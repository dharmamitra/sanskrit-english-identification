ādyantamaṃgalamajātasamānabhāvamāryaṃ tamīśamajarāmaramātmadevam  paṃcānanaṃ prabalapaṃcavinodaśīlaṃ saṃbhāvaye manasiśaṃkaramambikeśam  vyāsa uvāca  dharmakṣetre mahākṣetre gaṃgākālindisaṃgame  prayāge parame puṇye brahmalokasya vartmani  
munayaḥ śaṃsitātmānassatyavrataparāyaṇāḥ  mahaujaso mahābhāgā mahāsatraṃ vitenire  
tatra satraṃ samākarṇya vyāsaśiṣyo mahāmuniḥ  ājagāma munīndra ṣṭuṃ sūtaḥ paurāṇikottamaḥ  
taṃ dṛṣṭvā sūtamāyāṃtaṃ harṣitā munayastadā  cetasā suprasannena pūjāṃ cakruryathāvidhi  
tato vinayasaṃyuktā procuḥ sāṃjalayaśca te  suprasannā mahātmānaḥ stutiṃ kṛtvāyathāvidhi  
romaharṣaṇa sarvajña bhavānvai bhāgyagauravāt  purāṇavidyāmakhilāṃ vyāsātpratyarthamīyivān  
tasmādāścaryyabhūtānāṃ kathānāṃ tvaṃ hi bhājanam  ratnānāmurusārāṇāṃ ratnākara ivārṇavaḥ  
yacca bhūtaṃ ca bhavyaṃ ca yaccānyadvastu vartate  na tvayā'viditaṃ kiṃcittriṣu lokeṣu vidyate  
tvaṃ maddiṣṭavaśādasya darśanārthamihāgataḥ  kurvankimapi naḥ śreyo na vṛthā gaṃtumarhasi  
tattvaṃ śrutaṃ sma naḥ sarvaṃ pūrvameva śubhāśubham  na tṛptimadhigacchāmaḥ śravaṇecchā muhurmuhuḥ  
idānīmekamevāsti śrotavyaṃ sūta sanmate  tadra hasyamapi brūhi yadi te'nugraho bhavet  
prāpte kaliyuge ghore narāḥ puṇyavivarjitāḥ  durācāraratāḥ sarve satyavārtāparāṅmukhāḥ  
parāpavādaniratāḥ paradra vyābhilāṣiṇaḥ  parastrīsaktamanasaḥ parahiṃsāparāyaṇāḥ  
dehātmadṛṣṭayā mūḍhā nāstikāḥ paśubuddhayaḥ  mātṛpitṛkṛtadveṣāḥ strīdevāḥ kāmakiṃkarāḥ  
viprā lobhagrahagrastā vedavikrayajīvinaḥ  dhanārjanārthamabhyastavidyā madavimohitāḥ  
tyaktasvajātikarmāṇaḥ prāyaśaḥparavaṃcakāḥ  trikālasaṃdhyayā hīnā brahmabodhavivarjitāḥ  
adayāḥ paṃḍitaṃ manyāssvācāravratalopakāḥ  kṛṣyudyamaratāḥ krūrasvabhāvā malināśayāḥ  
kṣatriyāśca tathā sarve svadharmatyāgaśīlinaḥ  asatsaṃgāḥ pāparatā vyabhicāraparāyaṇāḥ  
aśūrā araṇaprītāḥ palāyanaparāyaṇāḥ  kucauravṛttayaḥ śūdrā ḥ kāmakiṃkaracetasaḥ  
śastrāstravidyayā hīnā dhenuviprāvanojjhitāḥ  śaraṇyāvanahīnāśca kāminyūtimṛgāssadā  
prajāpālanasaddharmavihīnā bhogatatparāḥ  prajāsaṃhārakā duṣṭā jīvahiṃsākarā mudā  
vaiśyāḥ saṃskārahīnāste svadharmatyāgaśīlinaḥ  kupathāḥ svārjanaratāstulākarmakuvṛttayaḥ  
gurudevadvijātīnāṃ bhaktihīnāḥ kubuddhayaḥ  abhojitadvijāḥ prāyaḥ kṛpaṇā baddhamuṣṭayaḥ  
kāminījārabhāveṣu suratā malināśayāḥ  lobhamohavicetaskāḥ pūrtādisuvṛṣojjhitāḥ  
tadvacchūdrā śca ye kecidbrāhmaṇācāratatparāḥ  ujjvalākṛtayo mūḍhāḥ svadharmatyāgaśīlinaḥ  
kartārastapasāṃ bhūyo dvijatejopahārakāḥ  śiśvalpamṛtyukārāśca maṃtroccāraparāyaṇāḥ  
śāligrāmaśilādīnāṃ pūjakāhomatatparāḥ  pratikūlavicārāśca kuṭilā dvijadūṣakāḥ  
dhanavaṃtaḥ kukarmmāṇo vidyāvanto vivādinaḥ  ākhyāyopāsanā dharmavaktāro dharmalopakāḥ  
subhūpākṛtayo daṃbhāḥ sudātāro mahāmadāḥ  viprādīnsevakānmatvā manyamānā nijaṃ prabhum  
svadharmarahitā mūḍhāḥ saṃkarāḥ krūrabuddhayaḥ  mahābhimānino nityaṃ caturvarṇavilopakāḥ  
sukulīnānnijānmatvā caturvarṇairvivartanāḥ  sarvavarṇabhraṣṭakarā mūḍhāssatkarmakāriṇaḥ  
striyaśca prāyaśo bhraṣṭā bhartravajñānakārikāḥ  śvaśuradro hakāriṇyo nirbhayā malināśanāḥ  
kuhāvabhāvaniratāḥ kuśīlāssmaravihvalāḥ  jārasaṃgaratā nityaṃ svasvāmivimukhāstathā  
tanayā mātṛpitrośca bhaktihīnā durāśayāḥ  avidyāpāṭhakā nityaṃ rogagrasitadehakāḥ  
eteṣāṃ naṣṭabuddhīnāṃ svadharmatyāgaśīlinām  paralokepīha loke kathaṃ sūta gatirbhavet  
iti ciṃtākulaṃ cittaṃ jāyate satataṃ hi naḥ  paropakārasadṛśo nāsti dharmo paraḥ khalu  
laghūpāyena yenaiṣāṃ bhavetsadyoghanāśanam  sarvvasiddhāntavittvaṃ hi kṛpayā tadvadādhunā  
vyāsa uvāca  ityākarṇya vacasteṣāṃ munīnāṃ bhāvitātmanām  manasā śaṃkaraṃ smṛtvā sūtaḥ provāca tānmunīn  
iti śrīśaivemahāpurāṇe vidyeśvarasaṃhitāyāṃ munipraśnavarṇano nāma prathamo'dhyāyaḥ  
sūta uvāca  sādhupṛṣṭaṃ sādhavo vastrailokyahitakārakam  guruṃ smṛtvā bhavatsnehādvakṣye tacchṛṇutādarāt  
vedāṃtasārasarvasvaṃ purāṇaṃ śaivamuttamam  sarvāghaughoddhārakaraṃ paratra paramārthadam  
kalikalmaṣavidhvaṃsi yasmiñchivayaśaḥ param  vijṛmbhate sadā viprāścaturvargaphalapradam  
tasyādhyayanamātreṇa purāṇasya dvijottamāḥ  sarvottamasya śaivasya te yāsyaṃti susadgatim  
tāvadvijṛṃbhate pāpaṃ brahmahatyāpurassaram  yāvacchivapurāṇaṃ hi nodeṣyati jagatyaho  
tāvatkalimahotpātāḥ saṃcariṣyaṃti nirbhayāḥ  yāvacchivapurāṇaṃ hi nodeṣyati jagatyaho  
tāvatsarvāṇi śāstrāṇi vivadaṃti parasparam  yāvacchivapurāṇaṃ hi nodeṣyati jagatyaho  
tāvatsvarūpaṃ durbodhaṃ śivasya mahatāmapi  yāvacchivapurāṇaṃ hi no deṣyati jagatyaho  
tāvadyamabhaṭāḥ krūrāḥ saṃcariṣyaṃti nirbhayāḥ  yāvacchivapurāṇaṃ hi nodeṣyati jagatyaho  
tāvatsarvapurāṇāni pragarjaṃti mahītale  yāvacchivapurāṇaṃ hi nodeṣyati jagatyaho  
tāvatsarvāṇi tīrthāni vivadaṃti mahītale  yāvacchivapurāṇaṃ hi nodeṣyati jagatyaho  
tāvatsarvāṇi maṃtrāṇi vivadaṃti mahītale  yāvacchivapurāṇaṃ hi nodeṣyati mahītale  
tāvatsarvāṇi kṣetrāṇi vivadaṃti mahītale  yāvacchivapurāṇaṃ hi nodeṣyati mahītale  
tāvatsarvāṇi pīṭhāni vivadaṃti mahītale  yāvacchivapurāṇaṃ hi nodeṣyati mahītale  
tāvatsarvāṇi dānāni vivadaṃti mahītale  yāvacchivapurāṇaṃ hi nodeṣyati mahītale  
tāvatsarve ca te devā vivadaṃti mahītale  yāvacchivapurāṇaṃ hi nodeṣyati mahītale  
tāvatsarve ca siddhāntā vivadaṃti mahītale  yāvacchivapurāṇaṃ hi nodeṣyati mahītale  
asya śaivapurāṇasya kīrtanaśravaṇāddvijāḥ  phalaṃ vaktuṃ na śaknomi kārtsnyena munisattamāḥ  
tathāpi tasya māhātmyaṃ vakṣye kiṃcittu vonaghāḥ  cittamādhāya śṛṇuta vyāsenoktaṃ purā mama  
etacchivapurāṇaṃ hi ślokaṃ ślokārddhameva ca  yaḥ paṭhedbhaktisaṃyuktassa pāpānmucyate kṣaṇāt  
etacchivapurāṇaṃ hi yaḥ pratyahamataṃdri taḥ  yathāśakti paṭhedbhaktyā sa jīvanmukta ucyate  
etacchivapurāṇaṃ hi yo bhaktyārcayate sadā  dine dine'śvamedhasya phalaṃ prāpnotyasaṃśayam  
etacchivapurāṇaṃ yassādhāraṇapadecchayā  anyataḥ śṛṇuyātso'pi matto mucyeta pātakāt  
etacchivapurāṇaṃ yo namaskuryādadūrataḥ  sarvadevārcanaphalaṃ sa prāpnoti na saṃśayaḥ  
etacchivapurāṇaṃ vai likhitvā pustakaṃ svayam  yo dadyācchivabhaktebhyastasya puṇyaphalaṃ śṛṇu  
adhīteṣu ca śāstreṣu vedeṣu vyākṛteṣu ca  yatphalaṃ durlabhaṃ loke tatphalaṃ tasya saṃbhavet  
etacchivapurāṇaṃ hi caturdaśyāmupoṣitaḥ  śivabhaktasabhāyāṃ yo vyākaroti sa uttamaḥ  
pratyakṣaraṃ tu gāyatrīpuraścaryyāphalaṃ labhet  iha bhuktvākhilānkāmānaṃ te nirvāṇatāṃ vrajet  
upoṣitaścaturdaśyāṃ rātrau jāgaraṇānvitaḥ  yaḥ paṭhecchṛṇuyādvāpi tasya puṇyaṃ vadāmyaham  
kurukṣetrādinikhilapuṇyatīrtheṣvanekaśaḥ  ātmatulyadhanaṃ sūryyagrahaṇe sarvatomukhe  
viprebhyo vyāsamukhyebhyo dattvāyatphalamaśnute  tatphalaṃ saṃbhavettasya satyaṃ satyaṃ na saṃśayaḥ  
etacchivapurāṇaṃ hi gāyate yopyaharniśam  ājñāṃ tasya pratīkṣerandevā indra puro gamāḥ  
etacchivapurāṇaṃ yaḥ paṭhañchṛṇvanhi nityaśaḥ  yadyatkaroti satkarma tatkoṭiguṇitaṃ bhavet  
samāhitaḥ paṭhedyastu tatra śrīrudra saṃhitām  sa brahmaghno'pi pūtātmā tribhirevādinairbhavet  
tāṃ rudra saṃhitāṃ yastu bhairavapratimāṃtike  triḥ paṭhetpratyahaṃ maunī sa kāmānakhilāṃ llabhet  
tāṃ rudra saṃhitāṃ yastu sapaṭhedvaṭabilvayoḥ  pradakṣiṇāṃ prakurvāṇo brahmahatyā nivartate  
kailāsasaṃhitā tatra tato'pi paramasmṛtā  brahmasvarūpiṇī sākṣātpraṇavārthaprakāśikā  
kailāsasaṃhitāyāstu māhātmyaṃ vetti śaṃkaraḥ  kṛtsnaṃ tadarddhaṃ vyāsaśca tadarddhaṃ vedmyahaṃ dvijāḥ  
tatra kiṃcitpravakṣyāmi kṛtsnaṃ vaktuṃ na śakyate  yajjñātvā tatkṣaṇāllokaścittaśuddhimavāpnuyāt  
na nāśayati yatpāpaṃ sā raudrī saṃhitā dvijāḥ  tanna paśyāmyahaṃ loke mārgamāṇo'pi sarvadā  
śivenopaniṣatsiṃdhumanthanotpāditāṃ mudā  kumārāyārpitāṃ tāṃ vai sudhāṃ pītvā'maro bhavet  
brahmahatyādipāpānāṃ niṣkṛtiṃ kartumudyataḥ  māsamātraṃ saṃhitāṃ tāṃ paṭhitvā mucyate tataḥ  
duṣpratigrahadurbhojyadurālāpādisaṃbhavam  pāpaṃ sakṛtkīrtanena saṃhitā sā vināśayet  
śivālaye bilvavane saṃhitāṃ tāṃ paṭhettu yaḥ  sa tatphalamavāpnoti yadvāco'pi na gocare  
saṃhitāṃ tāṃ paṭhanbhaktyā yaḥ śrāddhe bhojayeddvijān  tasya ye pitaraḥ sarve yāṃti śaṃbhoḥ paraṃ padam  
caturdaśyāṃ nirāhāro yaḥ paṭhetsaṃhitāṃ ca tām  bilvamūle śivaḥ sākṣātsa devaiśca prapūjyate  
anyāpi saṃhitā tatra sarvakāmaphalapradā  ubhe viśiṣṭe vijñeye līlāvijñānapūrite  
tadidaṃ śaivamākhyātaṃ purāṇaṃ vedasaṃmitam  nirmitaṃ tacchivenaiva prathamaṃ brahmasaṃmitam  
vidyeśaṃca tathāraudraṃ vaināyakamathaumikam  mātraṃ rudrai kādaśakaṃ kailāsaṃ śatarudra kam  
koṭirudra sahasrādyaṃ koṭirudraṃ tathaiva ca  vāyavīyaṃ dharmasaṃjñaṃ purāṇamiti bhedataḥ  
saṃhitā dvādaśamitā mahāpuṇyatarā matā  tāsāṃ saṃkhyāṃ bruve viprāḥ śṛṇutādaratokhilam  
vidyeśaṃ daśasāhasraṃ rudraṃ vaināyakaṃ tathā  aumaṃ mātṛpurāṇākhyaṃ pratyekāṣṭasahasrakam  
trayodaśasahasraṃ hi rudrai kādaśakaṃ dvijāḥ  ṣaṭsahasraṃ ca kailāsaṃ śatarudraṃ tadarddhakam  
koṭirudraṃ triguṇitamekādaśasahasrakam  sahasrakoṭirudrā khyamuditaṃ graṃthasaṃkhyayā  
vāyavīyaṃ khābdhiśataṃ gharmaṃ ravisahasrakam  tadevaṃ lakṣasaṃkhyākaṃ śaivasaṃkhyāvibhedataḥ  
vyāsena tattu saṃkṣiptaṃ caturviṃśatsahasrakam  śaivaṃ tatra caturthaṃ vai purāṇaṃ saptasaṃhitam  
śive saṃkalpitaṃ pūrvaṃ purāṇaṃ granthasaṃkhyayā  śatakoṭipramāṇaṃ hi purā sṛṣṭau suvismṛtam  
vyasteṣṭādaśadhā caiva purāṇe dvāparādiṣu  caturlakṣeṇa saṃkṣipte kṛte dvaipāyanādibhiḥ  
proktaṃ śivapurāṇaṃ hi caturviṃśatsahasrakam  ślokānāṃ saṃkhyayā saptasaṃhitaṃ brahmasaṃmitam  
vidyeśvarākhyā tatrādyā raudrī jñeyā dvitīyikā  tṛtīyā śatarudrā khyā koṭirudrā caturthikā  
paṃcamī caiva maumākhyā ṣaṣṭhī kailāsasaṃjñikā  saptamī vāyavīyākhyā saptaivaṃ saṃhitāmatāḥ  
sasaptasaṃhitaṃ divyaṃ purāṇaṃ śivasaṃjñakam  varīvarti brahmatulyaṃ sarvopari gatipradam  
etacchivapurāṇaṃ hi saptasaṃhitamādarāt  paripūrṇaṃ paṭhedyastu sa jīvanmukta ucyate  
śrutismṛtipurāṇetihāsāgamaśatāni ca  etacchivapurāṇasya nārhaṃtyalpāṃ kalāmapi  
śaivaṃ purāṇamamalaṃ śivakīrtitaṃ tadvyāsena śaivapravaṇena na saṃgṛhītam  saṃkṣepataḥ sakalajīvaguṇopakāre tāpatrayaghnamatulaṃ śivadaṃ satāṃ hi  
vikaitavo dharma iha pragīto vedāṃtavijñānamayaḥ pradhānaḥ  amatsarāṃtarbudhavedyavastu satkḷptamatraiva trivargayuktam  
śaivaṃ purāṇatilakaṃ khalu satpurāṇaṃ  vedāṃtavedavilasatparavastugītam  yo vai paṭhecca śṛṇuyātparamādareṇa śaṃbhupriyaḥ sa hi labhetparamāṃ  gatiṃ vai  
iti śrīśivamahāpurāṇe vidyeśvarasaṃhitāyāṃ dvitīyo'dhyāyaḥ  
vyāsa uvāca  ityākarṇya vacaḥ sautaṃ procuste paramarṣayaḥ  vedāṃtasārasarvasvaṃ purāṇaṃ śrāvayādbhutam  
iti śrutvā munīnāṃ sa vacanaṃ supraharṣitaḥ  saṃsmarañchaṃkaraṃ sūtaḥ provāca munisattamān  
sūta uvāca  śṛṇvaṃtu ṛṣayaḥ sarve smṛtvā śivamanāmayam  purāṇapravaṇaṃ śaivaṃ purāṇaṃ vedasārajam  
yatra gītaṃ trikaṃ prītyā bhaktijñānavirāgakam  
vedāṃtavedyaṃ sadvastu viśeṣeṇa pravarṇitam  
sūta uvāca  śṛṇvaṃtu ṛṣayaḥ sarve purāṇaṃ vedasārajam  purā kālena mahatā kalpe'tīte punaḥpunaḥ  
asminnupasthite kalpe pravṛtte sṛṣṭikarmaṇi  munīnāṃ ṣaṭkulīnānāṃ bruvatāmitaretaram  
idaṃ paramidaṃ neti vivādaḥ sumahānabhūt  te'bhijagmurvidhātāraṃ brahmāṇaṃ praṣṭumavyayam  
vāgbhirvinayagarbhābhiḥ sarve prāṃjalayo'bruvan  tvaṃ hi sarvajagaddhātā sarvakāraṇakāraṇam  
kaḥ pumānsarvatattvebhyaḥ purāṇaḥ parataḥ paraḥ  brahmovāca  yato vāco nivartaṃte aprāpya manasā saha  
yasmātsarvamidaṃ brahmaviṣṇurudre draṃ pūrvakam  sahabhūteṃdri yaiḥ sarvaiḥ prathamaṃ saṃprasūyate  
eṣa devo mahādevaḥ sarvajño jagadīśvaraḥ  ayaṃ tu parayā bhaktyā dṛśyate nā'nyathā kvacit  
rudro harirharaścaiva tathānye ca sureśvarāḥ  bhaktyā paramayā tasya nityaṃ darśanakāṃkṣiṇaḥ  
bahunātra kimuktena śive bhaktyā vimucyate  prasādāddevatābhaktiḥ prasādo bhaktisaṃbhavaḥ  yathehāṃkurato bījaṃ bījato vā yathāṃkuraḥ  
tasmādīśaprasādārthaṃ yūyaṃ gatvā bhuvaṃ dvijāḥ  dīrghasatraṃ samākṛdhvaṃ yūyaṃ varṣasahasrakam  
amuṣyaivādhvareśasya śivasyaiva prasādataḥ  vedoktavidyāsāraṃ tu jñāyate sādhyasādhanaṃ  
munaya ūcuḥ  atha kiṃ paramaṃ sādhyaṃ kiṃvā tatsādhanaṃ param  sādhakaḥ kīdṛśastatra tadidaṃ brūhi tattvataḥ  
brahmovāca  sādhyaṃ śivapadaprāptiḥ sādhanaṃ tasya sevanam  sādhakastatprasādādyo'nityādiphalaniḥspṛhaḥ  
karma kṛtvā tu vedoktaṃ tadarpitamahāphalam  parameśapadaprāptaḥ sālokyādikramāttataḥ  
tattadbhaktyanusāreṇa sarveṣāṃ paramaṃ phalam  tatsādhanaṃ bahuvidhaṃ sākṣādīśena bodhitam  
saṃkṣipya tatra vaḥ sāraṃ sādhanaṃ prabravīmyaham  śrotreṇa śravaṇaṃ tasya vacasā kīrtanaṃ tathā  
manasā mananaṃ tasya mahāsādhanamucyate  śrotavyaḥ kīrtitavyaśca mantavyaśca maheśvaraḥ  
iti śrutipramāṇaṃ naḥ sādhanenā'munā param  sādhyaṃ vrajata sarvārthasādhanaikaparāyaṇāḥ  
pratyakṣaṃ cakṣuṣā dṛṣṭvā tatra lokaḥ pravartate  apratyakṣaṃ hi sarvatra jñātvā śrotreṇa ceṣṭate  
tasmācchravaṇamevādau śrutvā gurumukhādbudhaḥ  tataḥ saṃsādhayedanyatkīrtanaṃ mananaṃ sudhīḥ  
kramānmananaparyaṃte sādhane'sminsusādhite  śivayogo bhavettena sālokyādikramācchanaiḥ  
sarvāṃgavyādhayaḥ paścātsarvānaṃdaśca līyate  abhyāsātkleśametadvai paścādādyaṃtamaṃgalam  
iti śrīśivamahāpurāṇe vidyeśvarasaṃhitāyāṃ sādhyasādhanakhaṇḍe  tṛtīyo'dhyāyaḥ  
munaya ūcuḥ  mananaṃ kīdṛśaṃ brahmañchravaṇaṃ cāpi kīdṛśam  kīrtanaṃ vā kathaṃ tasya kīrtayaitadyathāyatham  
brahmovaca  pūjājapeśaguṇarūpavilāsanāmnāṃ yuktipriyeṇa manasā pariśodhanaṃ yat  tatsaṃtataṃ mananamīśvaradṛṣṭilabhyaṃ sarveṣu sādhanavareṣvapi mukhyamukhyam  
gītātmanā śrutipadena ca bhāṣayā vā śaṃbhupratāpaguṇarūpavilāsanāmnām  vācā sphuṭaṃ tu rasavatstavanaṃ yadasya tatkīrtanaṃ bhavati sādhanamatra madhyam  
yenāpi kena karaṇena ca śabdapuṃjaṃ yatra kvacicchivaparaṃ śravaṇeṃdri yeṇa  strīkelivaddṛḍhataraṃ praṇidhīyate yattadvai budhāḥ śravaṇamatra jagatprasiddham  
satsaṃgamena bhavati śravaṇaṃ purastātsaṃkīrtanaṃ paśupateratha taddṛḍhaṃ syāt  sarvottamaṃ bhavati tanmananaṃ tadaṃte sarvaṃ hi saṃbhavati śaṃkaradṛṣṭipāte  
sūta uvāca  asminsādhanamāhatmye purā vṛttaṃ munīśvarāḥ  yuṣmadarthaṃ pravakṣyāmi śṛṇudhvamavadhānataḥ  
purā mama gururvyāsaḥ parāśaramuneḥ sutaḥ  tapaścacāra saṃbhrāṃtaḥ sarasvatyāstaṭe śubhe  
gacchanyadṛchayā tatra vimānenārkarociṣā  sanatkumāro bhagavāndadarśa mama deśikam  
dhyānārūḍhaḥ prabuddho'sau dadarśa tamajātmajam  praṇipatyāha saṃbhrāṃtaḥ paraṃ kautūhalaṃ muniḥ  
dattvārghyamasmai pradadau devayogyaṃ ca viṣṭiram  prasannaḥ prāha taṃ prahvaṃ prabhurgaṃbhīrayā girā  
sanatkumāra uvāca  satyaṃ vastu mune dadhyāḥ sākṣātkaraṇagocaraḥ  sa śivothāsahāyotra tapaścarasi kiṃ kṛte  
evamuktaḥ kumāreṇa provāca svāśayaṃ muniḥ  dharmārthakāmamokṣāśca vedamārge kṛtādarāḥ  
bahudhā sthāpitā loke mayā tvatkṛpayā tathā  evaṃ bhutasya mepyevaṃ gurubhūtasya sarvataḥ  
muktisādhanakaṃ jñānaṃ nodeti paramādbhutam  tapaścarāmi muktyarthaṃ na jāne tatra kāraṇam  
itthaṃ kumāro bhagavānvyāsena muninārthitaḥ  samarthaḥ prāha vipreṃdrā niścayaṃ muktikāraṇam  
śravaṇaṃ kīrtanaṃ śaṃbhormananaṃ ca mahattaram  trayaṃ sādhanamuktaṃ ca vidyate vedasaṃmatam  
purāhamatha saṃbhrāṃto hyanyasādhanasaṃbhramaḥ  acale maṃdare śaile tapaścaraṇamācaram  
śivājñayā tataḥ prāpto bhagavānnaṃdikeśvaraḥ  sa me dayālurbhagavānsarvasākṣī gaṇeśvaraḥ  
uvāca mahyaṃ sasnehaṃ muktisādhanamuttamam  śravaṇaṃ kīrtanaṃ śaṃbhormananaṃ vedasaṃmatam  
trikaṃ ca sādhanaṃ muktau śivena mama bhāṣitam  śravaṇādiṃ trikaṃ brahmankuruṣveti muhurmuhuḥ  
evamuktvā tato vyāsaṃ sānugo vidhinaṃdanaḥ  jagāma svavimānena padaṃ paramaśobhanam  
evamuktaṃ samāsena pūrvavṛttāṃtamuttamam  ṛṣaya ūcuḥ  śravaṇāditrayaṃ sūta muktyopāyastvayeritaḥ  
śravaṇāditrike'śaktaḥ kiṃ kṛtvā mucyate janaḥ  ayatnenaiva muktiḥ syātkarmaṇā kena hetunā  
iti śrīśivamahāpurāṇe prathamāyāṃ vidyeśvarasaṃhitāyaṃ sādhyasādhanakhaṇḍe caturtho'dhyāyaḥ  
sūta uvāca  śravaṇāditrike'śakto liṃgaṃ beraṃ ca śāṃkaram  saṃsthāpya nityamabhyarcya taretsaṃsārasāgaram  
api dra vyaṃ vahedeva yathābalamavaṃcayan  arpayelliṃgaberārthamarcayedapi saṃtatam  
maṃḍapaṃ gopuraṃ tīrthaṃ maṭhaṃ kṣetraṃ tathotsavam  vastraṃ gaṃdhaṃ ca mālyaṃ ca dhūpaṃ dīpaṃ ca bhaktitaḥ  
vividhānnaṃ ca naivedyamapūpavyaṃjanairyutam  chatraṃ dhvajaṃ ca vyajanaṃ cāmaraṃ cāpi sāṃgakam  
rājopacāravatsarvaṃ dhārayelliṃgaberayoḥ  pradakṣiṇāṃ namaskāraṃ yathāśakti japaṃ tathā  
āvāhanādisargāṃtaṃ nityaṃ kuryātsubhaktitaḥ  itthamabhyarcya yandevaṃ liṃgebere ca śāṃkare  
siddhimeti śivaprītyā hitvāpi śravaṇādikam  liṃgaberārcanāmātrānmuktāḥ purve mahājanāḥ  
manuya ūcuḥ  beramātre tu sarvatra pūjyaṃte devatāgaṇāḥ  liṃgebere ca sarvatra kathaṃ saṃpūjyate śivaḥ  
sūta uvāca  aho munīśvarāḥ puṇyaṃ praśnametanmahādbhutam  atra vaktā mahādevo nānyo'sti puruṣaḥ kvacit  
śivenoktaṃ pravakṣyāmi kramādgurumukhācchrutam  śivaiko brahmarūpatvānniṣkalaḥ parikīrtitaḥ  
rūpitvātsakalastadvattasmātsakalaniṣkalaḥ  niṣkalatvānnirākāraṃ liṃgaṃ tasya samāgatam  
sakalatvāttathā beraṃ sākāraṃ tasya saṃgatam  sakalākalarūpatvādbrahmaśabdābhidhaḥ paraḥ  
api liṃge ca bere ca nityamabhyarcyate janaiḥ  abrahmatvāttadanyeṣāṃ niṣkalatvaṃ na hi kvacit  
tasmātte niṣkale liṃge nārādhyaṃte sureśvarāḥ  abrahmatvācca jīvatvāttathānye devatāgaṇāḥ  
tūṣṇīṃ sakalamātratvādarcyaṃte beramātrake  jīvatvaṃ śaṃkarānyeṣāṃ brahmatvaṃ śaṃkarasya ca  
vedāṃtasārasaṃsiddhaṃ praṇavārthe prakāśanāt  evameva purā pṛṣṭo maṃdare naṃdikeśvaraḥ  
sanatkumāramuninā brahmaputreṇa dhīmatā  sanatkumāra uvāca  śivānyadevavaśyānāṃ sarveṣāmapi sarvataḥ  
beramātraṃ ca pūjārthaṃ śrutaṃ dṛṣṭaṃ ca bhūriśaḥ  śivamātrasya pūjāyāṃ liṃgaṃ beraṃ ca dṛśyate  
atastadbrūhi kalyāṇa tattvaṃ me sādhubodhanam  naṃdikeśvara uvāca  anuttaramimaṃ praśnaṃ rahasyaṃ brahmalakṣaṇam  
kathayāmi śivenoktaṃ bhaktiyuktasya te'nagha  śivasya brahmarūpatvānniṣkalatvācca niṣkalam  
liṃgaṃ tasyaiva pūjāyāṃ sarvavedeṣu saṃmatam  tasyaiva sakalatvācca tathā sakalaniṣkalam  
sakalaṃ ca tathā beraṃ pūjāyāṃ lokasaṃmatam  śivānyeṣāṃ ca jīvatvātsakalatvācca sarvataḥ  
beramātraṃ ca pūjāyāṃ saṃmataṃ vedanirṇaye  svāvirbhāve ca devānāṃ sakalaṃ rūpameva hi  
śivasya liṃgaṃ beraṃ ca darśane dṛśyate khalu  sanatkumāra uvāca  uktaṃ tvayā mahābhāga liṃgaberapracāraṇam  
śivasya ca tadanyeṣāṃ vibhajya paramārthataḥ  tasmāttadeva paramaṃ liṃgaberādisaṃbhavam  
śrotumicchāmi yogīṃdra liṃgāvirbhāvalakṣaṇam  naṃdikeśvara uvāca  śṛṇu vatsa bhavatprītyā vakṣyāmi paramārthataḥ  
purā kalpe mahākāle prapanne lokaviśrute  āyudhyetāṃ mahātmānau brahmaviṣṇū parasparam  
tayormānaṃ nirākartuṃ tanmadhye parameśvaraḥ  niṣkalastaṃbharūpeṇa svarūpaṃ samadarśayat  
tataḥ svaliṃgacihnatvātstaṃbhato niṣkalaṃ śivaḥ  svaliṃgaṃ darśayāmāsa jagatāṃ hitakāmyayā  
tadāprabhṛti lokeṣu niṣkalaṃ liṃgamaiśvaram  sakalaṃ ca tathā beraṃ śivasyaiva prakalpitam  
śivānyeṣaḥ tu devānāṃ beramātraṃ prakalpitam  tattadberaṃ tu devānāṃ tattadbhogapradaṃ śubham  śivasya liṃgaberatvaṃ bhogamokṣapradaṃ śubham  
iti śrīśivamahāpurāṇe vidyeśvarasaṃhitāyāṃ paṃcamo'dhyāyaḥ  
naṃdikeśvara uvāca  purā kadācidyogīṃdra viṣṇurviṣadharāsanaḥ  suṣvāpa parayā bhūtyā svānugairapi saṃvṛtaḥ  
yadṛcchayā gatastatra brahmā brahmavidāṃvaraḥ  apṛcchatpuṃḍarīkākṣaṃ śayanaṃ sarvasundaram  
kastvaṃ puruṣavaccheṣe dṛṣṭvā māmapi dṛptavat  uttiṣṭha vatsa māṃ paśya tava nāthamihāgatam  
āgataṃ gurumārādhyaṃ dṛṣṭvā yo dṛptavaccaret  dro hiṇastasya mūḍhasya prāyaścittaṃ vidhīyate  
iti śrutvā vacaḥ kruddho bahiḥ śāṃtavadācarat  svasti te svāgataṃ vatsa tiṣṭha pīṭhamito viśa  
kimu te vyāgravadvaktraṃ vibhāti viṣamekṣaṇam  brahmovāca  vatsa viṣṇo mahāmānamāgataṃ kālavegataḥ  
pitāmahaśca jagataḥ pātā ca tava vatsaka  viṣṇuruvāca  matsthaṃ jagadidaṃ vatsa manuṣe tvaṃ hi coravat  
mannābhikamalājjātaḥ putrastvaṃ bhāṣase vṛthā  naṃdikeśvara uvāca  evaṃ hi vadatostatra mugdhayorajayostadā  
ahameva baro na tvamahaṃ prabhurahaṃ prabhuḥ  parasparaṃ haṃtukāmau cakratuḥ samarodyamam  
yuyudhāte'marau vīrau haṃsapakṣīṃdra vāhanau  vairaṃcyā vaiṣṇavāścaivaṃ mitho yuyudhire tadā  
tāvadvimānagatayaḥ sarvā vai devajātayaḥ  didṛkṣavaḥ samājagmuḥ samaraṃ taṃ mahādbhutam  
kṣipaṃtaḥ puṣpavarṣāṇi paśyaṃtaḥ svairamaṃbare  suparṇavāhanastatra kruddho vai brahmavakṣasi  
mumoca bāṇānasahānastrāṃśca vividhānbahūn  mumocā'tha vidhiḥ kruddho viṣṇorurasi duḥsahān  
bāṇānanalasaṃkāśānastrāṃśca bahuśastadā  tadāścaryamiti spaṣṭaṃ tayoḥ samaragocaram  
samīkṣya daivatagaṇāḥ śaśaṃsurbhṛśamākulāḥ  tato viṣṇuḥ susaṃkruddhaḥ śvasanvyasanakarśitaḥ  
māheśvarāstraṃ matimān saṃdadhe brahmaṇopari  tato brahmā bhṛśaṃ kruddhaḥ kaṃpayanviśvameva hi  
astraṃ pāśupataṃ ghoraṃ saṃdadhe viṣṇuvakṣasi  tatastadutthitaṃ vyomni tapanāyutasannibham  
sahasramukhamatyugraṃ caṃḍavātabhayaṃkaram  astradvayamidaṃ tatra brahmaviṣṇvorbhayaṃkaram  
itthaṃ babhūva samaro brahmaviṣṇvoḥ parasparam  tato devagaṇāḥ sarve viṣaṇṇā bhṛśamākulāḥ  ūcuḥ parasparaṃ tāta rājakṣobhe yathā dvijāḥ  
sṛṣṭiḥ sthitiśca saṃhārastiro bhāvopyanugrahaḥ  yasmātpravartate tasmai brahmaṇe ca triśūline  
aśakyamanyairyadanugrahaṃ vinā tṛṇakṣayopyatra yadṛcchayā kvacit  iti devābhayaṃ kṛtvā vicinvaṃtaḥ śivakṣayam  jagmuḥ kailāsaśikharaṃ yatrāste caṃdra śekharaḥ  
dṛṣṭvaivamamarā hṛṣṭāḥ padaṃtatpārameśvaram  praṇemuḥ praṇavākāraṃ praviṣṭāstatra sadmani  
tepi tatra sabhāmadhye maṃḍape maṇiviṣṭare  virājamānamumayā dadṛśurdevapuṃgavam  
savyottaretarapadaṃ tadarhitakarāṃ bujam  svagaṇaiḥ sarvato juṣṭaṃ sarvalakṣaṇalakṣitam  
vījyamānaṃ viśeṣajaiḥ strījanaistīvrabhāvanaiḥ  śasyamānaṃ sadāvedairanugṛhṇaṃtamīśvaram  
dṛṣṭvaivamīśamamarāḥ saṃtoṣasalilekṣaṇāḥ  daṃḍavaddūrato vatsa namaścakrurmahāgaṇāḥ  
tānavekṣya patirdevānsamīpe cāhvayadgaṇaiḥ  atha saṃhlādayandevāndevo devaśikhāmaṇiḥ  avocadarthagaṃbhīraṃ vacanaṃ madhumaṃgalam  
iti śrīśivamahāpurāṇe vidyeśvarasaṃhitāyāṃ ṣaṣṭho'dhyāyaḥ  
īśvara uvāca  vatsakāḥ svastivaḥ kaccidvartate mama śāsanāt  jagacca devatāvaṃśaḥ svasvakarmaṇi kiṃ navā  
prāgeva viditaṃ yuddhaṃ brahmaviṣṇvormayāsurāḥ  bhavatāmabhitāpena paunaruktyena bhāṣitam  
iti sasmitayā mādhvyā kumāraparibhāṣayā  samatoṣayadaṃbāyāḥ sa patistatsuravrajam  
atha yuddhāṃgaṇaṃ gaṃtuṃ haridhātroradhīśvaraḥ  ājñāpayadgaṇeśānāṃ śataṃ tatraiva saṃsadi  
tato vādyaṃ bahuvidhaṃ prayāṇāya pareśituḥ  gaṇeśvarāśca saṃnaddhā nānāvāhanabhūṣaṇāḥ  
praṇavākāramādyaṃtaṃ paṃcamaṃḍalamaṃḍitam  āruroha rathaṃ bhadra maṃbikāpatirīśvaraḥ  sasūnugaṇamiṃdrā dyāḥ sarvepyanuyayuḥ surāḥ  
citradhvajavyajanacāmarapuṣpavarṣasaṃgatinṛtyanivahairapi vādyavargaiḥ  saṃmānitaḥ paśupatiḥ parayā ca devyā sākaṃ tayoḥ samarabhūmimagātsasainyaḥ  
samīkṣyaṃ tu tayoryuddhaṃ nigūḍho'bhraṃ samāsthitaḥ  samāptavādyanirghoṣaḥ śāṃtorugaṇaniḥsvanaḥ  
atha brahmācyutau vīrau haṃtukāmau parasparam  māheśvareṇa cā'streṇa tathā pāśupatena ca  
astrajvālairatho dagdhaṃ brahmaviṣṇvorjagattrayam  īśopi taṃ nirīkṣyātha hyakālapralayaṃ bhṛśam  
mahānalastaṃbhavibhīṣaṇākṛtirbabhūva tanmadhyatale sa niṣkalaḥ  te astre cāpi sajvāle lokasaṃharaṇakṣame  nipatetuḥ kṣaṇe naiva hyāvirbhūte mahānale  
dṛṣṭvā tadadbhutaṃ citramastraśāṃtikaraṃ śubham  kimetadadbhutākāramityūcuśca parasparam  
atīṃdri yamidaṃ staṃbhamagnirūpaṃ kimutthitam  asyordhvamapi cādhaśca āvayorlakṣyameva hi  
iti vyavasitau vīrau militau vīramāninau  tatparau tatparīkṣārthaṃ pratasthāte'tha satvaram  
āvayormiśrayostatra kāryamekaṃ na saṃbhavet  ityuktvā sūkaratanurviṣṇustasyādimīyivān  
tathā brahmāhaṃ satanustadaṃtaṃ vīkṣituṃ yayau  bhittvā pātālanilayaṃ gatvā dūrataraṃ hariḥ  
nā'pśyāttasya saṃsthānaṃ staṃbhasyānalavarcasaḥ  śrāṃtaḥ sa sūkarahariḥ prāpa pūrvaṃ raṇāṃgaṇam  
atha gacchaṃstu vyomnā ca vidhistāta pitā tava  dadarśa ketakī puṣpaṃ kiṃcidvicyutamadbhutam  
atisaurabhyamamlānaṃ bahuvarṣacyutaṃ tathā  anvīkṣya ca tayoḥ kṛtyaṃ bhagavānparameśvaraḥ  
parihāsaṃ tu kṛtavānkaṃpanāccalitaṃ śiraḥ  tasmāttāvanugṛhṇātuṃ cyutaṃ ketakamuttamam  
kiṃ tvaṃ patasi puṣpeśa puṣparāṭ kena vā dhṛtam  ādimasyāprameyasya staṃbhamadhyāccyutaściram  
na saṃpaśyāmi tasmāttvaṃ jahyāśāmaṃtadarśane  asyāṃ tasya ca sevārthaṃ haṃsamūrtirihāgataḥ  
itaḥ paraṃ sakhe me'dya tvayā kartavyamīpsitam  mayā saha tvayā vācyametadviṣṇośca sannidhau  
staṃbhāṃto vīkṣito dhātrā tatra sākṣyahamacyuta  ityuktvā ketakaṃ tatra praṇanāma punaḥ naḥ  asatyamapi śastaṃ syādāpadītyanuśāsanam  
samīkṣya tatrā'cyutamāyataśramaṃ pranaṣṭaharṣaṃ tu nanarta harṣāt  uvāca cainaṃ paramārthamacyutaṃ ṣaṃḍhāttavādaḥ sa vidhistato'cyutam  
staṃbhāgrametatsamudīkṣitaṃ hare tatraiva sākṣī nanu ketakaṃ tvidam  tato'vadattatra hi ketakaṃ mṛṣā tatheti taddhātṛvacastadaṃtike  
hariśca tatsatyamitīva ciṃtayaṃścakāra tasmai vidhaye namaḥ svayam  ṣoḍaśairupacāraiśca pūjayāmāsa taṃ vidhim  
vidhiṃ prahartuṃ śaṭhamagniliṃgataḥ sa īśvarastatra babhūva sākṛtiḥ  samutthitaḥ svāmi vilokanātpunaḥ prakaṃpapāṇiḥ parigṛhya tatpadam  
ādyaṃtahīnavapuṣi tvayi mohabuddhyā bhūyādvimarśa iha nāvati kāmanotthaḥ  sa tvaṃ prasīda karuṇākara kaśmalaṃ nau mṛṣṭaṃ kṣamasva vihitaṃ bhavataiva kelyā  
īśvara uvāca  vatsaprasanno'smi hare yatastvamīśatvamicchannapi satyavākyam  brūyāstataste bhavitā janeṣu sāmyaṃ mayā satkṛtirapyalapthāḥ  
itaḥ paraṃ te pṛthagātmanaśca kṣetrapratiṣṭhotsavapūjanaṃ ca  
iti devaḥ purā prītaḥ satyena haraye param  dadau svasāmyamatyarthaṃ devasaṃghe ca paśyati  
iti śrīśivamahāpurāṇe vidyeśvarasaṃhitāyāṃ saptamo'dhyāyaḥ  
naṃdikeśvara uvāca  sasarjātha mahādevaḥ puruṣaṃ kaṃcidadbhutam  bhairavākhyaṃ bhruvormadhyādbrahmadarpajighāṃsayā  
sa vai tadā tatra patiṃ praṇamya śivamaṃgaṇe  kiṃ kāryaṃ karavāṇyatra śīghramājñāpaya prabho  
vatsayo'yaṃ vidhiḥ sākṣājjagatāmādyadaivatam  nūnamarcaya khaḍgena tigmena javasā param  
sa vai gṛhītvaikakareṇa keśaṃ tatpaṃcamaṃ dṛptamasatyabhāṣaṇam  chittvā śirāṃsyasya nihaṃtumudyataḥ prakaṃpayankhaḍgamatisphuṭaṃ karaiḥ  
pitā tavotsṛṣṭavibhūṣaṇāṃbarasraguttarīyāmalakeśasaṃhatiḥ  pravātaraṃbheva lateva caṃcalaḥ papāta vai bhairavapādapaṃkaje  
tāvadvidhiṃ tāta didṛkṣuracyutaḥ kṛpālurasmatpatipādapallavam  niṣicya bāṣpairavadatkṛtāṃjaliryathā śiśuḥ svaṃ pitaraṃ kalākṣaram  
acyuta uvāca  tvayā prayatnena purā hi dattaṃ yadasya paṃcānanamīśacihnam  tasmātkṣamasvādyamanugrahārhaṃ kuru prasādaṃ vidhaye hyamuṣmai  
ityarthito'cyuteneśastuṣṭaḥ suragaṇāṃgaṇe  nivartayāmāsa tadā bhairavaṃ brahmadaṃḍataḥ  
athāha devaḥ kitavaṃ vidhiṃ vigatakaṃdharam  brahmaṃstvamarhaṇākāṃkṣī śaṭhamīśatvamāsthitaḥ  
nātaste satkṛtirloke bhūyātsthānotsavādikam  brahmovaca  svāminprasīdādya mahāvibhūte manye varaṃ varada me śirasaḥ pramokṣam  
namastubhyaṃ bhagavate baṃdhave viśvayonaye  sahiṣṇave sarvadoṣāṇāṃ śaṃbhave śailadhanvane  
īśvara uvāca  arājabhayametadvai jagatsarvaṃ na śiṣyati  tatastvaṃ jahi daṃḍārhaṃ vaha lokadhuraṃ śiśo  
varaṃ dadāmi te tatra gṛhāṇa durlabhaṃ param  vaitānikeṣu gṛhyeṣu yajñe ca bhavān guruḥ  
niṣphalastvadṛte yajñaḥ sāṃgaśca sahadakṣiṇaḥ  athāha devaḥ kitavaṃ ketakaṃ kūṭasākṣiṇam  
re re ketaka duṣṭastvaṃ śaṭha dūramito vraja  mamāpi prema te puṣpe mā bhūtpūjāsvitaḥ param  
ityukte tatra devena ketakaṃ devajātayaḥ  sarvāni vārayāmāsustatpārśvādanyatastadā  
ketaka uvāca  namaste nātha me janmaniṣphalaṃ bhavadājñayā  saphalaṃ kriyatāṃ tāta kṣamyatāṃ mama kilbiṣam  
jñānājñānakṛtaṃ pāpaṃ nāśayatyeva te smṛtiḥ  tādṛśe tvayi dṛṣṭe me mithyādoṣaḥ kuto bhavet  
tathā stutastu bhagavānketakena sabhātale  na me tvaddhāraṇaṃ yogyaṃ satyavāgahamīśvaraḥ  
madīyāstvāṃ dhariṣyaṃti janma te saphalaṃ tataḥ  tvaṃ vai vitānavyājena mamopari bhaviṣyasi  
ityanugṛhya bhagavānketakaṃ vidhimādhavau  virarāja sabhāmadhye sarvadevairabhiṣṭutaḥ  
iti śrīśivamahāpurāṇe vidyeśvarasaṃhitāyāmaṣṭamo'dhyāyaḥ  
naṃdikeśvara uvāca  tatrāṃtare tau ca nāthaṃ praṇamya vidhimādhavau  baddhāṃjalipuṭau tūṣṇīṃ tasthaturdakṣavāmagau  
tatra saṃsthāpya tau devaṃ sakuṭuṃbaṃ varāsane  pūjayāmāsatuḥ pūjyaṃ puṇyaiḥ puruṣavastubhiḥ  
pauruṣaṃ prākṛtaṃ vastujñeyaṃ dīrghālpakālikam  hāranūpurakeyūrakirīṭamaṇikuṃḍalaiḥ  
yajñasūtrottarīyasrakkṣaumamālyāṃgulīyakaiḥ  puṣpatāṃbūlakarpūracaṃdanāgurulepanaiḥ  
dhūpadīpasitacchatravyajanadhvajacāmaraiḥ  anyairdivyopahāraiśca vāṇmanotītavaibhavaiḥ  
patiyogyaiḥ paśvalabhyaistau samarcayatāṃ patim  yadyacchreṣṭhatamaṃ vastu patiyogyaṃ hitaddhvaje  
tadvastvakhilamīśopi pāraṃ paryacikīrṣayā  sabhyānāṃ pradadau hṛṣṭaḥ pṛthaktatra yathākramam  
kolāhalo mahānāsīttatra tadvastu gṛhṇatām  tatraiva brahmaviṣṇubhyāṃ cārcitaḥ śaṃkaraḥ purā  
prasannaḥ prāha tau namrau sasmitaṃ bhaktivardhanaḥ  īśvara uvāca  tuṣṭo'hamadya vāṃ vatsau pūjayā'sminmahādine  
dinametattataḥ puṇyaṃ bhaviṣyati mahattaram  śivarātririti khyātā tithireṣā mama priyā  
etatkāle tu yaḥ kuryātpūjāṃ malliṃgaberayoḥ  kuryāttu jagataḥ kṛtyaṃ sthitisargādikaṃ pumān  
śivarātrāvahorātraṃ nirāhāro jiteṃdri yaḥ  arcayedvā yathānyāyaṃ yathābalamavaṃcakaḥ  
yatphalaṃ mama pūjāyāṃ varṣamekaṃ niraṃtaram  tatphalaṃ labhate sadyaḥ śivarātrau madarcanāt  
maddharmavṛddhikālo'yaṃ caṃdra kāla ivāṃbudheḥ  pratiṣṭhādyutsavo yatra māmako maṃgalāyanaḥ  
yatpunaḥ staṃbharūpeṇa svāvirāsamahaṃ purā  sa kālo mārgaśīrṣe tu syādādrā r ṛkṣamarbhakau  
ādrā ryāṃ mārgaśīrṣe tu yaḥ paśyenmāmumāsakham  madberamapi vā liṃgaṃ sa guhādapi me priyaḥ  
alaṃ darśanamātreṇa phalaṃ tasmindine śubhe  abhyarcanaṃ cedadhikaṃ phalaṃ vācāmagocaram  
raṇaraṃgatale'muṣminyadahaṃ liṃgavarṣmaṇā  jṛṃbhito liṃgavattasmālliṃgasthānamidaṃ bhavet  
anādyaṃtamidaṃ staṃbhamaṇumātraṃ bhaviṣyati  darśanārthaṃ hi jagatāṃ pūjanārthaṃ hi putrako  
bhogāvahamidaṃ liṃgaṃ bhuktiṃ muktyekasādhanam  darśanasparśanadhyānājjaṃtūnāṃ janmamocanam  
analācalasaṃkāśaṃ yadidaṃ liṃgamutthitam  aruṇācalamityeva tadidaṃ khyātimeṣyati  
atra tīrthaṃ ca bahudhā bhaviṣyati mahattaram  muktirapyatra jaṃtūnāṃ vāsena maraṇena ca  
rathotsavādikalyāṇaṃ janāvāsaṃ tu sarvataḥ  atra dattaṃ hutaṃ japtaṃ sarvaṃ koṭiguṇaṃ bhavet  
matkṣetrādapi sarvasmātkṣetrametanmahattaram  atra saṃsmṛtimātreṇa muktirbhavati dehinām  
tasmānmahattaramidaṃ kṣetramatyaṃtaśobhanam  sarvakalyāṇasaṃpūrṇaṃ sarvamuktikaraṃ śubham  
arcayitvā'tra māmeva liṃge liṃginamīśvaram  sālokyaṃ caiva sāmīpyaṃ sārūpyaṃ sārṣṭireva ca  
sāyujyamiti paṃcaite kriyādīnāṃ phalaṃ matam  sarvepi yūyaṃ sakalaṃ prāpsyathāśu manoratham  
naṃdikeśvara uvāca  ityanugṛhya bhagavānvinītau vidhimādhavau  yatpūrvaṃ prahataṃ yuddhe tayoḥ sainyaṃ parasparam  
tadutthāpayadatyarthaṃ svaśaktyā'mṛtadhārayā  tayormauḍhyaṃ ca vairaṃ ca vyapanetumuvāca tau  
sakalaṃ niṣkalaṃ ceti svarūpadvayamasti me  nānyasya kasyacittasmādanyaḥ sarvopyanīśvaraḥ  
purastātstaṃbharūpeṇa paścādrū peṇa cārbhakau  brahmatvaṃ niṣkalaṃ proktamīśatvaṃ sakalaṃ tathā  
dvayaṃ mamaiva saṃsiddhaṃ na madanyasya kasyacit  tasmādīśatvamanyeṣāṃ yuvayorapi na kvacit  
tadajñānena vāṃ vṛttamīśamānaṃ mahādbhutam  tannirākartumatraivamutthito'haṃ raṇakṣitau  
tyajataṃ mānamātmīyaṃ mayīśe kurutaṃ matim  matprasādena lokeṣu sarvopyarthaḥ prakāśate  
gurūktirvyaṃjakaṃ tatra pramāṇaṃ vā punaḥ punaḥ  brahmatattvamidaṃ gūḍhaṃ bhavatprītyā bhaṇāmyaham  
ahameva paraṃ brahma matsvarūpaṃ kalākalam  brahmatvādīśvaraścāhaṃ kṛtyaṃ menugrahādikam  
bṛhattvādbṛṃhaṇatvācca brahmāhaṃ brahmakeśavau  samatvādvyāpakatvācca tathaivātmāhamarbhakau  
anātmānaḥ pare sarve jīvā eva na saṃśayaḥ  anugrahādyaṃ sargāṃtaṃ jagatkṛtyaṃ ca paṃkajam  
īśatvādeva me nityaṃ na madanyasya kasyacit  ādau brahmattvabuddhyarthaṃ niṣkalaṃ liṃgamutthitam  
tasmādajñātamīśatvaṃ vyaktaṃ dyotayituṃ hi vām  sakalohamato jātaḥ sākṣādīśastu tatkṣaṇāt  
sakalatvamato jñeyamīśatvaṃ mayi satvaram  yadidaṃ niṣkalaṃ staṃbhaṃ mama brahmatvabodhakam  
liṃgalakṣaṇayuktatvānmama liṃgaṃ bhavedidam  tadidaṃ nityamabhyarcyaṃ yuvābhyāmatra putrakau  
madātmakamidaṃ nityaṃ mama sānnidhyakāraṇam  mahatpūjyamidaṃ nityamabhedālliṃgasiṃginoḥ  
yatrapratiṣṭhitaṃ yena madīyaṃ liṃgamīdṛśam  tatra pratiṣṭhitaḥ sohamapratiṣṭhopi vatsakau  
matsāmyamekaliṃgasya sthāpane phalamīritam  dvitīye sthāpite liṃge madaikyaṃ phalameva hi  
liṃgaṃ prādhānyataḥ sthāpyaṃ tathāberaṃ tu gauṇakam  liṃgābhāvena tatkṣetraṃ saberamapi sarvataḥ  
iti śrīśivamahāpurāṇe vidyeśvarasaṃhitāyāṃ navamo'dhyāyaḥ  
brahmaviṣṇū ūcatuḥ  sargādipaṃcakṛtyasya lakṣaṇaṃ brūhi nau prabho  śiva uvāca  matkṛtyabodhanaṃ guhyaṃ kṛpayā prabravīmi vām  
sṛṣṭiḥ sthitiśca saṃhārastirobhāvo'pyanugrahaḥ  paṃcaiva me jagatkṛtyaṃ nityasiddhamajācyutau  
sargaḥ saṃsārasaṃraṃbhastatpratiṣṭhā sthitirmatā  saṃhāro mardanaṃ tasya tirobhāvastadutkramaḥ  
tanmokṣo'nugrahastanme kṛtyamevaṃ hi paṃcakam  kṛtyametadvahatyanyastūṣṇīṃ gopurabiṃbavat  
sargādi yaccatuṣkṛtyaṃ saṃsāraparijṛṃbhaṇam  paṃcamaṃ muktiheturvai nityaṃ mayi ca susthiram  
tadidaṃ paṃcabhūteṣu dṛśyate māmakairjanaiḥ  sṛṣṭirbhūmau sthitistoye saṃhāraḥ pāvake tathā  
tirobhāvo'nile tadvadanugraha ihāmbare  sṛjyate dharayā sarvamadbhiḥ sarvaṃ pravarddhate  
ardyate tejasā sarvaṃ vāyunā cāpanīyate  vyomnānugṛhyate sarvaṃ jñeyamevaṃ hi sūribhiḥ  
paṃcakṛtyamidaṃ voḍhuṃ mamāsti mukhapaṃcakam  caturdikṣu caturvaktraṃ tanmadhye paṃcamaṃ mukham  
yuvābhyāṃ tapasā labdhametatkṛtyadvayaṃ sutau  sṛṣṭisthityabhidhaṃ bhāgyaṃ mattaḥ prītādatipriyam  
tathā rudra maheśābhyāmanyatkṛtyadvayaṃ param  anugrahākhyaṃ kenāpi labdhuṃ naiva hi śakyate  
tatsarvaṃ paurvikaṃ karma yuvābhyāṃ kālavismṛtam  na tadrudra maheśābhyāṃ vismṛtaṃ karma tādṛśam  
rūpe veśe ca kṛtye ca vāhane cāsane tathā  āyudhādau ca matsāmyamasmābhistatkṛte kṛtam  
maddhyānavirahādvatsau mauḍhyaṃ vāmevamāgatam  majjñāne sati naivaṃ syānmānaṃ rūpe maheśavat  
tasmānmajjñānasiddhyarthaṃ maṃtramaoṃkāranāmakam  itaḥ paraṃ prajapataṃ māmakaṃ mānabhaṃjanam  
upādiśaṃ nijaṃ maṃtramaoṃkāramurumaṃgalam  oṃkāro manmukhājjajñe prathamaṃ matprabodhakaḥ  
vācako'yamahaṃ vācyo maṃtro'yaṃ hi madātmakaḥ  tadanusmaraṇaṃ nityaṃ mamānusmaraṇaṃ bhavet  
akāra uttarātpūrvamukāraḥ paścimānanāt  makāro dakṣiṇamukhādbiṃduḥ prāṇmukhatastathā  
nādo madhyamukhādevaṃ paṃcadhā'sau vijṛṃbhitaḥ  ekībhūtaḥ punastadvadomityekākṣaro bhavet  
nāmarūpātmakaṃ sarvaṃ vedabhūtakuladvayam  vyāptametena maṃtreṇa śivaśaktyośca bodhakaḥ  
asmātpaṃcākṣaraṃ jajñe bodhakaṃ sakalasyatat  ākārādikrameṇaiva nakārādiyathākramam  
asmātpaṃcākṣarājjātā mātṛkāḥ paṃcabhedataḥ  tasmācchiraścaturvaktrāttripādgāya trireva hi  
vedaḥ sarvastato jajñe tato vai maṃtrakoṭayaḥ  tattanmaṃtreṇa tatsiddhiḥ sarvasiddhirito bhavet  
anena maṃtrakaṃdena bhogo mokṣaśca siddhyati  sakalā maṃtrarājānaḥ sākṣādbhogapradāḥ śubhāḥ  
naṃdikeśvara uvāca  punastayostatra tiraḥ paṭaṃ guruḥ prakalpya maṃtraṃ ca samādiśatparam  nidhāya tacchīrṣṇi karāṃbujaṃ śanairudaṇmukhaṃ saṃsthitayoḥ sahāṃbikaḥ  
triruccāryāgrahīnmaṃtraṃ yaṃtrataṃtroktipūrvakam  śiṣyau ca tau dakṣiṇāyāmātmānaṃ ca samarpayat  
prabaddhahastau kila tau tadaṃtike tameva devaṃ jagaturjagadgurum  
brahmācyutāvūcatuḥ  namo niṣkalarūpāya namo niṣkalatejase  namaḥ sakalanāthāya namaste sakalātmane  
namaḥ praṇavavācyāya namaḥ praṇavaliṃgine  namaḥ sṛṣṭyādikartre ca namaḥ paṃcamukhāyate  
paṃcabrahmasvarūpāya paṃca kṛtyāyate namaḥ  ātmane brahmaṇe tubhyamanaṃtaguṇaśaktaye  
sakalākalarūpāya śaṃbhave gurave namaḥ  iti stutvā guruṃ padyairbrahmā viṣṇuśca nematuḥ  
īśvara uvāca  vatsakau sarvatattvaṃ ca kathitaṃ darśitaṃ ca vām  japataṃ praṇavaṃ maṃtraṃ devīdiṣṭaṃ madātmakam  
jñānaṃ ca susthiraṃ bhāgyaṃ sarvaṃ bhavati śāśvatam  ādrā ryāṃ ca caturdaśyāṃ tajjāpyaṃ tvakṣayaṃ bhavet  
sūryagatyā mahādrā ryāmekaṃ koṭiguṇaṃ bhavet  mṛgaśīrṣāṃtimo bhāgaḥ punarvasvādimastathā  
ādrā rsamaḥ sadā jñeyaḥ pūjāhomāditarpaṇe  darśanaṃ tu prabhāte ca prātaḥsaṃgavakālayoḥ  
caturdaśī tathā grāhyā niśīthavyāpinī bhavet  pradoṣavyāpinī caiva parayuktā praśasyate  
liṃgaṃ beraṃ ca metulyaṃ yajatāṃ liṃgamuttamam  tasmālliṃgaṃ paraṃ pūjyaṃ berādapi mumukṣubhiḥ  
liṃgamaoṃkāramaṃtreṇa beraṃ paṃcākṣareṇa tu  svayameva hi saddravyaiḥ pratiṣṭhāpyaṃ parairapi  
pūjayedupacāraiśca matpadaṃ sulabhaṃ bhavet  iti śāsya tathā śiṣyau tatraivāṃ'tarhitaḥ śivaḥ  
iti śrīśivamahāpurāṇe vidyeśvarasaṃhitāyāṃ daśamo'dhyāyaḥ  
ṛṣaya ūcuḥ  kathaṃ liṃgaṃ pratiṣṭhāpyaṃ kathaṃ vātasya lakṣaṇam  kathaṃ vā tatsamabhyarcyaṃ deśe kāle ca kena hi  
sūta uvāca  yuṣmadarthaṃ pravakṣyāmi buddhyatāmavadhānataḥ  anukūle śubhe kāle puṇye tīrthe taṭe tathā  
yatheṣṭaṃ liṃgamāropyaṃ yatra syānnityamarcanam  pārthivena tathāpyenaṃ taijasena yathāruci  
kalpalakṣaṇasaṃyuktaṃ liṃgaṃ pūjāphalaṃ labhet  sarvalakṣaṇasaṃyuktaṃ sadyaḥ pūjāphalapradam  
care viśiṣyate sūkṣmaṃ sthāvare sthūlameva hi  salakṣaṇaṃ sapīṭhaṃ ca sthāpayecchivanirmitam  
maṃḍalaṃ caturasraṃ vā trikoṇamathavā tathā  khaṭvāṃgavanmadhyasūkṣmaṃ liṃgapīṭhaṃ mahāphalaṃ  
prathamaṃ mṛcchilādibhyo ligaṃ lohādibhiḥ kṛtam  yena liṃgaṃ tena pīṭhaṃ sthāvare hi viśiṣyate  
liṃgaṃ pīṭhaṃ care tvekaṃ liṃgaṃ bāṇakṛtaṃ vinā  liṃgapramāṇaṃ kartṛṇāṃ dvādaśāṃgulamuttamam  
nyūnaṃ cetphalamalpaṃ syādadhikaṃ naiva dūṣyate  karturekāṃgulanyūnaṃ carepi ca tathaiva hi  
ādau vimānaṃ śilpena kāryaṃ devagaṇairyutam  tatra garbhagṛhe ramye dṛḍhe darpaṇasaṃnibhe  
bhūṣite navaratnaiśca digdvāre ca pradhānakaiḥ  nīlaṃ raktaṃ ca vai dūryaṃ śyāmaṃ mārakataṃ tathā  
muktāpravālagomedavajrāṇi navaratnakam  madhye liṃgaṃ mahaddravyaṃ nikṣipetsahavaidike  
saṃpūjya liṃgaṃ sadyādyaiḥ paṃcasthāne yathākramam  agnau ca hutvā bahudhā haviṣāsa kalaṃ ca mām  
abhyarcya gurumācāryamarthaiḥ kāmaiśca bāṃdhavam  dadyādaiśvaryamarthibhyo jaḍamapyajaḍaṃ tathā  
sthāvaraṃ jaṃgamaṃ jīvaṃ sarvaṃ saṃtoṣya yatnataḥ  suvarṇapūrite śvabhre navaratnaiśca pūrite  
sadyādi brahma coccārya dhyātvā devaṃ paraṃ śubham  udīrya ca mahāmaṃtramaoṃkāraṃ nādaghoṣitam  
liṃgaṃ tatra pratiṣṭhāpya ligaṃ pīṭhena yojayet  liṃgaṃ sapīṭhaṃ nikṣipya nityalepena baṃdhayet  
evaṃ beraṃ ca saṃsthāpyaṃ tatraiva paramaṃ śubham  paṃcākṣareṇa beraṃ tu utsavārthaṃ vahistathā  
beraṃ gurubhyo gṛhṇīyātsādhubhiḥ pūjitaṃ tu vā  evaṃ liṃge ca bere ca pūjā śivapadapradā  
punaśca dvividhaṃ proktaṃ sthāvaraṃ jaṃgamaṃ tathā  sthāvaraṃ liṃgamityāhustarugulmādikaṃ tathā  
jaṃgamaṃ liṃgamityāhuḥ kṛmikīṭādikaṃ tathā  sthāvarasya ca śuśrūṣā jaṃgamasya ca tarpaṇam  
tattatsukhānurāgeṇa śivapūjāṃ vidurbudhāḥ  pīṭhamaṃbāmayaṃ sarvaṃ śivaliṃgaṃ ca cinmayam  
yathā devīmumāmaṃke dhṛtvā tiṣṭhati śaṃkaraḥ  tathā liṃgamidaṃ pīṭhaṃ dhṛtvā tiṣṭhati saṃtatam  
evaṃ sthāpya mahāliṃgaṃ pūjayedupacārakaiḥ  nityapūjā yathā śaktidhvajādikaraṇaṃ tathā  
iti saṃsthāpayelliṃgaṃ sākṣācchivapadapradam  athavā caraliṃgaṃ tu ṣoḍaśairupacārakaiḥ  
pūjayecca yathānyāyaṃ kramācchivapadapradam  āvāhanaṃ cāsanaṃ ca arghyaṃ pādyaṃ tathaiva ca  
tadaṃgācamanaṃ caiva snānamabhyaṃgapūrvakam  vastraṃ gaṃdhaṃ tathā puṣpaṃ dhūpaṃ dīpaṃ nivedanam  
nīrājanaṃ ca tāṃbūlaṃ namaskāro visarjanam  athavā'rghyādikaṃ kṛtvā naivedyāṃ taṃ yathāvidhi  
athābhiṣekaṃ naivedyaṃ namaskāraṃ ca tarpaṇam  yathāśakti sadākuryātkramācchivapadapradam  
athavā mānuṣe liṃgepyārṣe daive svayaṃbhuvi  sthāpite'pūrvake liṃge sopacāraṃ yathā tathā  
pūjopakaraṇe datte yatkiṃcitphalamaśnute  pradakṣiṇānamaskāraiḥ kramācchivapadapradam  
liṃgaṃ darśanamātraṃ vā niyamena śivapradam  mṛtpiṣṭagośakṛtpuṣpaiḥ karavīreṇa vā phalaiḥ  
guḍena navanītena bhasmanānnairyathāruci  liṃgaṃ yatnena kṛtvāṃte yajettadanusārataḥ  
aṃguṣṭhādāvapi tathā pūjāmicchaṃti kecana  liṃgakarmaṇi sarvatra niṣedhosti na karhicit  
sarvatra phaladātā hi prayāsānuguṇaṃ śivaḥ  athavā liṃgadānaṃ vā liṃgamaulyamathāpi vā  
śraddhayā śivabhaktāya dattaṃ śivapadapradam  athavā praṇavaṃ nityaṃ japeddaśasahasrakam  
saṃdhyayośca sahasraṃ vā jñeyaṃ śivapadapradam  japakāle makārāṃtaṃ manaḥśuddhikaraṃ bhajet  
samādhau mānasaṃ proktamupāṃśu sārvakālikam  samānapraṇavaṃ cemaṃ biṃdunādayutaṃ viduḥ  
atha paṃcākṣaraṃ nityaṃ japedayutamādarāt  saṃdhyayośca sahasraṃ vā jñeyaṃ śivapadapradam  
praṇavenādisaṃyuktaṃ brāhmaṇānāṃ viśiṣyate  dīkṣāyuktaṃ gurorgrāhyaṃ maṃtraṃ hyatha phalāptaye  
kuṃbhasnānaṃ maṃtradīkṣāṃ mātṛkānyāsameva ca  brāhmaṇaḥ satyapūtātmā gururjñānī viśiṣyate  
dvijānāṃ ca namaḥpūrvamanyeṣāṃ ca namontakam  strīṇāṃ ca kvacidicchaṃti namo taṃ ca yathāvidhi  
viprastrīṇāṃ namaḥ pūrvamidamicchaṃti kecana  paṃcakoṭijapaṃ kṛtvā sadā śivasamo bhavet  
ekadvitricatuḥkoṭyābrahmādīnāṃ padaṃ vrajet  japedakṣaralakṣaṃvā akṣarāṇāṃ pṛthakpṛthak  
athavākṣaralakṣaṃ vā jñeyaṃ śivapadapradam  sahasraṃ tu sahasrāṇāṃ sahasreṇa dinena hi  
japenmaṃtrādiṣṭasiddhirnityaṃ brāhmaṇabhojanāt  aṣṭottarasahasraṃ vai gāyatrīṃ prātareva hi  
brāhmaṇastu japennityaṃ kramācchivapadapradān  vedamaṃtrāṃstu sūktāni japenniyamamāsthitaḥ  
ekaṃ daśārṇaṃ maṃtraṃ ca śatonaṃ ca tadūrdhvakam  ayutaṃ ca sahasraṃ ca śatamekaṃ vinā bhavet  
vedapārāyaṇaṃ caiva jñeyaṃ śivapadapradam  anyānbahutarānmaṃtrāñjapedakṣaralakṣataḥ  
ekākṣarāṃstathā maṃtrāñjapedakṣarakoṭitaḥ  tataḥ paraṃ japeccaiva sahasraṃ bhaktipūrvakam  
evaṃ kuryādyathāśakti kramācchiva padaṃ labhet  nityaṃ rucikaraṃ tvekaṃ maṃtramāmaraṇāṃtikam  
japetsahasramomiti sarvābhīṣṭaṃ śivājñayā  puṣpārāmādikaṃ vāpi tathā saṃmārjanādikam  
śivāya śivakāryāthe kṛtvā śivapadaṃ labhet  śivakṣetre tathā vāsaṃ nityaṃ kuryācca bhaktitaḥ  
jaḍānāmajaḍānāṃ ca sarveṣāṃ bhuktimuktidam  tasmādvāsaṃ śivakṣetre kuryadāmaraṇaṃ budhaḥ  
liṃgāddhastaśataṃ puṇyaṃ kṣetre mānuṣake viduḥ  sahasrāratnimātraṃ tu puṇyakṣetre tathārṣake  
daivaliṃge tathā jñeyaṃ sahasrāratnimānataḥ  dhanuṣpramāṇasāhasraṃ puṇyaṃ kṣetre svayaṃ bhuvi  
puṇyakṣetre sthitā vāpī kūpādyaṃ puṣkarāṇi ca  śivagaṃgeti vijñeyaṃ śivasya vacanaṃ yathā  
tatra snātvā tathā dattvā japitvā hi śivaṃ vrajet  śivakṣetraṃ samāśritya vasedāmaraṇaṃ tathā  
dāhaṃ daśāhaṃ māsyaṃ vā sapiṃḍīkaraṇaṃ tu vā  ābdikaṃ vā śivakṣetre kṣetre piṃḍamathāpi vā  
sarvapāpa vinirmuktaḥ sadyaḥ śivapadaṃ labhet  athavā saptarātraṃ vā vasedvā paṃcarātrakam  
trirātramekarātraṃ vā kramācchivapadaṃ labhet  svavarṇānuguṇaṃ loke svācārātprāpnute naraḥ  
varṇoddhāreṇa bhaktyā ca tatphalātiśayaṃ naraḥ  sarvaṃ kṛtaṃ kāmanayā sadyaḥ phalamavāpnuyāt  
sarvaṃ kṛtamakāmena sākṣācchivapadapradam  prātarmadhyāhnasāyāhnamahastriṣvekataḥ kramāt  
prātarvidhikaraṃ jñeyaṃ madhyāhnaṃ kāmikaṃ tathā  sāyāhnaṃ śāṃtikaṃ jñeyaṃ rātrāvapi tathaiva hi  
kālo niśītho vai proktomadhyayāmadvayaṃ niśi  śivapūjā viśeṣeṇa tatkāle'bhīṣṭasiddhidā  
evaṃ jñātvā naraḥ kurvanyathoktaphalabhāgbhavet  kalau yuge viśeṣeṇa phalasiddhistu karmaṇā  
uktena kenacidvāpi adhikāravibhedataḥ  sadvṛttiḥ pāpabhīruścettatatphalamavāpnuyāt  
ṛṣaya ūcuḥ  atha kṣetrāṇi puṇyāni samāsātkathayasva naḥ  sarvāḥ striyaśca puruṣā yānyāśritya padaṃ labhet  
sūta yogivaraśreṣṭha śivakṣetrāgamāṃstathā  sūta uvāca  śṛṇuta śraddhayā sarvakṣetrāṇi ca tadāgamān  
iti śrīśivamahāpurāṇe vidyeśvarasaṃhitāyāṃekadaśo'dhyāyaḥ  
sūta uvāca  śṛṇudhvamṛṣayaḥ prājñāḥ śivakṣetraṃ vimuktidam  tadāgamāṃstato vakṣye lokarakṣārthameva hi  
paṃcāśatkoṭivistīrṇā saśailavanakānanā  śivājñayā hi pṛthivī lokaṃ dhṛtvā ca tiṣṭhati  
tatra tatra śivakṣetraṃ tatra tatra nivāsinām  mokṣārthaṃ kṛpayā devaḥ kṣetraṃ kalpitavānprabhuḥ  
parigrahādṛṣīṇāṃ ca devānāṃ parigrahāt  svayaṃbhūtānyathānyāni lokarakṣārthameva hi  
tīrthe kṣetre sadākāryaṃ snānadānajapādikam  anyathā rogadāridra ymūkatvādyāpnuyānnaraḥ  
athāsminbhārate varṣe prāpnoti maraṇaṃ naraḥ  svayaṃbhūsthānavāsena punarmānuṣyamāpnuyāt  
kṣetre pāpasya karaṇaṃ dṛḍhaṃ bhavati bhūsurāḥ  puṇyakṣetre nivāse hi pāpamaṇvapi nācaret  
yena kenāpyupāyena puṇyakṣetre vasennaraḥ  siṃdhoḥ śatanadītīre saṃti kṣetrāṇyanekaśaḥ  
sarasvatī nadī puṇyā proktā ṣaṣṭimukhā tathā  tattattīre vasetprājñaḥ kramādbrahmapadaṃ labhet  
himavadgirijā gaṃgā puṇyā śatamukhā nadī  tattīre caiva kāśyādipuṇyakṣetrāṇyanekaśaḥ  
tatra tīraṃ praśastaṃ hi mṛge mṛgabṛhaspatau  śoṇabhadro daśamukhaḥ puṇyobhīṣṭaphalapradaḥ  
tatra snānopavāsena padaṃ vaināyakaṃ labhet  caturvīṃśamukhā puṇyā narmadā ca mahānadī  
tasyāṃ snānena vāsena padaṃ vaiṣṇavamāpnuyāt  tamasā dvādaśamukhā revā daśamukhā nadī  
godāvarī mahāpuṇyā brahmagovadhanāśinī  ekaviṃśamukhā proktā rudra lokapradāyinī  
kṛṣṇaveṇī puṇyanadī sarvapāpakṣayāvahā  sāṣṭādaśamukhāproktā viṣṇulokapradāyinī  
tuṃgabhadrā daśamukhā brahmalokapradāyinī  suvarṇamukharī puṇyā proktā navamukhā tathā  
tatraiva suprajāyaṃte brahmalokacyutāstathā  sarasvatī ca paṃpā ca kanyāśvetanadī śubhā  
etāsāṃ tīravāsena iṃdra lokamavāpnuyāt  sahyādri jā mahāpuṇyā kāverīti mahānadī  
saptaviṃśamukhā proktā sarvābhīṣṭaṃ pradāyinī  tattīrāḥ svargadāścaiva brahmaviṣṇupadapradāḥ  
śivalokapradā śaivāstathā'bhīṣṭaphalapradāḥ  naimiṣe badare snāyānmeṣage ca gurau ravau  
brahmalokapradaṃ vidyāttataḥ pūjādikaṃ tathā  siṃdhunadyāṃ tathā snānaṃ siṃhe karkaṭage ravau  
kedārodakapānaṃ ca snānaṃ ca jñānadaṃ viduḥ  godāvaryāṃ siṃhamāse snāyātsiṃhabṛhaspatau  
śivalokapradamiti śivenoktaṃ tathā purā  yamunāśoṇayoḥ snāyādgurau kanyāgate ravau  
dharmaloke daṃtiloke mahābhogapradaṃ viduḥ  kāveryāṃ ca tathāsnāyāttulāge tu ravau gurau  
viṣṇorvacanamāhātmyātsarvābhīṣṭapradaṃ viduḥ  vṛścike māsi saṃprāpte tathārke guruvṛścike  
narmadāyāṃ nadīsnānādviṣṇulokamavāpnuyāt  suvarṇamukharīsnānaṃ cāpage ca gurau ravau  
śivalokapradamiti brāhmaṇo vacanaṃ yathā  mṛgamāsi tathā snāyājjāhnavyāṃ mṛgage gurau  
śivalokapradamiti brahmaṇo vacanaṃ yathā  brahmaviṣṇvoḥ pade bhuktvā tadaṃte jñānamāpnuyāt  
gaṃgāyāṃ māghamāse tu tathākuṃbhagate ravau  śrāddhaṃ vā piṃḍadānaṃ vā tilodakamathāpivā  
vaṃśadvayapitṛṇāṃ ca kulakoṭyuddharaṃ viduḥ  kṛṣṇaveṇyāṃ praśaṃsaṃti mīnage ca gurau ravau  
tattattīrthe ca tanmāsi snānamiṃdra padapradam  gaṃgāṃ vā sahyajāṃ vāpi samāśritya vasedbudhaḥ  
tatkālakṛtapāpasya kṣayo bhavati niścitam  rudra lokapradānyeva saṃti kṣetrāṇyanekaśaḥ  
tāmraparṇī vegavatī brahmalokaphalaprade  tayostīre hi saṃtyeva kṣetrāṇi svargadāni ca  
saṃti kṣetrāṇi tanmadhye puṇyadāni ca bhūriśaḥ  tatra tatra vasanprājñastādṛśaṃ ca phalaṃ labhet  
sadācāreṇa sadvṛttyā sadā bhāvanayāpi ca  vaseddayāluḥ prājño vai nānyathā tatphalaṃ labhet  
puṇyakṣetre kṛtaṃ puṇyaṃ bahudhā ṛddhimṛcchati  puṇyakṣetre kṛtaṃ pāpaṃ mahadaṇvapi jāyate  
tatkālaṃ jīvanārthaścetpuṇyena kṣayameṣyati  puṇyamaiśvaryadaṃ prāhuḥ kāyikaṃ vācikaṃ tathā  
mānasaṃ ca tathā pāpaṃ tādṛśaṃ nāśayeddvijāḥ  mānasaṃ vajralepaṃ tu kalpakalpānugaṃ tathā  
dhyānādeva hi tannaśyennānyathā nāśamṛcchati  vācikaṃ japajālena kāyikaṃ kāyaśoṣaṇāt  
dānāddhanakṛtaṃ naśyennā'nyathākalpakoṭibhiḥ  kvacitpāpena puṇyaṃ ca vṛddhipūrveṇa naśyati  
bījāṃśaścaiva vṛddhyaṃśo bhogāṃśaḥ puṇyapāpayoḥ  jñānanāśyo hi bījāṃśo vṛddhiruktaprakārataḥ  
bhogāṃśo bhoganāśyastu nānyathā puṇyakoṭibhiḥ  bījaprarohe naṣṭe tu śeṣo bhogāya kalpate  
devānāṃ pūjayā caiva brahmaṇānāṃ ca dānataḥ  tapodhikyācca kālena bhogaḥ sahyo bhavennṛṇām  tasmātpāpamakṛtvaiva vastavyaṃ sukhamicchatā  
iti śrīśivamahāpurāṇe vidyeśvarasaṃhitāyāṃ dvādaśo'dhyāyaḥ  
ṛṣaya ūcuḥ  sadācāraṃ śrāvayāśu yena lokāñjayedbudhaḥ  dharmādharmamayānbrūhi svarganārakadāṃstathā  
sūta uvāca  sadācārayuto vidvānbrāhmaṇo nāma nāmataḥ  vedācārayuto vipro hyetairekaikavāndvijaḥ  
alpācārolpavedaśca kṣatriyo rājasevakaḥ  kiṃcidācāravānvaiśyaḥ kṛṣivāṇijyakṛttayā  
śūdra brāhmaṇa ityuktaḥ svayameva hi karṣakaḥ  asūyāluḥ paradro hī caṃḍāladvija ucyate  
pṛthivīpālako rājā itarekṣatriyā matāḥ  dhānyādikrayavānvaiśya itaro vaṇigucyate  
brahmakṣatriyavaiśyānāṃ śuśrūṣuḥ śūdra ucyate  karṣako vṛṣalo jñeya itare caiva dasyavaḥ  
sarvo hyuṣaḥprācīmukhaścintayeddevapūrvakān  dharmānarthāṃśca tatkleśānāyaṃ ca vyayameva ca  
āyurdveṣaśca maraṇaṃ pāpaṃ bhāgyaṃ tathaiva ca  vyādhiḥ puṣṭistathā śaktiḥ prātarutthānadikphalam  
niśāṃtyāyāmoṣā jñeyā yāmārdhaṃ saṃdhirucyate  tatkāle tu samutthāya viṇmūtre visṛjeddvijaḥ  
gṛhāddūraṃ tato gatvā bāhyataḥ pravṛtastathā  udaṇmukhaḥ samāviśya pratibaṃdhe'nyadiṇmukhaḥ  
jalāgnibrāhmaṇādīnāṃ devānāṃ nābhimukhyataḥ  liṃgaṃ pidhāya vāmena mukhamanyena pāṇinā  
malamutsṛjya cotthāya na paśyeccaiva tanmalam  uddhṛtena jalenaiva śaucaṃ kuryājjalādbahiḥ  
athavā devapitrārṣatīrthāvataraṇaṃ vinā  sapta vā paṃca vā trīnvā gudaṃ saṃśodhayenmṛdā  
liṃge karkoṭamātraṃ tu gude prasṛtiriṣyate  tata utthāya paddhastaśaucaṃ gaṇḍūṣamaṣṭakam  
yena kena ca patreṇa kāṣṭhena ca jalādbahiḥ  kāryaṃ saṃtyajya tarjjanīṃ daṃtadhāvanamīritam  
jaladevānnamaskṛtya maṃtreṇa snānamācaret  aśaktaḥ kaṃṭhadaghnaṃ vā kaṭidaghnamathāpi vā  
ājānu jalamāviśya maṃtrasnānaṃ samācaret  devādīṃstarpayedvidvāṃstatra tīrthajalena ca  
dhautavastraṃ samādāya paṃcakacchena dhārayet  uttarīyaṃ ca kiṃ caiva dhāryaṃ sarveṣu karmasu  
nadyāditīrthasnāne tu snānavastraṃ na śodhayet  vāpīkūpagṛhādau tu snānādūrdhvaṃ nayedbudhaḥ  
śilādārvādike vāpi jale vāpi sthalepi vā  saṃśodhya pīḍayedvastraṃ pitṛṇāṃ tṛptaye dvijāḥ  
jābālakoktamaṃtreṇa bhasmanā ca tripuṃḍrakam  anyathā cejjale pāta itastannarakamṛcchati  
āpohiṣṭheti śirasi prokṣayetpāpaśāṃtaye  yasyeti maṃtraṃ pāde tu saṃdhiprokṣaṇamucyate  
pāde mūrdhni hṛdi caiva mūrdhni hṛtpāda eva ca  hṛtpādamūrdhni saṃprokṣya maṃtrasnānaṃ vidurbudhāḥ  
īṣatsparśe ca dauḥ svāsthye rājarāṣṭrabhaye'pi ca  atyāgatikāle ca maṃtrasnānaṃ samācaret  
prātaḥ sūryānuvākena sāyamagnyanuvākataḥ  apaḥ pītvā tathāmadhye punaḥ prokṣaṇamācaret  
gāyatr yā japamaṃtrāṃte trirūrdhvaṃ prāgvinikṣipet  maṃtreṇa saha caikaṃ vai madhye'rghyaṃ tu raverdvijā  
atha jāte ca sāyāhne bhuvi paścimadiṇmukhaḥ  uddhṛtya dadyātprātastu madhyāhneṃgulibhistathā  
aṃgulīnāṃ ca raṃdhreṇa laṃbaṃ paśyeddivākaram  ātmapradakṣiṇaṃ kṛtvā śuddhācamanamācaret  
sāyaṃ muhūrtādarvāktu kṛtā saṃdhyā vṛthā bhavet  akālātkāla ityukto dine'tīte yathākramam  
divā'tīte ca gāyatrīṃ śataṃ nitye kramājjapet  ādarśāhātparā'tīte gāyatrīṃ lakṣamabhyaset  
māsātīte tu nitye hi punaścopanayaṃ caret  īśo gaurīguho viṣṇurbrahmā ceṃdra śca vai yamaḥ  
evaṃ rūpāṃśca vai devāṃstarpayedarthasiddhaye  brahmārpaṇaṃ tataḥ kṛtvā śuddhācamanamācaret  
tīrthadakṣiṇataḥ śaste maṭhe maṃtrālaye budhaḥ  tatra devālaye vāpi gṛhe vā niyatasthale  
sarvāndevānnamaskṛtya sthirabuddhiḥ sthirāsanaḥ  praṇavaṃ pūrvamabhyasya gāyatrīmabhyasettataḥ  
jīvabrahmaikyaviṣayaṃ buddhvā praṇavamabhyaset  trailokyasṛṣṭikarttāraṃ sthitikartāramacyutam  
saṃhartāraṃ tathā rudraṃ svaprakāśamupāsmahe  jñānakarmeṃdri yāṇāṃ ca manovṛttīrdhiyastathā  
bhogamokṣaprade dharme jñāne ca prerayetsadā  itthamarthaṃ dhiyādhyāyanbrahmaprāpnoti niścayaḥ  
kevalaṃ vā japennityaṃ brāhmaṇyasya ca pūrtaye  sahasramabhyasennityaṃ prātarbrāhmaṇapuṃgavaḥ  
anyeṣāṃ ca yathā śaktimadhyāhne ca śataṃ japet  sāyaṃ dvidaśakaṃ jñeyaṃ śikhāṣṭakasamanvitam  
mūlādhāraṃ samārabhya dvādaśāṃtasthitāṃstathā  vidyeśabrahmaviṣṇvīśajīvātmaparameśvarān  
brahmabuddhyā tadaikyaṃ ca sohaṃ bhāvanayā japet  tāneva brahmaraṃdhrādau kāyādbāhye ca bhāvayet  
mahattattvaṃ samārabhya śarīraṃ tu sahasrakam  ekaikasmājjapādekamatikramya śanaiḥ śanaiḥ  
parasminyojayejjīvaṃ japatattvamudāhṛtam  śatadvidaśakaṃ dehaṃ śikhāṣṭakasamanvitam  
maṃtrāṇāṃ japa evaṃ hi japamādikramādviduḥ  sahasraṃ brāhmadaṃ vidyācchatamaiṃdra pradaṃ viduḥ  
itarattvātmarakṣārthaṃ brahmayoniṣu jāyate  divākaramupasthāya nityamitthaṃ samācaret  
lakṣadvādaśayuktastu pūrṇabrāhmaṇa īritaḥ  gāyatr yā lakṣahīnaṃ tu vedakāryena yojayet  
āsaptatestu niyamaṃ paścātpravrājanaṃ caret  prātardvādaśasāhasraṃ pravrājīpraṇavaṃ japet  
dine dine tvatikrāṃte nityamevaṃ kramājjapet  māsādau kramaśo'tīte sārdhalakṣajapena hi  
ata ūrdhvamatikrāṃte punaḥ praiṣaṃ samācaret  evaṃ kṛtvā doṣaśāṃtiranyathā rauravaṃ vrajet  
dharmārthayostato yatnaṃ kuryātkāmī na cetaraḥ  brāhmaṇo muktikāmaḥ syādbrahmajñānaṃ sadābhyaset  
dharmādartho'rthato bhogo bhogādvairāgyasaṃbhavaḥ  dharmārjitārthabhogena vairāgyamupajāyate  
viparītārthabhogena rāga eva prajāyate  dharmaśca dvividhaḥ prokto dra vyadehadvayena ca  
dra vyamijyādirūpaṃ syāttīrthasnānādi daihikam  dhanena dhanamāpnoti tapasā divyarūpatām  
niṣkāmaḥ śuddhimāpnoti śuddhyā jñānaṃ na saṃśayaḥ  kṛtādau hi tapaḥśloghyaṃ dra vyadharmaḥ kalau yuge  
kṛtedhyānājjñānasiddhistretāyāṃ tapasā tathā  dvāpare yajanājjñānaṃ pratimāpūjayā kalau  
yādṛśaṃ puṇyaṃ pāpaṃ vā tādṛśaṃ phalameva hi  dra vyadehāṃgabhedena nyūnavṛddhikṣayādikam  
adharmo hiṃsikārūpo dharmastu sukharūpakaḥ  adharmādduḥkhamāpnoti dharmādvai sukhamedhate  
vidyādurvṛttito duḥkhaṃ sukhaṃ vidyātsuvṛttitaḥ  dharmārjanamataḥ kuryādbhogamokṣaprasiddhaye  
sakuṭuṃbasya viprasya caturjanayutasya ca  śatavarṣasya vṛttiṃ tu dadyāttadbrahmalokadam  
cāṃdrā yaṇasahasraṃ tu brahmalokapradaṃ viduḥ  sahasrasya kuṭuṃbasya pratiṣṭhāṃ kṣatriyaścaret  
iṃdra lokapradaṃ vidyādayutaṃ brahmalokadam  yāṃ devatāṃ puraskṛtya dānamācarate naraḥ  
tattallokamavāpnoti iti vedavido viduḥ  arthahīnaḥ sadā kuryāttapasā mārjanaṃ tathā  
tīrthācca tapasā prāpyaṃ sukhamakṣayyamaśnute  arthārjanamatho vakṣye nyāyataḥ susamāhitaḥ  
kṛtātpratigrahāccaiva yājanācca viśuddhitaḥ  adainyādanatikleśādbrāhmaṇo dhanamarjayet  
kṣatriyo bāhuvīryeṇa kṛṣigorakṣaṇādviśaḥ  nyāyārjitasya vittasya dānātsiddhiṃ samaśnute  
jñānasiddhyā mokṣasiddhiḥ sarveṣāṃ gurvanugrahāt  mokṣātsvarūpasiddhiḥ syātparānandaṃ samaśnute  
satsaṃgātsarvametadvai narāṇāṃ jāyate dvijāḥ  dhanadhānyādikaṃ sarvaṃ deyaṃ vai gṛhamedhinā  
yadyatkāle vastujātaṃ phalaṃ vā dhānyameva ca  tattatsarvaṃ brāhmaṇebhyo deyaṃ vai hitamicchatā  
jalaṃ caiva sadā deyamannaṃ kṣudvyādhiśāṃtaye  kṣetraṃ dhānyaṃ tathā''mānnamannamevaṃ caturvidham  
yāvatkālaṃ yadannaṃ vai bhuktvā śravaṇamedhate  tāvatkṛtasya puṇyasya tvardhaṃ dāturna saṃśayaḥ  
grahītāhigṛhītasya dānādvai tapasā tathā  pāpasaṃśodhanaṃ kuryādanyathā rauravaṃ vrajet  
ātmavittaṃ tridhā kuryāddharmavṛddhyātmabhogataḥ  nityaṃ naimittakaṃ kāmyaṃ karma kuryāttu dharmataḥ  
vittasya vardhanaṃ kuryādvṛddhyaṃśena hi sādhakaḥ  hitena mitame dhyena bhogaṃ bhogāṃśataścaret  
kṛṣyarjite daśāṃśaṃ hi deyaṃ pāpasya śuddhaye  śeṣeṇa kuryāddharmādi anyathā rauravaṃ vrajet  
athavā pāpabuddhiḥ syātkṣayaṃ vā satyameṣyati  vṛddhivāṇijyake deyaṣṣaḍaṃśo hi vicakṣaṇaiḥ  
śuddhapratigrahe deyaścaturthāṃśo dvijottamaiḥ  akasmādutthite'rthe hi deyamardhaṃ dvijottamaiḥ  
asatpratigrahasarvaṃ durdānaṃ sāgare kṣipet  āhūya dānaṃ kartavyamātmabhogasamṛddhaye  
pṛṣṭaṃ sarvaṃ sadā deyamātmaśaktyanusārataḥ  janmāṃtare ṛṇī hi syādadatte pṛṣṭavastuni  
pareṣāṃ ca tathā doṣaṃ na praśaṃsedvicakṣaṇaḥ  viśeṣeṇa tathā brahmañchrutaṃ dṛṣṭaṃ ca no vadet  
na vadetsarvajaṃtūnāṃ hṛdi roṣakaraṃ budhaḥ  saṃdhyayoragnikāryaṃ ca kuryādaiśvaryasiddhaye  
aśaktastvekakāle vā sūryāgnī ca yathāvidhi  taṃḍulaṃ dhānyamājyaṃ vā phalaṃ kaṃdaṃ havistathā  
sthālīpākaṃ tathā kuryādyathānyāyaṃ yathāvidhi  pradhānahomamātraṃ vā havyābhāve samācaret  
nityasaṃdhānamityuktaṃ tamajasraṃ vidurbudhāḥ  athavā japamātraṃ vā sūryavaṃdanameva ca  
evamātmārthinaḥ kuryurarthārthī ca yathāvidhi  brahmayajñaratā nityaṃ devapūjāratāstathā  
agnipūjāparā nityaṃ gurupūjāratāstathā  brāhmaṇānāṃ tṛptikarāḥ sarve svargasya bhāginaḥ  
iti śrīśivamahāpurāṇe vidyeśvarasaṃhitāyāṃ trayodaśo'dhyāyaḥ  
ṛṣaya ūcuḥ  agniyajñaṃ devayajktaṃ brahmayajktaṃ tathaiva ca  gurupūjāṃ brahmatṛptiṃ krameṇa brūhi naḥ prabho  
sūta uvāca  agnau juhoti yaddravyamagniyajñaḥ sa ucyate  brahmacaryāśramasthānāṃ samidādhānameva hi  
samidagrau vratādyaṃ ca viśeṣayajanādikam  prathamāśramiṇāmevaṃ yāvadaupāsanaṃ dvijāḥ  
ātmanyāropitāgnīnāṃ vanināṃ yatināṃ dvijāḥ  hitaṃ ca mitamedhyānnaṃ svakāle bhojanaṃ hutiḥ  
aupāsanāgnisaṃdhānaṃ samārabhya surakṣitam  kuṃḍe vāpyatha bhāṃḍe vā tadajasraṃ samīritam  
agnimātmanyaraṇyāṃ vā rājadaivavaśāddhruvam  agnityāgabhayāduktaṃ samāropitamucyate  
saṃpatkarī tathā jñeyā sāyamagnyāhutirdvijāḥ  āyuṣkarīti vijñeyā prātaḥ sūryāhutistathā  
agniyajño hyayaṃ prokto divā sūryaniveśanāt  iṃdrā dīnsakalāndevānuddiśyāgnau juhotiyat  
devayajñaṃ hi taṃ vidyātsthālīpākādikānkratūn  caulādikaṃ tathā jñeyaṃ laukikāgnau pratiṣṭhitam  
brahmayajñaṃ dvijaḥ kuryāddevānāṃ tṛptaye sakṛt  brahmayajña iti prokto vedasyā'dhyayanaṃ bhavet  
nityānaṃtaramāsoyaṃ tatastu na vidhīyate  anagnau devayajanaṃ śṛṇuta śraddhayādarāt  
ādisṛṣṭau mahādevaḥ sarvajñaḥ karuṇākaraḥ  sarvalokopakārārthaṃ vārānkalpitavānprabhuḥ  
saṃsāravaidyaḥ sarvajñaḥ sarvabheṣajabheṣajam  ādāvārogyadaṃ vāraṃ svavāraṃ kṛtavānprabhuḥ  
saṃpatkāraṃ svamāyāyā varaṃ ca kṛtavāṃstataḥ  janane durgatikrāṃte kumārasya tataḥ param  
ālasyaduritakrāṃtyai vāraṃ kalpitavānprabhuḥ  rakṣakasya tathā viṣṇorlokānāṃ hitakāmyayā  
puṣṭyarthaṃ caiva rakṣārthaṃ vāraṃ kalpitavānprabhuḥ  āyuṣkaraṃ tato vāramāyuṣāṃ kartureva hi  
trailokyasṛṣṭikartturhi brahmaṇaḥ parameṣṭhinaḥ  jagadāyuṣyasiddhyarthaṃ vāraṃ kalpitavānprabhuḥ  
ādau trailokyavṛddhyarthaṃ puṇyapāpe prakalpite  tayoḥ kartrostato vāramiṃdra sya ca yamasya ca  
bhogapradaṃ mṛtyuharaṃ lokānāṃ ca prakalpitam  ādityādīnsvasvarūpānsukhaduḥkhasya sūcakān  
vāreśānkalpayitvādau jyotiścakrepratiṣṭhitān  svasvavāre tu teṣāṃ tu pūjā svasvaphalapradā  
ārogyaṃ saṃpadaścaiva vyādhīnāṃ śāṃtireva ca  puṣṭirāyustathā bhogo mṛterhāniryathākramam  
vārakramaphalaṃ prāhurdevaprītipuraḥsaram  anyeṣāmapi devānāṃ pūjāyāḥ phaladaḥ śivaḥ  
devānāṃ prītaye pūjāpaṃcadhaiva prakalpitā  tattanmaṃtrajapo homo dānaṃ caiva tapastathā  
sthaṃḍile pratimāyāṃ ca hyagnau brāhmaṇavigrahe  samārādhanamityevaṃ ṣoḍaśairupacārakaiḥ  
uttarottaravaiśiṣṭyātpūrvābhāve tathottaram  netrayoḥ śiraso roge tathā kuṣṭhasya śāṃtaye  
ādityaṃ pūjayitvā tu brāhmaṇānbhojayettataḥ  dinaṃ māsaṃ tathā varṣaṃ varṣatrayamathavāpi vā  
prārabdhaṃ prabalaṃ cetsyānnaśyedro gajarādikam  japādyamiṣṭadevasya vārādīnāṃ phalaṃ viduḥ  
pāpaśāṃtirviśeṣeṇa hyādivāre nivedayet  ādityasyaiva devānāṃ brāhmaṇānāṃ viśiṣṭadam  
somavāre ca lakṣmyādīnsaṃpadarthaṃ yajedbudhaḥ  ājyānnena tathā viprānsapatnīkāṃśca bhojayet  
kālyādīnbhauma vāre tu yajedro gapraśāṃtaye  māṣamudgāḍhakānnena brahmaṇāṃścaiva bhojayet  
saumyavāre tathā viṣṇuṃ dadhyannena yajedbudhaḥ  putramitrakalatrādipuṣṭirbhavati sarvadā  
āyuṣkāmo gurorvāre devānāṃ puṣṭisiddhaye  upavītena vastreṇa kṣīrājyena yajedbudhaḥ  
bhogārthaṃ bhṛgavāre tu yajeddevānsamāhitaḥ  ṣaḍrasopetamannaṃ ca dadyādbrāhmaṇatṛptaye  
strīṇāṃ ca tṛptaye tadvaddeyaṃ vastrādikaṃ śubham  apamṛtyuhare maṃde rudrā drī ścaṃ yajedbudhaḥ  
tilahomena dānena tilānnena ca bhojayet  itthaṃ yajecca vibudhānārogyādiphalaṃ labhet  
devānāṃ nityayajane viśeṣayajanepi ca  snāne dāne jape home brāhmaṇānāṃ ca tarpaṇe  
tithinakṣatrayoge ca tattaddevaprapūjane  ādivārādivāreṣu sarvajño jagadīśvaraḥ  
tattadrū peṇa sarveṣāmārogyādiphalapradaḥ  deśakālānusāreṇa tathā pātrānusārataḥ  
dra vyaśraddhānusāreṇa tathā lokānusārataḥ  tāratamyakramāddevastvārogyādīnprayacchati  
śubhādāvaśubhāṃte ca janmarkṣeṣu gṛhe gṛhī  ārogyādisamṛddhyarthamādityādīngrahānyajet  
tasmādvai devayajanaṃ sarvābhīṣṭaphalapradam  samaṃtrakaṃ brāhmaṇānāmanyeṣāṃ caiva tāṃtrikam  
yathāśaktyānurūpeṇa kartavyaṃ sarvadā naraiḥ  saptasvapi ca vāreṣu naraiḥ śubhaphalepsubhiḥ  
daridra stapasā devānyajedāḍhyo dhanena hi  punaścaivaṃvidhaṃ dharmaṃ kurute śraddhayā saha  
punaśca bhogānvividhānbhuktvā bhūmau prajāyate  chāyāṃ jalāśayaṃ brahmapratiṣṭhāṃ dharmasaṃcayam  
sarvaṃ ca vittavānkuryātsadā bhogaprasiddhaye  kālācca puṇyapākena jñānasiddhiḥ prajāyate  
ya imaṃ śṛṇute'dhyāyaṃ paṭhate vā naro dvijāḥ  śravaṇasyopakarttā ca devayajñaphalaṃ labhet  
iti śrīśivamahāpurāṇe vidyeśvarasaṃhitāyāṃ caturdaśo'dhyāyaḥ  
ṛṣaya ūcuḥ  deśādīnkramaśo brūhi sūta sarvārthavittam  sūta uvāca  śuddhaṃ gṛhaṃ samaphalaṃ devayajñādikarmasu  
tato daśaguṇaṃ goṣṭhaṃ jalatīraṃ tato daśa  tato daśaguṇaṃ bilvatulasyaśvatthamūlakam  
tato devālayaṃ vidyāttīrthatīraṃ tato daśa  tato daśaguṇaṃ nadyāstīrthanadyāstato daśa  
saptagaṃgānadītīraṃ tasyā daśaguṇaṃ bhavet  gaṃgā godāvarī caiva kāverī tāmraparṇikā  
siṃdhuśca sarayū revā saptagaṃgāḥ prakīrtitāḥ  tato'bdhitīraṃ daśa ca parvatāgre tato daśa  
sarvasmādadhikaṃ jñeyaṃ yatra vā rocate manaḥ  kṛte pūrṇaphalaṃ jñeyaṃ yajñadānādikaṃ tathā  
tretāyuge tripādaṃ ca dvāpare'rdhaṃ sadā smṛtam  kalau pādaṃ tu vijñeyaṃ tatpādonaṃ tatorddhake  
śuddhātmanaḥ śuddhadinaṃ puṇyaṃ samaphalaṃ viduḥ  tasmāddaśaguṇaṃ jñeyaṃ ravisaṃkramaṇe budhāḥ  
viṣuve taddaśaguṇamayane taddaśa smṛtam  taddaśa mṛgasaṃkrāṃtau taccaṃdra grahaṇe daśa  
tataśca sūryagrahaṇe pūrṇakālottame viduḥ  jagadrūpasya sūryasya viṣayogācca rogadam  
atastadviṣaśāṃtyarthaṃ snānadānajapāṃścaret  viṣaśāṃtyarthakālatvātsa kālaḥ puṇyadaḥ smṛtaḥ  
janmarkṣe ca vratāṃte ca sūryarāgopamaṃ viduḥ  mahatāṃ saṃgakālaśca koṭyarkagrahaṇaṃ viduḥ  
taponiṣṭhā jñānaniṣṭhā yogino yatayastathā  pūjāyāḥ pātramete hi pāpasaṃkṣayakāraṇam  
caturviṃśatilakṣaṃ vā gāyatryā japasaṃyutaḥ  brāhmaṇastu bhavetpātraṃ saṃpūrṇaphalabhogadam  
patanāttrāyata iti pātraṃ śāstre prayujyate  dātuśca pātakāttrāṇātpātramityabhidhīyate  
gāyakaṃ trāyate pātādgāyatrītyucyate hi sā  yathā'rthahino loke'sminparasyārthaṃ na yacchati  
arthavāniha yo loke parasyārthaṃ prayacchati  svayaṃ śuddho hi pūtātmā narānsaṃtrātumarhati  
gāyatrījapaśuddho hi śuddhabrāhmaṇa ucyate  tasmāddāne jape home pūjāyāṃ sarvakarmaṇi  
dānaṃ kartuṃ tathā trātuṃ pātraṃ tu brāhmaṇorhati  annasya kṣudhitaṃ pātraṃ nārīnaramayātmakam  
brāhmaṇaṃ śreṣṭhamāhūya yatkāle susamāhitam  tadarthaṃ śabdamarthaṃ vā sadbodhakamabhīṣṭadam  
icchāvataḥ pradānaṃ ca saṃpūrṇaphaladaṃ viduḥ  yatpraśnānaṃtaraṃ dattaṃ tadardhaṃ phaladaṃ viduḥ  
yatsevakāya dattaṃ syāttatpādaphaladaṃ viduḥ  jātimātrasya viprasya dīnavṛtterdvijarṣabhāḥ  
dattamarthaṃ hi bhogāya bhūrlokedaśavārṣikam  vedayuktasya viprasya svarge hi daśavārṣikam  
gāyatrījapayuktasya satye hi daśavārṣikam  viṣṇubhaktasya viprasya dattaṃ vaikuṃṭhadaṃ viduḥ  
śivabhaktasya viprasya dattaṃ kailāsadaṃ viduḥ  tattallokopabhogārthaṃ sarveṣāṃ dānamiṣyate  
daśāṃgamannaṃ viprasya bhānuvāre dadannaraḥ  parajanmani cārogyaṃ daśavarṣaṃ samaśnute  
bahumānamathāhvānamabhyaṃgaṃ pādasevanam  vāso gaṃdhādyarcanaṃ ca ghṛtāpūparasottaram  
ṣaḍrasaṃ vyaṃjanaṃ caiva tāṃbūlaṃ dakṣiṇottaram  namaścānugamaścaiva svannadānaṃ daśāṃgakam  
daśāṃgamannaṃ viprebhyo daśabhyo vai dadannaraḥ  arkavāre tathā''rogyaṃ śatavarṣaṃ samaśnute  
somavārādivāreṣu tattadvāraguṇaṃ phalam  annadānasya vijñeyaṃ bhūrloke parajanmani  
saptasvapi ca vāreṣu daśabhyaśca daśāṃgakam  annaṃ dattvā śataṃ varṣamārogyādikamaśnute  
evaṃ śatebhyo viprebhyo bhānuvāre dadannaraḥ  sahasravarṣamārogyaṃ śarvaloke samaśnute  
sahasrebhyastathā dattvā'yutavarṣaṃ samaśnute  evaṃ somādivāreṣu vijñeyaṃ hi vipaścitā  
bhānuvāre sahasrāṇāṃ gāyatrīpūtacetasām  annaṃ dattvā satyaloke hyārogyādi samaśnute  
ayutānāṃ tathā dattvā viṣṇuloke samaśnute  annaṃ dattvā tu lakṣāṇāṃ rudra loke samaśnute  
bālānāṃ brahmabuddhyā hi deyaṃ vidyārthibhirnaraiḥ  yūnāṃ ca viṣṇubuddhyā hi putrakāmārthibhirnaraiḥ  
vṛddhānāṃ rudra buddhyā hi deyaṃ jñānārthibhirnaraiḥ  bālastrībhāratībuddhyā buddhikāmairnarottamaiḥ  
lakṣmībuddhyā yuvastrīṣu bhogakāmairnarottamaiḥ  vṛddhāsu pārvatībuddhyā deyamātmārthibhirjanaiḥ  
śilavṛttyoñchavṛttyā ca gurudakṣiṇayārjitam  śuddhadravyamiti prāhustatpūrṇaphaladaṃ viduḥ  
śuklapratigrahāddattaṃ madhyamaṃ dravyamucyate  kṛṣivāṇijyakopetamadhamaṃ dravyamucyate  
kṣatriyāṇāṃ viśāṃ caiva śauryavāṇijyakārjitam  uttamaṃ dravyamityāhuḥ śūdrāṇāṃ bhṛtakārjitam  
strīṇāṃ dharmārthināṃ dravyaṃ paitṛkaṃ bhartṛkaṃ tathā  gavādīnāṃ dvādaśīnāṃ caitrādiṣu yathākramam  
saṃbhūya vā puṇyakāle dadyādiṣṭasamṛddhaye  gobhūtilahiraṇyājyavāsodhānyaguḍāni ca  
raupyaṃ lavaṇakūṣmāṃḍe kanyādvādaśakaṃ tathā  godānāddattagavyena gomayenopakāriṇā  
dhanadhānyādyāśritānāṃ duritānāṃ nivāraṇam  jalasnehādyāśritānāṃ duritānāṃ tu gojalaiḥ  
kāyikāditrāṇāṃ tu kṣīradadhyājyakaistathā  tathā teṣāṃ ca puṣṭiśca vijñeyā hi vipaścitā  
bhūdānaṃ tu pratiṣṭhārthamiha cā'mutra ca dvijāḥ  tiladānaṃ balārthaṃ hi sadā mṛtyujayaṃ viduḥ  
hiraṇyaṃ jāṭharāgnestu vṛddhidaṃ vīryadaṃ tathā  ājyaṃ puṣṭikaraṃ vidyādvastramāyuṣkaraṃ viduḥ  
dhānyamannaṃ samṛddhyarthaṃ madhurāhāradaṃ guḍam  raupyaṃ retobhivṛddhyarthaṃ ṣaḍrasārthaṃ tu lāvaṇam  
sarvaṃ sarvasamṛddhyarthaṃ kūṣmāṃḍaṃ puṣṭidaṃ viduḥ  prāptidaṃ sarvabhogānāmiha cā'mutra ca dvijāḥ  
yāvajjīvanamuktaṃ hi kanyādānaṃ tu bhogadam  panasāmrakapitthānāṃ vṛkṣāṇāṃ phalameva ca  
kadalyādyauṣadhīnāṃ ca phalaṃ gulmodbhavaṃ tathā  māṣādīnāṃ ca mudgānāṃ phalaṃ śākādikaṃ tathā  
marīcisarṣapādyānāṃ śākopakaraṇaṃ tathā  yadṛtau yatphalaṃ siddhaṃ taddeyaṃ hi vipaścitā  
śrotrādīṃdriyatṛptiśca sadā deyā vipaścitā  śabdādidaśabhogārthaṃ digādīnāṃ ca tuṣṭidā  
vedaśāstraṃ samādāya buddhvā gurumukhātsvayam  karmaṇāṃ phalamastīti buddhirāstikyamucyate  
baṃdhurājabhayādbuddhiśraddhā sā ca kanīyasī  sarvābhāve daridra stu vācā vā karmaṇā yajet  
vācikaṃ yajanaṃ vidyānmaṃtrastotrajapādikam  tīrthayātrāvratādyaṃ hi kāyikaṃ yajanaṃ viduḥ  
yena kenāpyupāyena hyalpaṃ vā yadi vā bahu  devatārpaṇabuddhyā ca kṛtaṃ bhogāya kalpate  
tapaścaryā ca dānaṃ ca kartavyamubhayaṃ sadā  pratiśrayaṃ pradātavyaṃ svavarṇaguṇaśobhitam  
devānāṃ tṛptaye'tyarthaṃ sarvabhogapradaṃ budhaiḥ  ihā'mutrottamaṃ janmasadābhogaṃ labhedbudhaḥ  īśvarārpaṇabuddhyā hi kṛtvā mokṣaphalaṃ labhet  
ya imaṃ paṭhate'dhyāyaṃ yaḥ śṛṇoti sadā naraḥ  tasya vaidharmabuddhiśca jñānasiddhiḥ prajāyate  
iti śrīśivamahāpurāṇe vidyeśvarasaṃhitāyāṃ paṃcadaśodhyāyaḥ  
ṛṣaya ūcuḥ  pārthivapratimāpūjāvidhānaṃ brūhi sattama  yena pūjāvidhānena sarvābhiṣṭamavāpyate  
sūta uvāca  susādhupṛṣṭaṃ yuṣmābhiḥ sadā sarvārthadāyakam  sadyo duḥkhasya śamanaṃ śṛṇuta prabravīmi vaḥ  
apamṛtyuharaṃ kālamṛtyoścāpi vināśanam  sadyaḥ kalatraputrādidhanadhānyapradaṃ dvijāḥ  
annādibhojyaṃ vastrādisarvamutpadyate yataḥ  tato mṛdādipratimāpūjābhīṣṭapradā bhuvi  
puruṣāṇāṃ ca nārīṇāmadhikārotra niścitam  nadyāṃ taḍāge kūpe vā jalāṃtarmṛdamāharet  
saṃśodhya gaṃdhacūrṇena peṣayitvā sumaṃḍape  hastena pratimāṃ kuryātkṣīreṇa ca susaṃskṛtām  
aṃgapratyaṃgakopetāmāyudhaiśca samanvitām  padmāsanasthitāṃ kṛtvā pūjayedādareṇa hi  
vighneśādityaviṣṇūnāmaṃbāyāśca śivasya ca  śivasyaśivaliṃgaṃ ca sarvadā pūjayeddvija  
ṣoḍaśairupacāraiśca kuryāttatphalasiddhaye  puṣpeṇa prokṣaṇaṃ kuryādabhiṣekaṃ samaṃtrakam  
śālyannenaiva naivedyaṃ sarvaṃ kuḍavamānataḥ  gṛhe tu kuḍavaṃ jñeyaṃ mānuṣe prasthamiṣyate  
daive prasthatrayaṃ yogyaṃ svayaṃbhoḥ prasthapaṃcakam  evaṃ pūrṇaphalaṃ vidyādadhikaṃ vai dvayaṃ trayam  
sahasrapūjayā satyaṃ satyalokaṃ labheddvijaḥ  dvādaśāṃgulamāyāmaṃ dviguṇaṃ ca tato'dhikam  
pramāṇamaṃgulasyaikaṃ tadūrdhvaṃ paṃcakatrayam  ayodārukṛtaṃ pātraṃ śivamityucyate budhaiḥ  
tadaṣṭabhāgaḥ prasthaḥ syāttaccatuḥkuḍavaṃ matam  daśaprasthaṃ śataprasthaṃ sahasraprasthameva ca  
jalatailādigaṃdhānāṃ yathāyogyaṃ ca mānataḥ  mānuṣārṣasvayaṃbhūnāṃ mahāpūjeti kathyate  
abhiṣekādātmaśuddhirgaṃdhātpuṇyamavāpyate  āyustṛptiśca naivedyāddhūpādarthamavāpyate  
dīpājjñānamavāpnoti tāṃbūlādbhogamāpnuyāt  tasmātsnānādikaṃ ṣaṭkaṃ prayatnena prasādhayet  
namaskāro japaścaiva sarvābhīṣṭapradāvubhau  pūjānte ca sadākāryau bhogamokṣārthibhirnaraiḥ  
saṃpūjya manasā pūrvaṃ kuryāttattatsadā naraḥ  devānāṃ pūjayā caiva tattallokamavāpnuyāt  
tadavāṃtaraloke ca yatheṣṭaṃ bhogyamāpyate  tadviśeṣānpravakṣyāmi śṛṇuta śraddhayā dvijāḥ  
vighneśapūjayā samyagbhūrloke'bhīṣṭamāpnuyāt  śukravāre caturthyāṃ ca site śrāvaṇabhādra ke  
bhiṣagṛkṣe dhanurmāse vighneśaṃ vidhivadyajet  śataṃ pūjāsahasraṃ vā tatsaṃkhyākadinairvrajet  
devāgniśraddhayā nityaṃ putradaṃ ceṣṭadaṃ nṛṇām  sarvapāpapraśamanaṃ tattadduritanāśanam  
vārapūjāṃśivādīnāmātmaśuddhipradāṃ viduḥ  tithinakṣatrayogānāmādhāraṃ sārvakāmikam  
tathā bṛddhikṣayābhāvātpūrṇabrahmātmakaṃ viduḥ  udayādudayaṃ vāro brahmaprabhṛti karmaṇām  
tithyādau devapūjā hi pūrṇabhogapradā nṛṇām  pūrvabhāgaḥ pitṛṇāṃ tu niśi yuktaḥ praśasyate  
parabhāgastu devānāṃ divā yuktaḥ praśasyate  udayavyāpinī grāhyā madhyāhne yadi sā tithiḥ  
devakārye tathā grāhyāsthiti ṛkṣādikāḥ śubhāḥ  samyagvicārya vārādīnkuryātpūjājapādikam  
pūjāryate hyaneneti vedeṣvarthasya yojanā  pūrṇabhogaphalasiddhiśca jāyate tena karmaṇā  
manobhāvāṃstathā jñānamiṣṭabhogārthayojanāt  pūjāśabdartha evaṃ hi viśruto lokavedayoḥ  
nityanaimittikaṃ kālātsadyaḥ kāmye svanuṣṭhite  nityaṃ māsaṃ ca pakṣaṃ ca varṣaṃ caiva yathākramam  
tattatkarmaphalaprāptistādṛkpāpakṣayaḥ kramāt  mahāgaṇapateḥ pūjā caturthyāṃ kṛṣṇapakṣake  
pakṣapāpakṣayakarī pakṣabhogaphalapradā  caitre caturthyāṃ pūjā ca kṛtā māsaphalapradā  
varṣabhogapradā jñeyā kṛtā vai siṃhabhādra ke  śravaṇyādityavāre ca saptamyāṃ hastabhe dine  
māghaśukle ca saptamyāmādityayajanaṃ caret  jyeṣṭhabhādra kasaumye ca dvādaśyāṃ śravarṇakṣake  
dvādaśyāṃ viṣṇuyajanamiṣṭaṃsaṃpatkaraṃ viduḥ  śrāvaṇe viṣṇuyajanamiṣṭārogyapradaṃ bhavet  
gavādīndvādaśānarthānsāṃgāndatvā tu yatphalam  tatphalaṃ samavāpnoti dvādaśyāṃ viṣṇutarpaṇāt  
dvādaśyāṃ dvādaśānviprānviṣṇordvādaśanāmataḥ  ṣoḍaśairupacāraiśca yajettatprītimāpnuyāt  
evaṃ ca sarvadevānāṃ tattaddvādaśanāmakaiḥ  dvādaśabrahmayajanaṃ tattatprītikaraṃ bhavet  
karkaṭe somavāre ca navamyāṃ mṛgaśīrṣake  aṃbāṃ yajedbhūtikāmaḥ sarvabhogaphalapradām  
āśvayukchuklanavamī sarvābhīṣṭaphalapradā  ādivāre caturdaśyāṃ kṛṣṇapakṣe viśeṣataḥ  
ārdrāyāṃ ca mahārdrāyāṃ śivapūjā viśiṣyate  māghakṛṣṇacaturdaśyāṃ sarvābhīṣṭaphalapradā  
āyuṣkarī mṛtyuharā sarvasiddhikarī nṛṇām  jyeṣṭhamāse mahārdrāyāṃ caturdaśīdinepi ca  
mārgaśīrṣārdrakāyāṃ vā ṣoḍaśairupacārakaiḥ  tattanmūrtiśivaṃ pūjya tasya vai pādadarśanam  
śivasya yajanaṃ jñeyaṃ bhogamokṣapradaṃ nṛṇām  vārādidevayajanaṃ kārtike hi viśiṣyate  
kārtike māsi saṃprāpte sarvāndevānyajedbudhaḥ  dānena tapasā homairjapena niyamena ca  
ṣoḍaśairupacāraiśca pratimā vipramaṃtrakaiḥ  brāhmaṇānāṃ bhojanena niṣkāmārtikaro bhavet  
kārtike devayajanaṃ sarvabhogapradaṃ bhavet  vyādhīnāṃ haraṇaṃ caiva bhavedbhūtagrahakṣayaḥ  
kārtikādityavāreṣu nṛṇāmādityapūjanāt  tailakārpāsadānāttu bhavetkuṣṭhādisaṃkṣayaḥ  
harītakīmarīcīnāṃ vastrakṣīrādidānataḥ  brahmapratiṣṭhayā caiva kṣayarogakṣayo bhavet  
dīpasarṣapadānācca apasmārakṣayo bhavet  kṛttikāsomavāreṣu śivasya yajanaṃ nṛṇām  
mahādāridrya śamanaṃ sarvasaṃpatkaraṃ bhavet  gṛhakṣetrādidānācca gṛhopakaraṇādinā  
kṛttikābhaumavāreṣu skaṃdasya yajanānnṛṇām  dīpaghaṃṭādidānādvai vāksiddhiracirādbhavet  
kṛttikāsaumyavāreṣu viṣṇorvai yajanaṃ nṛṇām  dadhyodanasya dānaṃ ca satsaṃtānakaraṃ bhavet  
kṛtikāguruvāreṣu brahmaṇo yajanāddhanaiḥ  madhusvarṇājyadānena bhogavṛddhirbhavennṛṇām  
kṛttikāśukravāreṣu gajakomeḍayājanāt  
gaṃdhapuṣpānnadānena bhogyavṛddhirbhavennṛṇām  
vaṃdhyā suputraṃ labhate svarṇaraupyādidānataḥ  kṛttikāśanivāreṣu dikpālānāṃ ca vaṃdanam  
diggajānāṃ ca nāgānāṃ setupānāṃ ca pūjanam  tryaṃbakasya ca rudrasya viṣṇoḥ pāpaharasya ca  
jñānadaṃ brahmaṇaścaiva dhanvaṃtaryaśvinostathā  rogāpamṛtyuharaṇaṃ tatkālavyādhiśāṃtidam  
lavaṇāyasatailānāṃ māṣādīnāṃ ca dānataḥ  trikaṭuphalagaṃdhānāṃ jalādīnāṃ ca dānataḥ  
dravāṇāṃ kaṭhinānāṃ ca prasthena palamānataḥ  svargaprāptirdhanurmāse hyuṣaḥkāle ca pūjanam  
śivādīnāṃ ca sarveṣāṃ kramādvai sarvasiddhaye  śālyannasya haviṣyasya naivedyaṃ śastamucyate  
vividhānnasya naivedyaṃ dhanurmāse viśiṣyate  mārgaśīrṣe'nnadasyaiva sarvamiṣṭaphalaṃ bhavet  
pāpakṣayaṃ ceṣṭasiddhiṃ cārogyaṃ dharmameva ca  samyagvedaparijñānaṃ sadanuṣṭhānameva ca  
ihāmutra mahābhogānaṃte yogaṃ ca śāśvatam  vedāṃtajñānasiddhiṃ ca mārgaśīrṣānnado labhet  
mārgaśīrṣe hyuṣaḥkāle dinatrayamathāpi vā  yajeddevānbhogakāmo nādhanurmāsiko bhavet  
yāvatsaṃgavakālaṃ tu dhanurmāso vidhīyate  dhanurmāse nirāhāro māsamātraṃ jiteṃdriyaḥ  
āmadhyāhnajapedvipro gāyatrīṃ vedamātaram  paṃcākṣarādikānmaṃtrānpaścādāsaptikaṃ japet  
jñānaṃ labdhvā ca dehāṃte vipro muktimavāpnuyāt  anyeṣāṃ naranārīṇāṃ triḥsnānena japena ca  
sadā paṃcākṣarasyaiva viśuddhaṃ jñānamāpyate  iṣṭamantrānsadā japtvā mahāpāpakṣayaṃ labhet  
dhanurmāse viśeṣeṇa mahānaivedyamācaret  śālitaṃḍulabhāreṇa marīcaprasthakena ca  
gaṇanāddvādaśaṃ sarvaṃ madhvājyakuḍavena hi  droṇayuktena mudgena dvādaśavyaṃjanena ca  
ghṛtapakvairapūpaiśca modakaiḥ śālikādibhiḥ  dvādaśaiśca dadhikṣīrairdvādaśaprasthakena ca  
nārikelaphalādīnāṃ tathā gaṇanayā saha  dvādaśakramukairyuktaṃ ṣaṭtriṃśatpatrakairyutam  
karpūrakhuracūrṇena paṃcasaugaṃdhikairyutam  tāṃbūlayuktaṃ tu yadā mahānaivedyalakṣaṇam  
mahānaivedyametadvai devatārpaṇapūrvakam  varṇānukramapūrveṇa tadbhaktebhyaḥ pradāpayet  
evaṃ caudananaivedyādbhūmau rāṣṭrapatirbhavet  mahānaivedyadānena naraḥ svargamavāpnuyāt  
mahānaivedyadānena sahasreṇa dvijarṣabhāḥ  satyaloke ca talloke pūrṇamāyuravāpnuyāt  
sahasrāṇāṃ ca triṃśatyā mahānaivedyadānataḥ  tadūrdhvalokamāpyaiva na punarjanmabhāgbhavet  
sahasrāṇāṃ ca ṣaṭtriṃśajjanma naivedyamīritam  tāvannaivedyadānaṃ tu mahāpūrṇaṃ taducyate  
mahāpūrṇasya naivedyaṃ janmanaivedyamiṣyate  janmanaivedyadānena punarjanma na vidyate  
ūrje māsi dine puṇye janma naivedyamācaret  saṃkrāṃtipātajanmarkṣapaurṇamāsyādisaṃyute  
abdajanmadine kuryājjanmanaivedyamuttamam  māsāṃtareṣu janmarkṣapūrṇayogadinepi ca  
melane ca śanairvāpi tāvatsāhasramācaret  janmanaivedyadānena janmārpaṇaphalaṃ labhet  
janmārpaṇācchivaḥ prītiḥ svasāyujyaṃ dadāti hi  idaṃ tajjanmanaivedyaṃ śivasyaiva pradāpayet  
yoniliṃgasvarūpeṇa śivo janmanirūpakaḥ  tasmājjanmanivṛttyarthaṃ janma pūjā śivasya hi  
biṃdunādātmakaṃ sarvaṃ jagatsthāvarajaṃgamam  biṃduḥ śaktiḥ śivo nādaḥ śivaśaktyātmakaṃ jagat  
nādādhāramidaṃ biṃdurbiṃdvādhāramidaṃ jagat  jagadādhārabhūtau hi biṃdunādau vyavasthitau  
bindunādayutaṃ sarvaṃ sakalīkaraṇaṃ bhavet  sakalīkaraṇājjanmajagatprāpnotyasaṃśayaḥ  
biṃdunādātmakaṃ liṃgaṃ jagatkāraṇamucyate  biṃdurdevīśivo nādaḥ śivaliṃgaṃ tu kathyate  
tasmājjanmanivṛttyarthaṃ śivaliṃgaṃ prapūjayet  mātā devī biṃdurūpā nādarūpaḥ śivaḥ pitā  
pūjitābhyāṃ pitṛbhyāṃ tu paramānaṃda eva hi  paramānaṃdalābhārthaṃ śivaliṃgaṃ prapūjayet  
sā devī jagatāṃ mātā sa śivo jagataḥ pitā  pitroḥ śuśrūṣake nityaṃ kṛpādhikyaṃ hi vardhate  
kṛpayāṃtargataiśvaryaṃ pūjakasya dadāti hi  tasmādaṃtargatānaṃdalābhārthaṃ munipuṃgavāḥ  
pitṛmātṛsvarūpeṇa śivaliṃgaṃ prapūjayet  bhargaḥ puruṣarūpo hi bhargā prakṛtirucyate  
avyaktāṃtaradhiṣṭhānaṃ garbhaḥ puruṣa ucyate  suvyaktāṃtaradhiṣṭhānaṃ garbhaḥ prakṛtirucyate  
puruṣatvādigarbho hi garbhavāñjanako yataḥ  puruṣātprakṛto yuktaṃ prathamaṃ janma kathyate  
prakṛtervyaktatāṃ yātaṃ dvitīyaṃ janma kathyate  janma jaṃturmṛtyujanma puruṣātpratipadyate  
anyato bhāvyate'vaśyaṃ māyayā janma kathyate  jīryate janmakālādyattasmājjīva iti smṛtaḥ  
janyate tanyate pāśairjīvaśabdārtha eva hi  janmapāśanivṛttyarthaṃ janmaliṃgaṃ prapūjayet  
bhaṃ vṛddhiṃ gacchatītyarthādbhagaḥ prakṛtirucyate  prākṛtaiḥ śabdamātrādyaiḥ prākṛteṃdriyabhojanāt  
bhagasyedaṃ bhogamiti śabdārtho mukhyataḥ śrutaḥ  mukhyo bhagastu prakṛtirbhagavāñchiva ucyate  
bhagavānbhogadātā hi nā'nyo bhogapradāyakaḥ  bhagasvāmī ca bhagavānbharga ityucyate budhaiḥ  
bhagena sahitaṃ liṃgaṃ bhagaṃliṃgena saṃyutam  ihāmutra ca bhogārthaṃ nityabhogārthameva ca  
bhagavaṃtaṃ mahādevaṃ śivaliṃgaṃ prapūjayet  lokaprasavitā sūryastaccihnaṃ prasavādbhavet  
liṃgeprasūtikartāraṃ liṃginaṃ puruṣo yajet  liṃgārthagamakaṃ cihnaṃ liṃgamityabhidhīyate  
liṃgamarthaṃ hi puruṣaṃ śivaṃ gamayatītyadaḥ  śivaśaktyośca cihnasya melanaṃ liṃgamucyate  
svacihnapūjanātprītaścihnakāryaṃ na vīyate  cihnakāryaṃ tu janmādijanmādyaṃ vinivartate  
prākṛtaiḥ puruṣaiścāpi bāhyābhyaṃtarasaṃbhavaiḥ  ṣoḍaśairupacāraiśca śivaliṃgaṃ prapūjayet  
evamādityavāre hi pūjā janmanivartikā  ādivāre mahāliṃgaṃ praṇavenaiva pūjayet  
ādivāre paṃcagavyairabhiṣeko viśiṣyate  gomayaṃ gojalaṃ kṣīraṃ dadhyājyaṃ paṃcagavyakam  
kṣīrādyaṃ ca pṛthakccaiva madhunā cekṣusārakaiḥ  gavyakṣīrānnanaivedyaṃ praṇavenaiva kārayet  
praṇavaṃ dhvaniliṃgaṃ tu nādaliṃgaṃ svayaṃbhuvaḥ  biṃduliṃgaṃ tu yaṃtraṃ syānmakāraṃ tu pratiṣṭhitam  
ukāraṃ caraliṃgaṃ syādakāraṃ guruvigraham  ṣaḍliṃgaṃ pūjayā nityaṃ jīvanmukto na saṃśayaḥ  
śivasya bhaktyā pūjā hi janmamuktikarī nṛṇām  rudrā kṣadhāraṇātpādamardhaṃ vaibhūtidhāraṇāt  
tripādaṃ maṃtrajāpyācca pūjayā pūrṇabhaktimān  śivaliṃgaṃ ca bhaktaṃ ca pūjya mokṣaṃ labhennaraḥ  
ya imaṃ paṭhate'dhyāyaṃ śṛṇuyādvā samāhitaḥ  tasyaiva śivabhaktiśca vardhate sudṛḍhā dvijāḥ  
iti śrīśivamahāpurāṇe vidyeśvarasaṃhitāyāṃ ṣoḍaśo'dhyāyaḥ  
ṛṣaya ūcuḥ  praṇavasya ca māhātmyaṃ ṣaḍliṃgasya mahāmune  śivabhaktasya pūjāṃ ca kramaśo brūhi naḥprabho  
sūta uvāca  tapodhanairbhavadbhiśca samyakpraśnastvayaṃ kṛtaḥ  asyottaraṃ mahādevo jānāti sma na cāparaḥ  
athāpi vakṣye tamahaṃ śivasya kṛpayaiva hi  śivo'smākaṃ ca yuṣmākaṃ rakṣāṃ gṛhṇātu bhūriśaḥ  
pro hi prakṛtijātasya saṃsārasya mahodadheḥ  navaṃ nāvāṃtaramiti praṇavaṃ vai vidurbudhāḥ  
praḥ prapaṃco na nāstivo yuṣmākaṃ praṇavaṃ viduḥ  prakarṣeṇa nayedyasmānmokṣaṃ vaḥ praṇavaṃ viduḥ  
svajāpakānāṃ yogināṃ svamaṃtrapūjakasya ca  sarvakarmakṣayaṃ kṛtvā divyajñānaṃ tu nūtanam  
tameva māyārahitaṃ nūtanaṃ paricakṣate  prakarṣeṇa mahātmānaṃ navaṃ śuddhasvarūpakam  
nūtanaṃ vai karotīti praṇavaṃ taṃ vidurbudhāḥ  praṇavaṃ dvividhaṃ proktaṃ sūkṣmasthūlavibhedataḥ  
sūkṣmamekākṣaraṃ vidyātsthūlaṃ paṃcākṣaraṃ viduḥ  sūkṣmamavyaktapaṃcārṇaṃ suvyaktārṇaṃ tathetarat  
jīvanmuktasya sūkṣmaṃ hi sarvasāraṃ hi tasya hi  maṃtreṇārthānusaṃdhānaṃ svadehavilayāvadhi  
svadehegalite pūrṇaṃ śivaṃ prāpnoti niścayaḥ  kevalaṃ maṃtrajāpī tu yogaṃ prāpnoti niścayaḥ  
ṣaṭtriṃśatkoṭijāpī tu niścayaṃ yogamāpnuyāt  sūkṣmaṃ ca dvividhaṃ jñeyaṃ hrasvadīrghavibhedataḥ  
akāraśca ukāraśca makāraśca tataḥ param  biṃdunādayutaṃ taddhi śabdakālakalānvitam  
dīrghapraṇavamevaṃ hi yogināmeva hṛdgatam  makāraṃ taṃtritattvaṃ hi hrasvapraṇava ucyate  
śivaḥ śaktistayoraikyaṃ makāraṃ tu trikātmakam  hrasvamevaṃ hi jāpyaṃ syātsarvapāpakṣayaiṣiṇām  
bhūvāyukanakārṇodyoḥśabdādyāśca tathā daśa  āśānvayedaśapunaḥ pravṛttā iti kathyate  
hrasvameva pravṛttānāṃ nivṛttānāṃ tu dīrghakam  vyāhṛtyādau ca maṃtrādau kāmaṃ śabdakalāyutam  
vedādau ca prayojyaṃ syādvaṃdane saṃdhyayorapi  navakauṭijapāñjaptvā saṃśuddhaḥ puruṣo bhavet  
punaśca navakoṭyā tu pṛthivījayamāpnuyāt  punaśca navakoṭyā tu hyapāṃjayamavāpnuyāt  
punaśca navakoṭyā tu tejasāṃjayamāpnuyāt  punaśca navakoṭyā tu vāyorjayamavāpnuyāt  ākāśajayamāpnoti navakoṭijapena vai  
gaṃdhādīnāṃkrameṇaivanavakoṭijapeṇavai  ahaṃkārasya ca punarnava koṭijapena vai  
sahasramaṃtrajaptena nityaśuddho bhavetpumān  tataḥ paraṃ svasiddhyarthaṃ japo bhavati hi dvijāḥ  
evamaṣṭottaraśatakoṭijaptena vai punaḥ  praṇavena prabuddhastu śuddhayogamavāpnuyāt  
śuddhayogena saṃyukto jīvanmukto na saṃśayaḥ  sadā japansadādhyāyañchivaṃ praṇavarūpiṇam  
samādhistho mahāyogīśiva eva na saṃśayaḥ  ṛṣicchaṃdodevatādi nyasya dehepunarjapet  
praṇavaṃ mātṛkāyuktaṃ dehe nyasya ṛṣirbhavet  daśamātṛṣaḍadhvādi sarvaṃ nyāsaphalaṃ labhet  
pravṛttānāṃ ca miśrāṇāṃ sthūlapraṇavamiṣyate  kriyātapojapairyuktāstrividhāḥ śivayoginaḥ  
dhanādivibhavaiścaiva karādyaṃgairnamādibhiḥ  kriyayā pūjayā yuktaḥ kriyāyogīti kathyate  
pūjāyuktaśca mitabhugbāhyeṃdri yajayānvitaḥ  paradro hādirahitastapoyogīti kathyate  
etairyuktaḥ sadā kruddhaḥ sarvakāmādivarjitaḥ  sadā japaparaḥ śāṃtojapayogīti taṃ viduḥ  
upacāraiḥ ṣoḍaśabhiḥ pūjayā śivayoginām  sālokyādikrameṇaiva śuddho muktiṃ labhennaraḥ  
japayogamatho vakṣye gadataḥ śṛṇuta dvijāḥ  tapaḥkarturjapaḥ prokto yajjapanparimārjate  
śivanāma namaḥpūrvaṃ caturthyāṃ paṃcatattvakam  sthūlapraṇavarūpaṃ hi śivapaṃcākṣaraṃ dvijāḥ  
paṃcākṣarajapenaiva sarvasiddhiṃ labhennaraḥ  praṇavenādisaṃyuktaṃ sadā paṃcākṣaraṃ japet  
gurūpadeśaṃ saṃgamya sukhavāse subhūtale  pūrvapakṣe samārabhya kṛṣṇabhūtāvadhi dvijāḥ  
māghaṃ bhādraṃ viśiṣṭaṃ tu sarvakālottamottamam  ekavāraṃ mitāśītu vāgyato niyateṃdri yaḥ  
svasya rājapitṛṇāṃ ca śuśrūṣaṇaṃ ca nityaśaḥ  sahasrajapamātreṇa bhavecchuddho'nyathā ṛṇī  
paṃcākṣaraṃ paṃcalakṣaṃ japecchivamanusmaran  padmāsanasthaṃ śivadaṃ gaṃgācaṃdra kalānvitam  
vāmorusthitaśaktyā ca virājaṃ taṃ mahāgaṇaiḥ  mṛgaṭaṃkadharaṃ devaṃ varadābhayapāṇikam  
sadānugrahakarttāraṃ sadā śivamanusmaran  saṃpūjya manasā pūrvaṃ hṛdivāsūryamaṃḍale  
japetpaṃcākṣarīṃ vidyāṃ prāṇmukhaḥ śuddhakarmakṛt  prātaḥ kṛṣṇacaturdaśyāṃ nityakarmasamāpya ca  
manorame śucau deśe niyataḥ śuddhamānasaḥ  paṃcākṣarasya maṃtrasya sahasraṃ dvādaśaṃ japet  
varayecca sapatnīkāñchaivānvai brāhmaṇottamān  ekaṃ guruvaraṃ śiṣṭaṃ varayetsāṃbamūrtikam  
īśānaṃ cātha puruṣamaghoraṃ vāmameva ca  sadyojātaṃ ca paṃcaiva śivabhaktāndvijottamān  
pūjādra vyāṇi saṃpādya śivapūjāṃ samārabhet  śivapūjāṃ ca vidhivatkṛtvā homaṃ samārabhet  
mukhāṃtaṃ ca svasūtreṇa kṛtvā homaṃ samārabhet  daśaikaṃ vā śataikaṃ vā sahasraikamathāpi vā  
kāpilena ghṛtenaiva juhuyātsvayameva hi  kārayecchivabhaktairvāpyaṣṭottaraśataṃ budhaḥ  
homānte dakṣiṇā deyā gurorgomithunaṃ tathā  īśānādisvarūpāṃstānguruṃ sāṃbaṃ vibhāvya ca  
teṣāṃ patsiktatoyena svaśiraḥ snānamācaret  ṣaṭtriṃśatkoṭitīrtheṣu sadyaḥ snānaphalaṃ labhet  
daśāṃgamannaṃ teṣāṃ vai dadyādvaibhaktipūrvakam  parābuddhyā guroḥ patnīmīśānādikrameṇa tu  
paramānnena saṃpūjya yathāvibhavavistaram  rudrā kṣavastrapūrvaṃ ca vaṭakāpūpakairyutam  
balidānaṃ tataḥ kṛtvā bhūribhojanamācaret  tataḥ saṃprārthya deveśaṃ japaṃ tāvatsamāpayet  
puraścaraṇamevaṃ tu kṛtvā mantrībhavennaraḥ  punaśca paṃcalakṣeṇa sarvapāpakṣayo bhavet  
atalādi samārabhya satyalokāvadhikramāt  paṃcalakṣajapāttattallokaiśvaryamavāpnuyāt  
madhye mṛtaścedbhogāṃte bhūmau tajjāpako bhavet  punaśca paṃcalakṣeṇa brahmasāmīpyamāpnuyāt  
punaśca paṃcalakṣeṇa sārūpyaiśvaryamāpnuyāt  āhatya śatalakṣeṇa sākṣādbrahmasamo bhavet  
kāryabrahmaṇa evaṃ hi sāyujyaṃ pratipadya vai  yatheṣṭaṃ bhogamāpnoti tadbrahmapralayāvadhi  
punaḥ kalpāṃtare vṛtte brahmaputraḥ sajāyate  punaśca tapasā dīptaḥ kramānmukto bhaviṣyati  
pṛthvyādikāryabhūtebhyo lokā vai nirmitāḥ kramāt  pātālādi ca satyāṃtaṃ brahmalokāścaturdaśa  
satyādūrdhvaṃ kṣamāṃtaṃ vaiviṣṇulokāścaturdaśa  kṣamaloke kāryaviṣṇurvaikuṃṭhe varapattane  
kāryalakṣmyā mahābhogirakṣāṃ kṛtvā'dhitiṣṭhati  tadūrdhvagāśca śucyaṃtāṃ lokāṣṭāviṃśatiḥ sthitāḥ  
śucau loke tu kailāse rudro vai bhūtahṛtsthitaḥ  ṣaḍuttarāśca paṃcāśadahiṃsāṃtāstadūrdhvagāḥ  
ahiṃsālokamāsthāya jñānakailāsake pure  kāryeśvarastirobhāvaṃ sarvānkṛtvādhitiṣṭhati  
tadaṃte kālacakraṃ hi kālātītastataḥ param  śivenādhiṣṭhitastatra kālaścakreśvarāhvayaḥ  
māhiṣaṃ dharmamāsthāya sarvānkālena yuṃjati  asatyaścāśuciścaiva hiṃsā caivātha nirghṛṇā  
asatyādicatuṣpādaḥ sarvāṃśaḥ kāmarūpadhṛk  nāstikyalakṣmīrduḥsaṃgo vedabāhyadhvaniḥ sadā  
krodhasaṃgaḥ kṛṣṇavarṇo mahāmahiṣaveṣavān  tāvanmaheśvaraḥ proktastirodhāstāvadeva hi  
tadarvākkarmabhogo hi tadūrdhvaṃ jñānabhogakam  tadarvākkarmamāyā hi jñānamāyā tadūrdhvakam  
mā lakṣmīḥ karmabhogo vai yāti māyeti kathyate  mā lakṣmīrjñānabhogo vai yāti māyeti kathyate  
tadūrdhvaṃ nityabhogo hi tadarvāṇnaśvaraṃ viduḥ  tadarvākca tirodhānaṃ tadūrdhvaṃ na tirodhanam  
tadarvākpāśabaṃdho hi tadūrdhvaṃ na hi baṃdhanam  tadarvākparivartaṃte kāmyakarmānusāriṇaḥ  
niṣkāmakarmabhogastu tadūrdhvaṃ parikīrtitaḥ  tadarvākparivartaṃte biṃdupūjāparāyaṇāḥ  
tadūrdhvaṃ hi vrajaṃtyeva niṣkāmā liṃgapūjakāḥ  tadarvākparivartaṃte śivānyasurapūjakāḥ  
śivaikaniratā ye ca tadūrdhvaṃ saṃprayāṃti te  tadarvāgjīvakoṭiḥ syāttadūrdhvaṃ parakoṭikāḥ  
sāṃsārikāstadarvākca muktāḥ khalu tadūrdhvagāḥ  tadarvākparivartaṃte prākṛtadra vyapūjakāḥ  
tadūrdhvaṃ hi vrajaṃtyete pauruṣadra vyapūjakāḥ  tadarvākchaktiliṃgaṃ tu śivaliṃgaṃ tadūrdhvakam  
tadarvāgāvṛtaṃ liṃgaṃ tadūrdhvaṃ hi nirāvṛti  tadarvākkalpitaṃ liṃgaṃ tadūrdhvaṃ vai na kalpitam  
tadarvāgbāhyaliṃgaṃ syādaṃtaraṃgaṃ tadūrdhvakam  tadarvākchaktilokā hi śataṃ vai dvādaśādhikam  
tadarvāgbiṃdurūpaṃ hi nādarūpaṃ taduttaram  tadarvākkarmalokastu tadūrdhvaṃ jñānalokakaḥ  
namaskārastadūrdhvaṃ hi madāhaṃkāranāśanaḥ  janijaṃ vai tirodhānaṃ nāniṣiddhyātate iti  
jñānaśabdārtha evaṃ hi tirodhānanivāraṇāt  tadarvākparivartaṃte hyādhibhautikapūjakāḥ  
ādhyātmikārcakā eva tadūrdhvaṃ saṃprayāṃtivai  tāvadvai vedibhāgaṃ tanmahālokātmaliṃgake  
prakṛtyādyaṣṭabaṃdhopi vedyaṃte saṃpratiṣṭhataḥ  evametādṛśaṃ jñeyaṃ sarvaṃ laukikavaidikam  
adharmamahiṣārūḍhaṃ kālacakraṃ taraṃti te  satyādidharmayuktā ye śivapūjāparāśca ye  
tadūrdhvaṃ vṛṣabho dharmo brahmacaryasvarūpadhṛk  satyādipādayuktastu śivalokāgrataḥ sthitaḥ  
kṣamāśṛṅgaḥ śamaśrotro vedadhvanivibhūṣitaḥ  āstikyacakṣurniśvāsagurubuddhimanā vṛṣaḥ  
kriyādivṛṣabhā jñeyāḥ kāraṇādiṣu sarvadā  taṃ kriyāvṛṣabhaṃ dharmaṃ kālātītodhitiṣṭhati  
brahmaviṣṇumaheśānāṃ svasvāyurdinamucyate  tadūrdhvaṃ na dinaṃ rātrirna janmamaraṇādikam  
punaḥ kāraṇasatyāṃtāḥ kāraṇabrahmaṇastathā  gaṃdhādibhyastu bhūtebhyastadūrdhvaṃ nirmitāḥ sadā  
sūkṣmagaṃdhasvarūpā hi sthitā lokāścaturdaśa  punaḥ kāraṇaviṣṇorvai sthitā lokāścaturdaśa  
punaḥkāraṇarudra sya lokāṣṭāviṃśakā matāḥ  punaśca kāraṇeśasya ṣaṭpaṃcāśattadūrdhvagāḥ  
tataḥ paraṃ brahmacaryalokākhyaṃ śivasaṃmatam  tatraiva jñānakailāse paṃcāvaraṇasaṃyute  
paṃcamaṃḍalasaṃyuktaṃ paṃcabrahmakalānvitam  ādiśaktisamāyuktamādiliṃgaṃ tu tatra vai  
śivālayamidaṃ proktaṃ śivasya paramātmanaḥ  paraśaktyāsamāyuktastatraiva parameśvaraḥ  
sṛṣṭiḥ sthitiśca saṃhārastirobhāvopyanugrahaḥ  paṃcakṛtyapravīṇo'sau saccidānaṃdavigrahaḥ  
dhyānadharmaḥ sadā yasya sadānugrahatatparaḥ  samādhyāsanamāsīnaḥ svātmārāmo virājate  
tasya saṃdarśanaṃ sāṃdhyaṃ karmadhyānādibhiḥ kramāt  nityādikarmayajanācchivakarmamatirbhavet  
kriyādiśivakarmabhyaḥ śivajñānaṃ prasādhayet  taddarśanagatāḥ sarve muktā eva na saṃśayaḥ  
muktirātmasvarūpeṇa svātmārāmatvameva hi  kriyātapojapajñānadhyānadharmeṣu susthitaḥ  
śivasya darśanaṃ labdhā svātmārāmatvameva hi  yathā raviḥ svakiraṇādaśuddhimapaneṣyati  
kṛpāvicakṣaṇaḥ śaṃbhurajñānamapaneṣyati  ajñānavinivṛttau tu śivajñānaṃ pravartate  
śivajñānātsvasvarūpamātmārāmatvameṣyati  ātmārāmatvasaṃsiddhau kṛtakṛtyo bhavennaraḥ  
punaśca śatalakṣeṇa brahmaṇaḥ padamāpnuyāt  punaśca śatalakṣeṇa viṣṇoḥ padamavāpnuyāt  
punaśca śatalakṣeṇa rudra sya padamāpnuyāt  punaśca śatalakṣeṇa aiśvaryaṃ padamāpnuyāt  
punaścaivaṃvidhenaiva japena susamāhitaḥ  śivalokādibhūtaṃ hi kālacakramavāpnuyāt  
kālacakraṃ paṃcacakramekaikena kramottare  sṛṣṭimohau brahmacakraṃ bhogamohau tu vaiṣṇavam  
kopamohau raudra cakraṃ bhramaṇaṃ caiśvaraṃ viduḥ  śivacakraṃ jñānamohau paṃcacakraṃ vidurbudhāḥ  
punaśca daśakoṭyā hi kāraṇabrahmaṇaḥ padam  punaśca daśakoṭyā hi tatpadaiśvaryamāpnuyāt  
evaṃ krameṇa viṣṇvādeḥ padaṃ labdhvā mahaujasaḥ  krameṇa tatpadaiśvaryaṃ labdhvā caiva mahātmanaḥ  
śatakoṭimanuṃ japtvā paṃcottaramataṃdri taḥ  śivalokamavāpnoti paṃcamāvaraṇādbahiḥ  
rājasaṃ maṃḍapaṃ tatra naṃdīsaṃsthānamuttamam  taporūpaśca vṛṣabhastatraiva paridṛśyate  
sadyojātasya tatsthānaṃ paṃcamāvaraṇaṃ param  vāmadevasya ca sthānaṃ caturthāvaraṇaṃ punaḥ  
aghoranilayaṃ paścāttṛtīyāvaraṇaṃ param  puruṣasyaiva sāṃbasya dvitīyāvaraṇaṃ śubham  
īśānasya parasyaiva prathamāvaraṇaṃ tataḥ  dhyānadharmasya ca sthānaṃ paṃcamaṃ maṃḍapaṃ tataḥ  
balināthasya saṃsthānaṃ tatra pūrṇāmṛtapradam  caturthaṃ maṃḍapaṃ paścāccaṃdra śekharamūrtimat  
somaskaṃdasya ca sthānaṃ tṛtīyaṃ maṃḍapaṃ param  dvitīyaṃ maṃḍapaṃ nṛtyamaṃḍapaṃ prāhurāstikāḥ  
prathamaṃ mūlamāyāyāḥ sthānaṃ tatraiva śobhanam  tataḥ paraṃ garbhagṛhaṃ liṃgasthānaṃ paraṃ śubham  
naṃdisaṃsthānataḥ paścānna viduḥ śivavaibhavam  naṃdīśvaro bahistiṣṭhanpaṃcākṣaramupāsate  
evaṃ gurukramāllabdhaṃ naṃdīśācca mayā punaḥ  tataḥ paraṃ svasaṃvedyaṃ śive naivānubhāvitam  
śivasya kṛpayā sākṣācchiva lokasya vaibhavam  vijñātuṃ śakyate sarvairnānyathetyāhurāstikāḥ  
evaṃkrameṇamuktāḥ syurbrāhmaṇā vai jiteṃdri yaḥ  anyeṣāṃ ca kramaṃ vakṣye gadataḥ śṛṇutādarāt  
gurūpadeśājjāpyaṃ vai brāhmaṇānāṃ namo'takam  paṃcākṣaraṃ paṃcalakṣamāyuṣyaṃ prajapedvidhiḥ  
strītvāpanayanārthaṃ tu paṃcalakṣaṃ japetpunaḥ  maṃtreṇa puruṣo bhūtvā kramānmukto bhavedbudhaḥ  
kṣatriyaḥ paṃcalakṣeṇa kṣattratvamapaneṣyati  punaśca paṃcalakṣeṇa kṣattriyo brāhmaṇo bhavet  
maṃtrasiddhirjapāccaiva kramānmukto bhavainnaraḥ  vaiśyastu paṃcalakṣeṇa vaiśyatvamapaneṣyati  
punaśca paṃcalakṣeṇa maṃtrakṣattriya ucyate  punaśca paṃcalakṣeṇa kṣattratvamapaneṣyati  
punaśca paṃcalakṣeṇa maṃtrabrāhmaṇa ucyate  śūdra ścaiva namaoṃtena paṃcaviṃśatilakṣataḥ  
maṃtravipratvamāpadya paścācchuddho bhaveddvijaḥ  nārīvātha naro vātha brāhmaṇo vānya eva vā  
namontaṃ vā namaḥpūrvamāturaḥ sarvadā japet  tataḥ strīṇāṃ tathaivohyagururnirdarśayetkramāt  
sādhakaḥ paṃcalakṣānte śivaprītyarthameva hi  mahābhiṣeka naivedyaṃ kṛtvā bhaktāṃśca pūjayet  
pūjayā śivabhaktasya śivaḥ prītataro bhavet  śivasya śivabhaktasya bhedo nāsti śivo hi saḥ  
śivasvarūpamaṃtrasya dhāraṇācchiva eva hi  śivabhaktaśarīre hi śive tatparamo bhavet  
śivabhaktāḥ kriyāḥ sarvā vedasarvakriyāṃ viduḥ  yāvadyāvacchivaṃ maṃtraṃ yena japtaṃ bhavetkramāt  
tāvadvai śivasānnidhyaṃ tasmindehe na saṃśayaḥ  devīliṃgaṃ bhavedrū paṃ śivabhaktastriyāstathā  
yāvanmaṃtraṃ japeddevyāstāvatsānnidhyamasti hi  śivaṃ saṃpūjayeddhīmānsvayaṃ vai śabdarūpabhāk  
svayaṃ caiva śivo bhūtvā parāṃ śaktiṃ prapūjayet  śaktiṃ beraṃ ca liṃgaṃ ca hyālekhyā māyayā yajet  
śivaliṃgaṃ śivaṃ matvā svātmānaṃ śaktirūpakam  śaktiliṃgaṃ ca devīṃ ca matvā svaṃ śivarūpakam  
śivaliṃgaṃ nādarūpaṃ biṃdurūpaṃ tu śaktikam  upapradhānabhāvena anyonyāsaktaliṃgakam  
pūjayecca śivaṃ śaktiṃ sa śivo mūlabhāvanāt  śivabhaktāñchivamaṃtrarūpakāñchivarūpakān  
ṣoḍaśairupacāraiśca pūjayediṣṭamāpnuyāt  yena śuśrūṣaṇādyaiśca śivabhaktasya liṃginaḥ  
ānaṃdaṃ janayedvidvāñchivaḥ prītataro bhavet  śivabhaktānsapatnīkānpatnyā saha sadaiva tat  
pūjayedbhojanādyaiśca paṃca vā daśa vā śatam  dhane dehe ca maṃtre ca bhāvanāyāmavaṃcakaḥ  
śivaśaktisvarūpeṇa na punarjāyate bhuvi  nābheradho brahmabhāgamākaṃṭhaṃ viṣṇubhāgakam  
mukhaṃ liṃgamiti proktaṃ śivabhaktaśarīrakam  mṛtāndāhādiyuktānvā dāhādirahitānmṛtān  
uddiśya pūjayedādipitaraṃ śivameva hi  pūjāṃ kṛtvādimātuśca śivabhaktāṃśca pūjayet  
pitṛlokaṃ samāsādyakramānmukto bhavenmṛtaḥ  kriyāyuktadaśabhyaśca tapoyukto viśiṣyate  
tapoyuktaśatebhyaśca japayukto viśiṣyate  japayuktasahasrebhyaḥ śivajñānī viśiṣyate  
śivajñāniṣu lakṣeṣu dhyānayukto viśiṣyate  dhyānayukteṣu koṭibhyaḥ samādhistho viśiṣyate  
uttarottara vai śiṣṭyātpūjāyāmuttarottaram  phalaṃ vaiśiṣṭyarūpaṃ ca durvijñeyaṃ manīṣibhiḥ  
tasmādvai śivabhaktasya māhātmyaṃ vetti ko naraḥ  śivaśaktyoḥ pūjanaṃ ca śivabhaktasya pūjanam  
kurute yo naro bhaktyā sa śivaḥ śivamedhate  ya imaṃ paṭhate'dhyāyamarthavadvedasaṃmatam  
śivajñānī bhavedvipraḥ śivena saha modate  śrāvayecchivabhaktāṃśca viśeṣajño manīśvarāḥ  
śivaprasādaśiddhiḥ syācchivasya kṛpayā budhāḥ  
iti śrīśivamahāpurāṇe vidyeśvarasaṃhitāyāṃ saptadaśo'dhyāyaḥ  
ṛṣayaḥ ūcuḥ  baṃdhamokṣasvarūpaṃ hi brūhi sarvārthavittama  sūta uvāca  baṃdhamokṣaṃ tathopāyaṃ vakṣye'haṃ śṛṇutādarāt  
prakṛtyādyaṣṭabaṃdhena baddho jīvaḥ sa ucyate  prakṛtyādyaṣṭabaṃdhena nirmukto mukta ucyate  
prakṛtyādivaśīkāro mokṣa ityucyate svataḥ  baddhajīvastu nirmukto muktajīvaḥ sa kathyate  
prakṛtyagre tato buddhirahaṃkāro guṇātmakaḥ  paṃcatanmātramityete prakṛtyādyaṣṭakaṃ viduḥ  
prakṛṭyādyaṣṭajo deho dehajaṃ karma ucyate  punaśca karmajo deho janmakarma punaḥ punaḥ  
śarīraṃ trividhaṃ jñeyaṃ sthūlaṃ sūkṣmaṃ ca kāraṇam  sthūlaṃ vyāpāradaṃ proktaṃ sūkṣmamiṃdri yabhogadam  
kāraṇaṃ tvātmabhogārthaṃ jīvakarmānurūpataḥ  sukhaṃ duḥkhaṃ puṇyapāpaiḥ karmabhiḥ phalamaśnute  
tasmāddhi karmarajjvā hi baddho jīvaḥ punaḥ punaḥ  śarīratrayakarmabhyāṃ cakravadbhrāmyate sadā  
cakrabhramanivṛtyarthaṃ cakrakartāramīḍayet  prakṛtyādi mahācakraṃ prakṛteḥ parataḥ śivaḥ  
cakrakartā maheśo hi prakṛteḥ paratoyataḥ  pibati vātha vamati jīvanbālo jalaṃ yathā  
śivastathā prakṛtyādi vaśīkṛtyādhitiṣṭhati  sarvaṃ vaśīkṛtaṃ yasmāttasmācchiva iti smṛtaḥ  śiva eva hi sarvajñaḥ paripūrṇaśca niḥspṛhaḥ  
sarvajñatā tṛptiranādibodhaḥ svataṃtratā nityamaluptaśaktiḥ  anaṃtaśaktiśca maheśvarasya yanmānasaiśvaryamavaiti vedaḥ  
ataḥ śivaprasādena prakṛtyādivaśaṃ bhavet  śivaprasādalābhārthaṃ śivameva prapūjayet  
niḥspṛhasya ca pūrṇasya tasya pūjā kathaṃ bhavet  śivoddeśakṛtaṃ karma prasādajanakaṃ bhavet  
liṃge bere bhaktajane śivamuddiśya pūjayet  kāyena manasā vācā dhanenāpi prapūjayet  
pujayā tu maheśo hi prakṛteḥ paramaḥ śivaḥ  prasādaṃ kurute satyaṃ pūjakasya viśeṣataḥ  
śivaprasādātkarmādyaṃ krameṇa svavaśaṃ bhavet  karmārabhya prakṛtyaṃtaṃ yadāsarvaṃ vaśaṃ bhavet  
tadāmukta iti proktaḥ svātmārāmo virājate  prasādātparameśasya karma deho yadāvaśaḥ  
tadā vai śivaloke tu vāsaḥ sālokyamucyate  sāmīpyaṃ yāti sāṃbasya tanmātre ca vaśaṃ gate  
tadā tu śivasāyujyamāyudhādyaiḥ kriyādibhiḥ  mahāprasādalābhe ca buddhiścāpi vaśā bhavet  
buddhistu kāryaṃ prakṛtestatsṛṣṭiriti kathyate  punarmahāprasādena prakṛtirvaśameṣyati  
śivasya mānasaiśvaryaṃ tadā'yatnaṃ bhaviṣyati  sārvajñādyaṃ śivaiśvaryaṃ labdhvā svātmani rājate  
tatsāyujyamiti prāhurvedāgamaparāyaṇāḥ  evaṃ krameṇa muktiḥ syālliṃgādau pūjayā svataḥ  
ataḥ śivaprasādārthaṃ kriyādyaiḥ pūjayecchivam  śivakriyā śivatapaḥ śivamaṃtrajapaḥ sadā  
śivajñānaṃ śivadhyānamuttarottaramabhyaset  āsupterāmṛteḥ kālaṃ nayedvai śivaciṃtayā  
sadyādibhiśca kusumairarcayecchivameṣyati  ṛṣaya ūcuḥ  liṃgādau śivapūjāyā vidhānaṃ brūhi sarvataḥ  
sūta uvāca  liṃgānāṃ ca kramaṃ vakṣye yathāvacchṛṇuta dvijāḥ  tadeva liṃgaṃ prathamaṃ praṇavaṃ sārvakāmikam  
sūkṣmapraṇavarūpaṃ hi sūkṣmarūpaṃ tu niṣphalam  sthūlaliṃgaṃ hi sakalaṃ tatpaṃcākṣaramucyate  
tayoḥ pūjā tapaḥ proktaṃ sākṣānmokṣaprade ubhe  pauruṣaprakṛtibhūtāni liṃgānisubahūni ca  
tāni vistarato vaktuṃ śivo vetti na cāparaḥ  bhūvikārāṇi liṃgāni jñātāni prabravīmi vaḥ  
svayaṃ bhūliṃgaṃ prathamaṃ biṃduliṃgaṃdvitīyakam  pratiṣṭhitaṃ caraṃcaiva guruliṃgaṃ tu paṃcamam  
devarṣitapasā tuṣṭaḥ sānnidhyārthaṃ tu tatra vai  pṛthivyantargataḥ śarvo bījaṃ vai nādarūpataḥ  
sthāvarāṃkuravadbhūmimudbhidya vyakta eva saḥ  svayaṃbhūtaṃ jātamiti svayaṃbhūriti taṃ viduḥ  
talliṃgapūjayā jñānaṃ svayameva pravarddhate  suvarṇarajatādau vā pṛthivyāṃ sthiṃḍilepi vā  
svahastāllikhitaṃ liṃgaṃ śuddhapraṇavamaṃtrakam  yaṃtraliṃgaṃ samālikhya pratiṣṭhāvāhanaṃ caret  
biṃdunādamayaṃ liṃgaṃ sthāvaraṃ jaṃgamaṃ ca yat  bhāvanāmayametaddhi śivadṛṣṭaṃ na saṃśayaḥ  
yatra viśvasya te śaṃbhustatra tasmai phalapradaḥ  svahastāllikhyate yaṃtre sthāvarādāvakṛtrime  
āvāhya pūjayecchaṃbhuṃ ṣoḍaśairupacārakaiḥ  svayamaiśvaryamāpnoti jñānamabhyāsato bhavet  
devaiśca ṛṣibhiścāpi svātmasiddhyarthameva hi  samaṃtreṇātmahastena kṛtaṃ yacchuddhamaṃḍale  
śuddhabhāvanayā caiva sthāpitaṃ liṃgamuttamam  talliṃgaṃ pauruṣaṃ prāhustatpratiṣṭhitamucyate  
talliṃgapūjayā nityaṃ pauruṣaiśvaryamāpnuyāt  mahadbhirbrāhmaṇaiścāpi rājabhiśca mahādhanaiḥ  
śilpinākalpitaṃ liṃgaṃ maṃtreṇa sthāpitaṃ ca yat  pratiṣṭhitaṃ prākṛtaṃ hi prākṛtaiśvaryabhogadam  
yadūrjitaṃ ca nityaṃ ca taddhi pauruṣamucyate  yaddurbalamanityaṃ ca taddhi prākṛtamucyate  
liṃgaṃ nābhistathā jihvā nāsāgrañca śikhā kramāt  kaṭyādiṣu trilokeṣu liṃgamādhyātmikaṃ caram  
parvataṃ pauruṣaṃ proktaṃ bhūtalaṃ prākṛtaṃ viduḥ  vṛkṣādi pauruṣaṃ jñeyaṃ gulmādi prākṛtaṃ viduḥ  
ṣāṣṭikaṃ prākṛtaṃ jñeyaṃ śāligodhūmapauruṣam  aiśvaryaṃ pauruṣaṃ vidyādaṇimādyaṣṭasiddhidam  
sustrīdhanādiviṣayaṃ prākṛtaṃ prāhurāstikāḥ  prathamaṃ caraliṃgeṣu rasaliṃgaṃ prakathyate  
rasaliṃgaṃ brāhmaṇānāṃ sarvābhīṣṭapradaṃ bhavet  bāṇaliṃgaṃ kṣatriyāṇāṃ mahārājyapradaṃ śubham  
svarṇaliṃgaṃ tu vaiśyānāṃ mahādhanapatitvadam  śilāliṃgaṃ tu śūdrā ṇāṃ mahāśuddhikaraṃ śubham  
sphāṭikaṃ bāṇaliṃgaṃ ca sarveṣāṃsarvakāmadam  svīyābhāve'nyadīyaṃ tu pūjāyāṃ na niṣiddhyate  
strīṇāṃ tu pārthivaṃ liṃgaṃ sabhartṛṇāṃ viśeṣataḥ  vidhavānāṃ pravṛttānāṃ sphāṭikaṃ parikīrtitam  
vidhavānāṃ nivṛttānāṃ rasaliṃgaṃ viśiṣyate  bālyevāyauvanevāpi vārddhakevāpi suvratāḥ  
śuddhasphaṭikaliṃgaṃ tu strīṇāṃ tatsarvabhogadam  pravṛttānāṃ pīṭhapūjā sarvābhīṣṭapradā bhuvi  
pātreṇaiva pravṛttastu sarvapūjāṃ samācaret  abhiṣekāṃte naivedyaṃ śālyannena samācaret  
pūjāṃte sthāpayelliṃgaṃ saṃpuṭeṣu pṛthaggṛhe  karapūjāni vṛttānāṃ svabhojyaṃ tu nivedayet  
nivṛttānāṃ paraṃ sūkṣmaliṃgameva viśiṣyate  vibhūtyabhyarcanaṃ kuryādvibhūtiṃ ca nivedayet  
pūjāṃ kṛtvātha talliṃgaṃ śirasā dhārayetsadā  vibhūtistrividhā proktā lokavedaśivāgnibhiḥ  
lokāgnijamatho bhasmadra vyaśuddhyarthamāvahet  mṛddāruloharūpāṇāṃ dhānyānāṃ ca tathaiva ca  
tilādīnāṃ ca dra vyāṇāṃ vastrādīnāṃ tathaiva ca  tathā paryuṣitānāṃ ca bhasmanā śiddhiriṣyate  
śvādibhirdūṣitānāṃ ca bhasmanā śuddhiriṣyate  sajalaṃ nirjalaṃ bhasma yathāyogyaṃ tu yojayet  
vedāgnijaṃ tathā bhasma tatkarmāṃteṣu dhārayet  maṃtreṇa kriyayā janyaṃ karmāgnau bhasmarūpadhṛk  
tadbhasmadhāraṇātkarma svātmanyāropitaṃ bhavet  aghoreṇātmamaṃtreṇa bilvakāṣṭhaṃ pradāhayet  
śivāgniriti saṃproktastena dagdhaṃ śivāgnijam  kapilāgomayaṃ pūrvaṃ kevalaṃ gavyameva vā  
śamyasvatthapalāśānvā vaṭāramvadhabilvakān  śivāgninā dahecchuddhaṃ tadvai bhasma śivāgnijam  
darbhāgnau vā dahetkāṣṭhaṃ śivamaṃtraṃ samuccaran  samyaksaṃśodhya vastreṇa navakuṃbhe nidhāpayet  
dīptyarthaṃ tattu saṃgrāhyaṃ manyate pūjyatepi ca  bhasmaśabdārtha evaṃ hi śivaḥ pūrvaṃ tathā'karot  
yathā svaviṣaye rājā sāraṃ gṛhṇāti yatkaram  yathā manuṣyāḥ sasyādīndagdhvā sāraṃ bhajaṃti vai  
yathā hi jāṭharāgniśca bhakṣyādīnvividhānbahūn  dagdhvā sārataraṃ sārātsvadehaṃ paripuṣyati  
tathā prapaṃcakartāpi sa śivaḥ parameśvaraḥ  svādhiṣṭheyaprapaṃcasya dagdhvā sāraṃ gṛhītavān  
dagdhvā prapaṃcaṃ tadbhasm asvātmanyāropayacchivaḥ  uddhūlanena vyājena jagatsāraṃ gṛhītavān  
svaratnaṃ sthāpayāmāsa svakīye hi śarīrake  keśamākāśasāreṇa vāyusāreṇa vai mukham  
hṛdayaṃ cāgnisāreṇa tvapāṃ sāreṇa vaikaṭim  jānu cāvanisāreṇa tadvatsarvaṃ tadaṃgakam  
brahmaviṣṇvośca rudrā ṇāṃ sāraṃ caiva tripuṃḍrakam  tathā tilakarūpeṇa lalāṭānte maheśvaraḥ  
bhavṛddhyā sarvametaddhi manyate svayamaityasau  prapaṃcasārasarvasvamanenaiva vaśīkṛtam  
tasmādasya vaśīkartā nāstīti sa śivaḥ smṛtaḥ  yathā sarvamṛgāṇāṃ ca hiṃsako mṛgahiṃsakaḥ  
asya hiṃsāmṛgo nāsti tasmātsiṃha itīritaḥ  śaṃ nityaṃ sukhamānaṃdamikāraḥ puruṣaḥ smṛtaḥ  
vakāraḥ śaktiramṛtaṃ melanaṃ śiva ucyate  tasmādevaṃ svamātmānaṃ śivaṃ kṛtvārcayecchivam  
tasmāduddhūlanaṃ pūrvaṃ tripuṃḍraṃ dhārayetparam  pūjākāle hi sajalaṃ śuddhyarthaṃ nirjalaṃ bhavet  
divā vā yadi vārātrau nārī vātha naropi vā  pūjārthaṃ sajalaṃ bhasma tripuṃḍreṇaiva dhārayet  
tripuṃḍraṃ sajalaṃ bhasma dhṛtvā pūjāṃ karoti yaḥ  śivapūjāṃ phalaṃ sāṃgaṃ tasyaiva hi suniścitam  
bhasma vai śivamaṃtreṇa dhṛtvā hyatyāśramī bhavet  śivāśramīti saṃproktaḥ śivaikaparamo yataḥ  
śivavrataikaniṣṭhasya nāśaucaṃ na ca sūtakam  lalāṭe'gre sitaṃ bhasma tilakaṃ dhārayenmṛdā  
svahastādguruhastādvāśivabhaktasya lakṣaṇam  guṇānruṃdha iti prokto guruśabdasya vigrahaḥ  
savikārānrājasādīnguṇānruṃdhe vyapohati  guṇātītaḥ paraśivo gururūpaṃ samāśritaḥ  
guṇatrayaṃ vyapohyāgre śivaṃ bodhayatīti saḥ  viśvastānāṃ tu śiṣyāṇāṃ gururityabhidhīyate  
tasmādguruśarīraṃ tu guruliṃgaṃ bhavedbudhaḥ  guruliṃgasya pūjā tu guruśuśrūṣaṇaṃ bhavet  
śrutaṃ karoti śuśrūṣā kāyena manasā girā  uktaṃ yadguruṇā pūrvaṃ śakyaṃ vā'śakyameva vā  
karotyeva hi pūtātmā prāṇairapi dhanairapi  tasmādvai śāsane yogyaḥ śiṣya ityabhidhīyate  
śarīrādyarthakaṃ sarvaṃ gurordattvā suśiṣyakaḥ  agrapākaṃ nivedyāgrebhuṃjīyādgurvanujñayā  
śiṣyaḥ putra iti proktaḥ sadāśiṣyatvayogataḥ  jihvāliṃgānmaṃtraśukraṃ karṇayonau niṣicyavai  
jātaḥ putro maṃtraputraḥ pitaraṃ pūjayedgurum  nimajjayati putraṃ vai saṃsāre janakaḥ pitā  
saṃtārayati saṃsārādgururvai bodhakaḥ pitā  ubhayoraṃtaraṃ jñātvā pitaraṃ gurumarcayet  
aṃgaśuśrūṣayā cāpi dhanādyaiḥ svārjitairgurum  pādādikeśaparyaṃtaṃ liṃgānyaṃgāni yadguroḥ  
dhanarūpaiḥ pādukādyaiḥ pādasaṃgraṇādibhiḥ  snānābhiṣekanaivedyairbhojanaiśca prapūjayet  
gurupūjaiva pūjā syācchivasya paramātmanaḥ  guruśeṣaṃ tu yatsarvamātmaśuddhikaraṃ bhavet  
guroḥ śeṣaḥ śivocchiṣṭaṃ jalamannādinirmitam  śiṣyāṇāṃ śivabhaktānāṃ grāhyaṃ bhojyaṃ bhaveddvijāḥ  
gurvanujñāvirahitaṃ coravatsakalaṃ bhavet  gurorapi viśeṣajñaṃ yatnādgṛhṇīta vai gurum  
ajñānamocanaṃ sādhyaṃ viśeṣajño hi mocakaḥ  ādau ca vighnaśamanaṃ kartavyaṃ karma pūrtaye  
nirvighnena kṛtaṃ sāṃgaṃ karma vai saphalaṃ bhavet  tasmātsakalakarmādau vighneśaṃ pūjayed budhaḥ  
sarvabādhānivṛttyarthaṃ sarvāndevānyajedbudhaḥ  jvarādigraṃthirogāśca bādhā hyādhyātmikā matā  
piśācajaṃbukādīnāṃ valmīkādyudbhave tathā  akasmādeva godhādijaṃtūnāṃ patanepi ca  
gṛhe kacchapasarpastrīdurjanādarśanepi ca  vṛkṣanārīgavādīnāṃ prasūtiviṣayepi ca  
bhāviduḥkhaṃ samāyāti tasmātte bhautikā matā  amedhyā śanipātaśca mahāmārī tathaiva ca  
jvaramārī viṣūciśca gomārī ca masūrikā  janmarkṣagrahasaṃkrāṃtigrahayogāḥ svarāśike  
duḥsvapnadarśanādyāśca matā vai hyadhidaivikāḥ  śavacāṃḍālapatitasparśādyeṃtargṛhe gate  
etādṛśe samutpanne bhāviduḥkhasya sūcake  śāṃtiyajñaṃ tu matimānkuryāttaddoṣaśāṃtaye  
devālaye'tha goṣṭhe vā caitye vāpi gṛhāṃgaṇe  prādeśonnatadhiṣṇye vai dvihaste ca svalaṃkṛte  
bhāramātravrīhidhānyaṃ prasthāpya parisṛtya ca  madhye vilikhyakamalaṃ tathā dikṣuvilikhya vai  
taṃtunā veṣṭitaṃ kuṃbhaṃ navagugguladhūpitam  madhye sthāpya mahākuṃbhaṃ tathā dikṣvapi vinyaset  
sanālāmrakakūrcādīnkalaśāṃśca tathāṣṭasu  pūrayenmaṃtrapūtena paṃcadra vyayutena hi  
prakṣipennava ratnāni nīlādīnkramaśastathā  karmajñaṃ ca sapatnīkamācāryaṃ varayedbudhaḥ  
suvarṇapratimāṃ viṣṇoriṃdrā dīnāṃ ca nikṣipet  saśiraske madhyakuṃbhe viṣṇumābāhya pūjayet  
prāgādiṣu yathāmaṃtramiṃdrā dīnkramaśo yajet  tattannāmnā caturthyāṃ ca namonte na yathākramam  
āvāhanādikaṃ sarvamācāryeṇaiva kārayet  ācārya ṛtvijā sārdhaṃ tanmātrānprajapecchatam  
kuṃbhasya paścime bhāge japāṃte homamācaret  koṭiṃ lakṣaṃ sahasraṃ vā śatamaṣṭottaraṃ budhāḥ  
ekāhaṃ vā navāhaṃ vā tathā maṃḍalameva vā  yathāyogyaṃ prakurvīta kāladeśānusārataḥ  
śamīhomaśca śāṃtyarthe vṛttyarthe ca palāśakam  samidannājyakairdra vyairnāmnā maṃtreṇa vā hunet  
prāraṃbhe yatkṛtaṃ dra vyaṃ tatkriyāṃtaṃ samācaret  puṇyāhaṃ vācayitvāṃte dine saṃprokṣyayejjalaiḥ  
brāhmaṇānbhojayetpaścādyāvadāhutisaṃkhyayā  ācāryaśca haviṣyāśīṛtvijaśca bhavedbudhāḥ  
ādityādīngrahāniṣṭvā sarvahomāṃta eva hi  ṛtvibhyo dakṣiṇāṃ dadyānnavaratnaṃ yathākramam  
daśadānaṃ tataḥ kuryādbhūridānaṃ tataḥ param  bālānāmupanītānāṃ gṛhiṇāṃ vanināṃ dhanam  
kanyānāṃ ca sabhartṛṇāṃ vidhavānāṃ tataḥ param  taṃtropakaraṇaṃ sarvamācāryāya nivedayet  
utpātānāṃ ca mārīṇāṃ duḥkhasvāmī yamaḥ smṛtaḥ  tasmādyamasya prītyarthaṃ kāladānaṃ pradāpayet  
śataniṣkeṇa vā kuryāddaśaniṣkeṇa vā punaḥ  pāśāṃkuśadharaṃ kālaṃ kuryātpuruṣarūpiṇam  
tatsvarṇapratimādānaṃ kuryāddakṣiṇayā saha  tiladānaṃ tataḥ kuryātpūrṇāyuṣyaprasiddhaye  
ājyāvekṣaṇadānaṃ ca kuryādvyādhinivṛttaye  sahasraṃ bhojayedviprāndaridra ḥ śatameva vā  
vittābhāve daridra stu yathāśakti samācaret  bhairavasya mahāpūjāṃ kuryādbhūtādiśāṃtaye  
mahābhiṣekaṃ naivedyaṃ śivasyānte tukārayet  brāhmaṇānbhojayetpaścādbhūribhojanarūpataḥ  
evaṃ kṛtena yajñena doṣaśāṃtimavāpnuyāt  śāṃtiyajñamimaṃ kuryādvarṣe varṣe tu phālgune  
durdarśanādau sadyo vai māsamātre samācaret  mahāpāpādisaṃprāptau kuryādbhairavapūjanam  
mahāvyādhisamutpattau saṃkalpaṃ punarācaret  sarvabhāve daridra stu dīpadānamathācaret  
tadapyaśaktaḥ snātvā vai yatkiṃciddānamācaret  divākaraṃ namaskuryānmantreṇāṣṭottaraṃ śatam  
sahasramayutaṃ lakṣaṃ koṭiṃ vā kārayed budhaḥ  namaskārātmayajñena tuṣṭāḥ syuḥ sarvadevatāḥ  
tvatsvarūperpitā buddhirnate'śūnye ca rocati  yā cāstyasmadahaṃteti tvayi dṛṣṭe vivarjitā  
namro'haṃ hi svadehena bho mahāṃstvamasi prabho  na śūnyo matsvarūpo vai tava dāso'smi sāṃpratam  
yathāyogyaṃ svātmayajñaṃ namaskāraṃ prakalpayet  athātra śivanaivedyaṃ dattvā tāṃbūlamāharet  
śivapradakṣiṇaṃ kuryātsvayamaṣṭottaraṃ śatam  sahasramayutaṃ lakṣaṃ koṭimanyena kārayet  
śivapradakṣiṇātsarvaṃ pātakaṃ naśyati kṣaṇāt  duḥkhasya mūlaṃ vyādhirhi vyādhermūlaṃ hi pātakam  
dharmeṇaiva hi pāpānāmapanodanamīritam  śivoddeśakṛto dharmaḥ kṣamaḥ pāpavinodane  
adhyakṣaṃ śivadharmeṣu pradakṣiṇamitīritam  kriyayā japarūpaṃ hi praṇavaṃ tu pradakṣiṇam  
jananaṃ maraṇaṃ dvaṃdvaṃ māyācakramitīritam  śivasya māyācakraṃ hi balipīṭhaṃ taducyate  
balipīṭhaṃ samārabhya prādakṣiṇyakrameṇa vai  pade padāṃtaraṃ gatvā balipīṭhaṃ samāviśet  
namaskāraṃ tataḥ kuryātpradakṣiṇamitīritam  nirgamājjananaṃ prāptaṃ namastvātmasamarpaṇam  
jananaṃ maraṇaṃ dvaṃdvaṃ śivamāyāsamarpitam  śivamāyārpitadvaṃdvo na punastvātmabhāgbhavet  
yāvaddehaṃ kriyādhīnaḥ sajīvo baddha ucyate  dehatrayavaśīkāre mokṣa ityucyate budhaiḥ  
māyācakrapraṇetā hi śivaḥ paramakāraṇam  śivamāyārpitadvaṃdvaṃ śivastu parimārjati  
śivena kalpitaṃ dvaṃdvaṃ tasminneva samarpayet  śivasyātipriyaṃ vidyātpradakṣiṇaṃ namo budhāḥ  
pradakṣiṇanamaskārāḥ śivasya paramātmanaḥ  ṣoḍaśairupacāraiśca kṛtapūjā phalapradā  
pradakṣiṇā'vināśyaṃ hi pātakaṃ nāsti bhūtale  tasmātpradakṣiṇenaiva sarvapāpaṃ vināśayet  
śivapūjāparo maunī satyādiguṇasaṃyutaḥ  kriyātapojapajñānadhyāneṣvekaikamācaret  
aiśvaryaṃ divyadehaśca jñānamajñānasaṃśayaḥ  śivasānnidhyamityete kriyādīnāṃ phalaṃ bhavet  
karaṇena phalaṃ yāti tamasaḥ parihāpanāt  janmanaḥ parimārjitvājjñabuddhyā janitāni ca  
yathādeśaṃ yathākālaṃ yathādehaṃ yathādhanam  yathāyogyaṃ prakurvīta kriyādīñchivabhaktimān  
nyāyārjitasuvittena vasetprājñaḥ śivasthale  jīvahiṃsādirahitamatikleśavivarjitam  
paṃcākṣareṇa japtaṃ ca toyamannaṃ viduḥ sukham  athavā'hurdaridra sya bhikṣānnaṃjñānadaṃ bhavet  
śivabhaktasya bhikṣānnaṃśivabhaktivivardhanam  śaṃbhusatramiti prāhurbhikṣānnaṃśivayoginaḥ  
yena kenāpyupāyena yatra kutrāpi bhūtale  śuddhānnabhuksadā maunīrahasyaṃ na prakāśayet  
prakāśayettu bhaktānāṃ śivamāhātmyameva hi  rahasyaṃ śivamaṃtrasya śivo jānāti nāparaḥ  
śivabhakto vasennityaṃ śivaliṃgaṃ samāśritaḥ  sthāṇuliṃgāśrayeṇaiva sthāṇurbhavati bhūsurāḥ  
pūjayā caraliṃgasya kramānmukto bhaveddhruvam  sarvamuktaṃ samāsena sādhyasādhanamuttamam  
vyāsena yatpurāproktaṃ yacchrutaṃ hi mayā purā  bhadra mastu hi vo'smākaṃ śivabhaktirdṛḍhā'stusā  
ya imaṃ paṭhate'dhyāyaṃ yaḥ śṛṇoti naraḥ sadā  śivajñānaṃ sa labhateśivasya kṛpayā budhāḥ  
iti śrīśaivemahāpurāṇe vidyeśvarasaṃhitāyāṃ sādhyasādhanakhaṃḍe śivaliṃgamahimāvarṇanaṃ nāmāṣṭādaśo'dhyāyaḥ  
ṛṣaya ūcuḥ  sūta sūta ciraṃjīva dhanyastvaṃ śivabhaktimān  samyaguktastvayā liṃgamahimā satphalapradaḥ  
yatra pārthivamāheśaliṃgasya mahimādhunā  sarvotkṛṣṭaśca kathito vyāsato brūhi taṃ punaḥ  
sūta uvāca  śṛṇudhvamṛṣayaḥ sarve sadbhaktyā harato khilāḥ  śivapārthivaliṃgasya mahimā procyate mayā  
ukteṣveteṣu liṃgeṣu pārthivaṃ liṃgamuttamam  tasya pūjanato viprā bahavaḥ siddhimāgatāḥ  
harirbrahmā ca ṛṣayaḥ saprajāpatayastathā  saṃpūjya pārthivaṃ liṃgaṃ prāpuḥsarvepsitaṃ dvijāḥ  
devāsuramanuṣyāśca gaṃdharvoragarākṣasāḥ  anyepi bahavastaṃ saṃpūjya siddhiṃ gatāḥ param  
kṛte ratnamayaṃ liṃgaṃ tretāyāṃ hemasaṃbhavam  dvāpare pāradaṃ śreṣṭhaṃ pārthivaṃ tu kalau yuge  
aṣṭamūrtiṣu sarvāsu mūrtirvai pārthivī varā  ananyapūjitā viprāstapastasmānmahatphalam  
yathā sarveṣu deveṣu jyeṣṭhaḥ śreṣṭho maheśvaraḥ  evaṃ sarveṣu liṃgeṣu pārthivaṃ śreṣṭamucyate  
yathā nadīṣu sarvāsu jyeṣṭhā śreṣṭhā surāpagā  tathā sarveṣu liṃgeṣu pārthivaṃ śreṣṭhamucyate  
yathā sarveṣu maṃtreṣu praṇavo hi mahānsmṛtaḥ  tathedaṃ pārthivaṃ śreṣṭhamārādhyaṃ pūjyameva hi  
yathā sarveṣu varṇeṣu brāhmaṇaḥśreṣṭha ucyate  tathā sarveṣu liṃgeṣu pārthivaṃ śreṣṭhamucyate  
yathā purīṣu sarvāsu kāśīśreṣṭhatamā smṛtā  tathā sarveṣu liṃgeṣu pārthivaṃ śreṣṭhamucyate  
yathā vrateṣu sarveṣu śivarātrivrataṃ param  tathā sarveṣu liṃgeṣu pārthivaṃ śreṣthamucyate  
yathā devīṣu sarvāsu śaivīśaktiḥ parāsmṛtā  tathā sarveṣu liṃgeṣu pārthivaṃ śreṣṭhamucyate  
prakṛtyapārthivaṃ liṃgaṃ yonyadevaṃ prapūjayet  vṛthā bhavati sā pūjā snānadānādikaṃ vṛthā  
pārthivārādhanaṃ puṇyaṃ dhanyamāyurvivardhanam  tuṣṭidaṃ puṣṭidaṃśrīdaṃ kāryaṃ sādhakasattamaiḥ  
yathā labdhopacāraiśca bhaktyā śraddhāsamanvitaḥ  pūjayetpārthivaṃ liṃgaṃ sarvakāmārthasiddhidam  
yaḥ kṛtvā pārthivaṃ liṃge pūjayecchubhavedikam  ihaiva dhanavāñchrīmānaṃte rudro bhijāyate  
trisaṃdhyaṃ yorcayaṃlliṃgaṃ kṛtvā bilvena pārthivam  daśaikādaśakaṃyāvattasya puṇyaphalaṃ śṛṇu  
anenaiva svadehena rudra loke mahīyate  pāpahaṃ sarvamartyānāṃ darśanātsparśanādapi  
jīvanmuktaḥ sa vaijñānī śiva eva na saṃśayaḥ  tasya darśanamātreṇa bhuktirmuktiśca jāyate  
śivaṃ yaḥ pūjayennityaṃ kṛtvā liṃgaṃ tu pārthivam  yāvajjīvanaparyaṃtaṃ sa yāti śivamandiram  
mṛḍenāpramitānvarṣāñchivalokehi tiṣṭhati  sakāmaḥ punarāgatya rājendro bhārate bhavet  
niṣkāmaḥ pūjayennityaṃ pārthivaṃliṃgamuttamam  śivaloke sadā tiṣṭhettataḥ sāyujyamāpnuyāt  
pārthivaṃ śivaliṃgaṃ ca vipro yadi na pūjayet  sa yāti narakaṃ ghoraṃ śūlaprotaṃ sudāruṇam  
yathākathaṃcidvidhinā ramyaṃ liṃgaṃ prakārayet  paṃcasūtravidhānāṃ ca pārthivena vicārayet  
akhaṇḍaṃ taddhi kartavyaṃ na vikhaṇḍaṃ prakārayet  dvikhaṇḍaṃ tu prakurvāṇo naiva pūjāphalaṃ labhet  
ratnajaṃ hemajaṃ liṃgaṃ pāradaṃ sphāṭikaṃ tathā  pārthivaṃ puṣparāgotthamakhaṃḍaṃ tu prakārayet  
akhaṃḍaṃ tu caraṃ liṃgaṃ dvikhaṃḍamacaraṃ smṛtam  khaṃḍākhaṃḍavicāroyaṃ sacarācarayoḥ smṛtaḥ  
vedikā tu mahāvidyā liṃgaṃ devo maheśvaraḥ  ato hi sthāvare liṃge smṛtā śreṣṭhādikhaṃḍitā  
dvikhaṃḍaṃ sthāvaraṃ liṃgaṃ kartavyaṃ hi vidhānataḥ  akhaṃḍaṃ jaṃgamaṃ proktaṃś aivasiddhāntavedibhiḥ  
dvikhaṃḍaṃ tu carāṃ liṃgaṃ kurvantyajñānamohitāḥ  naiva siddhāntavettāro munayaḥ śāstrakovidāḥ  
akhaṃḍaṃ sthāvaraṃ liṃgaṃ dvikhaṃḍaṃ carameva ca  yekurvantinarāmūḍhānapūjāphalabhāginaḥ  
tasmācchāstroktavidhinā akhaṃḍaṃ carasaṃjñakam  dvikhaṃḍaṃ sthāvaraṃ liṃgaṃ kartavyaṃ parayā mudā  
akhaṃḍe tu care pūjā sampūrṇaphaladāyinī  dvikhaṃḍe tu care pūjāmahāhānipradā smṛtā  
akhaṃḍe sthāvare pūjā na kāmaphaladāyinī  pratyavāyakarī nityamityuktaṃ śāstravedibhiḥ  
iti śrīśivamahāpurāṇe vidyeśvarasaṃhitāyāṃ sādhyasādhanakhaṃḍe pārthivaśivaliṃgapūjanamāhātmyavarṇanaṃ nāmaikonaviṃśo'dhyāyaḥ  
sūta uvāca  atha vaidikabhaktānāṃ pārthivārcāṃ nigadyate  vaidikenaiva mārgeṇa bhuktimuktipradāyinī  
sūtroktavidhinā snātvā saṃdhyāṃ kṛtvā yathāvidhi  brahmayajñaṃ vidhāyādau tatastarppaṇamācaret  
naityikaṃ sakalaṃ kāmaṃ vidhāyānaṃtaraṃ pumān  śivasmaraṇapūrvaṃ hi bhasmarudrā kṣadhārakaḥ  
vedoktāvidhinā samyaksaṃpūrṇaphalasiddhaye  pūjayetparayā bhaktyā pārthivaṃ liṃgamuttamam  
nadītīre taḍāge ca parvate kānane'pi ca  śivālaye śucau deśe pārthivārcā vidhīyate  
śuddhapradeśasaṃbhūtāṃ mṛdamāhṛtya yatnataḥ  śivaliṃgaṃ prakalpeta sāvadhānatayā dvijāḥ  
vipre gaurā smṛtā śoṇā bāhuje pītavarṇakā  vaiśye kṛṣṇā pādajāte hyathavā yatra yā bhavet  
saṃgṛhya mṛttikāṃ liṃganirmāṇārthaṃ prayatnataḥ  atīva śubhadeśe ca sthāpayettāṃ mṛdaṃ śubhām  
saṃśodhya ca jalenāpi piṃḍīkṛtya śanaiḥ śanaiḥ  vidhīyeta śubhaṃ liṃgaṃ pārthivaṃ vedamārgataḥ  
tataḥ saṃpūjayedbhaktyā bhuktimuktiphalāptaye  tatprakāramahaṃ vacmi śṛṇudhvaṃ saṃvidhānataḥ  
namaḥ śivāya maṃtreṇārcanadra vyaṃ ca prokṣayet  bhūrasīti ca maṃtreṇa kṣetrasiddhiṃ prakārayet  
āposmāniti maṃtreṇa jalasaṃskāramācaret  namaste rudra maṃtreṇa phāṭikābaṃdhamucyate  
śaṃbhavāyeti maṃtreṇa kṣetraśuddhiṃ prakārayet  namaḥ pūrveṇa kuryātpaṃcāmṛtasyāpi prokṣaṇam  
nīlagrīvāya maṃtreṇa namaḥpūrveṇa bhaktimān  carecchaṃkaraliṃgasya pratiṣṭhāpanamuttamam  
bhaktitastata etatte rudrā yeti ca maṃtrataḥ  āsanaṃ ramaṇīyaṃ vai dadyādvaidikamārgakṛt  
māno mahantamiti ca maṃtreṇāvāhanaṃ caret  yāte rudre ṇa maṃtreṇa saṃcaredupaveśanam  
maṃtreṇa yāmiṣumiti nyāsaṃ kuryyācchivasya ca  adhyavocaditi premṇādhivāsaṃ manunācaret  
manunā saujīva iti devatānyāsamācaret  asau yovasarpatīti cācaredapasarpaṇam  
namostu nīlagrīvāyeti pādyaṃ manunāharet  arghyaṃ ca rudra gāyatr yā'camanaṃ tr yaṃbakeṇa ca  
payaḥ pṛthivyāmiti ca payasā snānamācaret  dadhikrāvṇetimaṃtreṇa dadhisnānaṃ ca kārayet  
ghṛṭaṃ snāne khalu ghṛtaṃ ghṛtaṃ yāveti maṃtrataḥ  madhuvātā madhunaktaṃ madhumānna iti tr yṛcā  
madhukhaṃḍasnapanaṃ proktamiti paṃcāmṛtaṃ smṛtam  athavā pādyamaṃtreṇa snānaṃ paṃcāmṛtena ca  
mānastoke iti premṇā maṃtreṇa kaṭibaṃdhanam  namo dhṛṣṇave iti vā uttarīyaṃ ca dhāpayet  
yā te hetiriti premṇā ṛkcatuṣkeṇa vaidikaḥ  śivāya vidhinā bhaktaścaredvastrasamarpaṇam  
namaḥ śvabhya iti premṇā gaṃdhaṃ dadyādṛcā sudhīḥ  namastakṣabhya iti cākṣatānmaṃtreṇa cārpayet  
namaḥ pāryāya iti vā puṣpa maṃtreṇa cārpayet  namaḥ parṇyāya iti vā bilbapatrasamarpaṇam  
namaḥ kapardine ceti dhūpaṃ dadyādyathāvidhi  dīpaṃ dadyādyathoktaṃ tu nama āśava ityṛcā  
namo jyeṣṭhāya maṃtreṇa dadyānnaivedyamuttamam  manunā tr yambakamiti punarācamanaṃ smṛtam  
imā rudrā yeti ṛcā kuryātphalasamarpaṇam  namo vrajyāyeti ṛcā sakalaṃ śaṃbhaverpayet  
māno mahāṃtamiti ca mānastoke iti tataḥ  maṃtradvayenaikadaśākṣatai rudrā nprapūjayet  
hiraṇyagarbha iti tr yṛcā dakṣiṇāṃ hi samarpayet  devasya tveti maṃtreṇa hyabhiṣekaṃ caredbudhaḥ  
dīpamaṃtreṇa vā śaṃbhornīrājanavidhiṃ caret  puṣpāṃjaliṃ caredbhaktyā imā rudrā ya ca tr yṛcā  
māno mahāntamiti ca caretprājñaḥ pradakṣiṇām  mānastoketi maṃtreṇa sāṣṭāṇgaṃ praṇametsudhīḥ  
eṣate iti maṃtreṇa śivamudrā ṃ pradarśayet  yatoyata ityabhayāṃ jñānākhyāṃ tr yaṃbakeṇa ca  
namaḥseneti maṃtreṇa mahāmudrā ṃ pradarśayet  darśayeddhenumudrā ṃ ca namo gobhya ṛcānayā  
paṃcamudrā ḥ pradarśyātha śivamaṃtrajapaṃ caret  śatarudri yamaṃtreṇa japedvedavicakṣaṇaḥ  
tataḥ paṃcāṇgapāṭhaṃ ca kuryyādvedavicakṣaṇaḥ  devāgātviti maṃtreṇa kuryācchaṃbhorvisarjanam  
ityuktaḥ śivapūjāyā vyāsato vaidikovidhiḥ  samāsataśca śṛṇuta vaidikaṃ vidhimuttamam  
ṛcā sadyojātamiti mṛdāharaṇamācaret  vāmadevāya iti ca jalaprakṣepamācaret  
aghoreṇa ca maṃtreṇa liṃganirmāṇamācaret  tatpuruṣāya maṃtreṇāhvānaṃ kuryādyathāvidhi  
saṃyojayedvedikāyāmīśānamanunā haram  anyatsarvaṃ vidhānaṃ ca kuryyātsaṃkṣepataḥ sudhīḥ  
paṃcākṣareṇa maṃtreṇa gurudattena vā tathā  kuryātpūjāṃ ṣoḍaśopacāreṇa vidhivatsudhīḥ  
bhavāya bhavanāśāya mahādevāya dhīmahi  ugrāya ugranāśāya śarvāya śaśimauline  
anena manunā vāpi pūjayecchaṃkaraṃ sudhīḥ  subhaktyā ca bhramaṃ tyaktvā bhaktyaiva phaladaḥ śivaḥ  
ityapi proktamādṛtya vaidikakramapūjanam  procyatenyavidhiḥ samyaksādhāraṇatayā dvijaḥ  
pūjā pārthivaliṃgasya saṃproktā śivanāmabhiḥ  tāṃ śṛṇudhvaṃ muniśreṣṭhāḥ sarvakāmapradāyinīm  
haro maheśvaraḥ śaṃbhuḥ śūlapāṇiḥ pinākadhṛk  śivaḥ paśupatiścaiva mahādeva iti kramāt  
mṛdāharaṇasaṃghaṭṭapratiṣṭhāhvānameva ca  snapanaṃ pūjanaṃ caiva kṣamasveti visarjanam  
oṃkārādicaturthyaṃtairnamontairnāmabhiḥ kramāt  kartavyā ca kriyā sarvā bhaktyā paramayā mudā  
kṛtvā nyāsavidhiṃ samyakṣaḍaṇgakarayostathā  ṣaḍakṣareṇa maṃtreṇa tato dhyānaṃ samācaret  
kailāsapīṭhāsanamadhyasaṃsthaṃ bhaktaiḥ sanaṃdādibhirarcyamānam  bhaktārtidāvānalamaprameyaṃ dhyāyedumāliṃgitaviśvabhūṣaṇam  
dhyāyennityaṃ maheśaṃ rajatagirinibhaṃ cārucaṃdrā vataṃsaṃ ratnākalpojjvalāṃgaṃ paraśumṛgavarābhītihastaṃ prasannam  padmāsīnaṃ samaṃtātsthitamamaragaṇairvyāghrakṛttiṃ vasānaṃ viśvādyaṃ viśvabījaṃ nikhilabhayaharaṃ paṃcavaktraṃ trinetram  
iti dhyātvā ca saṃpūjya pārthivaṃ liṃgamuttamam  japetpaṃcākṣaraṃ maṃtraṃ gurudattaṃ yathāvidhi  
stutibhiścaiva deveśaṃ stuvīta praṇamansudhīḥ  nānābhidhābhirviprendrā ḥ paṭhedvai śatarudri yam  
tataḥ sākṣatapuṣpāṇi gṛhītvāṃjalinā mudā  prārthayecchaṃkaraṃ bhaktyā maṃtrairebhiḥ subhaktitaḥ  
tāvakastvadguṇaprāṇastvaccittohaṃ sadā mṛḍa  kṛpānidha iti jñātvā bhūtanātha prasīda me  
ajñānādyadi vā jñānājjapa pūjādikaṃ mayā  kṛtaṃ tadastu saphalaṃ kṛpayā tava śaṃkara  
ahaṃ pāpī mahānadya pāvanaśca bhavānmahān  iti vijñāya gaurīśa yadicchasi tathā kuru  
vedaiḥ purāṇaiḥ siddhāntairṛṣibhirvividhairapi  na jñātosi mahādeva kutohaṃ tvaṃ mahāśiva  
yathā tathā tvadīyosmi sarvabhāvairmaheśvara  rakṣaṇīyastvayāhaṃ vai prasīda parameśvara  
ityevaṃ cākṣatānpuṣpānāropya ca śivopari  praṇamedbhaktitaśśaṃbhuṃ sāṣṭāṃgaṃ vidhivanmune  
tataḥ pradakṣiṇāṃ kuryādyathoktavidhinā sudhīḥ  punaḥ stuvīta deveśaṃ stutibhiḥ śraddhayānvitaḥ  
tato galaravaṃ kṛtvā praṇamecchucinamradhīḥ  kuryādvijñaptimādṛtya visarjanamathācaret  
ityuktā muniśārdūlāḥ pārthivārcā vidhānataḥ  bhuktidā muktidā caiva śivabhaktivivardhinī  
ityadhyāyaṃ sucittena yaḥ paṭhecchṛṇuyādapi  sarvapāpaviśuddhātmāsarvānkāmānavāpnuyāt  
āyurāyogyadaṃ caiva yaśasyaṃ svargyameva ca  putrapautrādisukhadamākhyānamidamuttamam  
iti śrīśivamahāpurāṇe vidyeśvarasaṃhitāyāṃ sādhyasādhanakhaṇḍe pārthivaśivaliṃgapūjāvidhivarṇanaṃ nāma viṃśo'dhyāyaḥ  
ṛṣaya ūcuḥ  sūta sūta mahābhāga vyāsaśiṣya namostu te  samyaguktaṃ tvayā tāta pārthivārcāvidhānakam  
kāmanābhedamāśritya saṃkhyāṃ brūhi vidhānataḥ  śivapārthivaliṃgānāṃ kṛpayā dīnavatsala  
sūta uvāca  śṛṇudhvamṛṣayaḥ sarve pārthivārcāvidhānakam  yasyānuṣṭhānamātreṇa kṛtakṛtyo bhavennaraḥ  
akṛtvā pārthivaṃ liṃgaṃ yonyadevaṃ prapūjayet  vṛthā bhavati sā pūjā damadānādikaṃ vṛthā  
saṃkhyā pārthivaliṃgānāṃ yathākāmaṃ nigadyate  saṃkhyā sadyo muniśreṣṭha niścayena phalapradā  
prathamāvāhanaṃ tatra pratiṣṭhā pūjanaṃ pṛthak  liṃgākāraṃ samaṃ tatra sarvaṃ jñeyaṃ pṛthakpṛthak  
vidyārthī puruṣaḥ prītyā sahasramitapārthivam  pūjayecchivaliṃgaṃ hi niścayāttatphalapradam  
naraḥ pārthivaliṃgānāṃ dhanārthī ca tadarddhakam  putrārthī sārddhasāhasraṃ vastrārthī śatapaṃcakram  
mokṣārthī koṭiguṇitaṃ bhūkāmaśca sahasrakam  dayārthī ca trisāhasraṃ tīrthārthī dvisahasrakam  
suhṛtkāmī trisāhasraṃ vaśyārthī śatamaṣṭakam  māraṇārthī saptaśataṃ mohanārthī śatāṣṭakam  
uccāṭanaparaścaiva sahasraṃ ca yathoktataḥ  staṃbhanārthī sahasraṃ tu dveṣaṇārthī tadarddhakam  
nigaḍānmuktikāmastu sahasraṃ sarddhamuttamam  mahārājabhaye paṃcaśataṃ jñeyaṃ vicakṣaṇaiḥ  
caurādisaṃkaṭe jñeyaṃ pārthivānāṃ śatadvayam  ḍākinyādibhaye paṃcaśatamuktaṃ japārthivam  
dāridra ye paṃcasāhasramayutaṃ sarvakāmadam  atha nityavidhiṃ vakṣye śṛṇudhvaṃ munisattamāḥ  
ekaṃ pāpaharaṃ proktaṃ dviliṃgaṃ cārthasiddhidam  triliṃgaṃ sarvakāmānāṃ kāraṇaṃ paramīritam  
uttarottaramevaṃ syātpūrvoktagaṇanāvidhi  matāṃtaramatho vakṣye saṃkhyāyāṃ munibhedataḥ  
liṃgānāmayutaṃ kṛtvā pārthivānāṃ subuddhimān  nirbhayo hi bhavennūnaṃ mahārājabhayaṃ haret  
kārāgṛhādimuktyarthamayutaṃ kārayedbudhaḥ  ḍākinyādibhaye saptasahasraṃ kārayettathā  
sahasrāṇi paṃcapaṃcāśadaputraḥ prakārayet  liṃgānāmayutenaiva kanyakāsaṃtatiṃ labhet  
liṃgānāmayutenaiva viṣṇvādaiśvaryamāpnuyāt  liṃgānāṃ prayutenaiva hyatulāṃ śriyamāpnuyāt  
koṭimekāṃ tu liṃgānāṃ yaḥ karoti naro bhuvi  śiva eva bhavetsopi nātra kāryyā vicāraṇā  
arcā pārthivaliṃgānāṃ koṭiyajñaphalapradā  bhuktidā muktidā nityaṃ tataḥ kāmarthināṃ nṛṇām  
vinā liṃgārcanaṃ yasya kālo gacchati nityaśaḥ  mahāhānirbhavettasya durvṛttasya durātmanaḥ  
ekataḥ sarvadānāni vratāni vividhāni ca  tīrthāni niyamā yajñā liṃgārcā caikataḥ smṛtā  
kalau liṃgārcanaṃ śreṣṭhaṃ tathā loke pradṛśyate  tathā nāstīti śāstrāṇāmeṣa siddhāntaniścayaḥ  
bhuktimuktipradaṃ liṃgaṃ vividhāpannivāraṇam  pūjayitvā naro nityaṃ śivasāyujyamāpnuyāt  
śivānāmamayaṃ liṃgaṃ nityaṃ pūjyaṃ maharṣibhiḥ  yataśca sarvaliṃgeṣu tasmātpūjyaṃ vidhānataḥ  
uttamaṃ madhyamaṃ nīcaṃ trividhaṃ liṃgamīritam  mānato muniśārdūlāstacchṛṇudhvaṃ vadāmyaham  
caturaṃgulamucchrāyaṃ ramyaṃ vedikayā yutam  uttamaṃ liṃgamākhyātaṃ munibhiḥ śāstrakovidaiḥ  
tadarddhaṃ madhyamaṃ proktaṃ tadarddhamaghamaṃ smṛtam  itthaṃ trividhamākhyātamuttarottarataḥ param  
anekaliṃgaṃ yo nityaṃ bhaktiśraddhāsamanvitaḥ  pūjayetsa labhetkāmānmanasā mānasepsitān  
na liṃgārādhanādanyatpuṇyaṃ vedacatuṣṭaye  vidyate sarvaśāstrāṇāmeṣa eva viniścayaḥ  
sarvametatparityajya karmajālamaśeṣataḥ  bhaktyā paramayā vidvāṃ lliṃgamekaṃ prapūjayet  
liṃgercitercitaṃ sarvaṃ jagatsthāvarajaṃgamam  saṃsārāṃbudhimagnānāṃ nānyattāraṇasādhanam  
ajñānatimirāṃdhānāṃ viṣayāsaktacetasām  plavo nānyosti jagati liṃgārādhanamaṃtarā  
haribrahmādayo devā munayo yakṣarākṣasāḥ  gaṃdharvāścaraṇāssiddhā daiteyā dānavāstathā  
nāgāḥ śeṣaprabhṛtayo garuḍādyāḥkhagāstathā  saprajāpatayaścānye manavaḥ kinnarā narāḥ  
pūjayitvā mahābhaktyā liṃgaṃ sarvārthasiddhidam  prāptāḥ kāmānabhīṣṭāṃśca tāṃstānsarvānhṛdi sthitān  
brāhmaṇaḥ kṣatriyo vaiśyaḥ śūdro vā pratilomajaḥ  pūjayetsatataṃ liṃgaṃ tattanmaṃtreṇa sādaram  
kiṃ bahūktena munayaḥ strīṇāmapi tathānyataḥ  adhikārosti sarveṣāṃ śivaliṃgārcane dvijāḥ  
dvijānāṃ vaidikenāpi mārgeṇārādhanaṃ varam  anyeṣāmapi jaṃtūnāṃ vaidikena na saṃmatam  
vaidikānāṃ dvijānāṃ ca pūjā vaidikamārgataḥ  kartavyānānyamārgeṇa ityāha bhagavāñchivaḥ  
dadhīcigautamādīnāṃ śāpenādagdhacetasām  dvijānāṃ jāyate śraddhānaiva vaidikakarmaṇi  
yo vaidikamanādṛtya karma smārtamathāpi vā  anyatsamācarenmartyo na saṃkalpaphalaṃ labhet  
itthaṃ kṛtvārcanaṃ śaṃbhornaivedyāṃtaṃ vidhānataḥ  pūjayedaṣṭamūrtīśca tatraiva trijaganmayīḥ  
kṣitirāponalo vāyurākāśaḥ sūryyasomakau  yajamāna iti tvaṣṭau mūrtayaḥ parikīrtitāḥ  
śarvo bhavaśca rudra śca ugrobhīma itīśvaraḥ  mahādevaḥ paśupatiretānmūrtibhirarcayet  
pūjayetparivāraṃ ca tataḥ śaṃbhoḥ subhaktitaḥ  īśānādikramāttatra caṃdanākṣatapatrakaiḥ  
īśānaṃ naṃdinaṃ caṃḍaṃ mahākālaṃ ca bhṛṃgiṇam  vṛṣaṃ skaṃdaṃ kapardīśaṃ somaṃ śukraṃ ca tatkramāt  
agrato vīrabhadraṃ ca pṛṣṭhe kīrtimukhaṃ tathā  tata ekādaśānrudrā npūjayedvidhinā tataḥ  
tataḥ paṃcākṣaraṃ japtvā śatarudri yameva ca  stutīrnānāvidhāḥ kṛtvā paṃcāṃgapaṭhanaṃ tathā  
tataḥ pradakṣiṇāṃ kṛtvā natvā liṃgaṃ visarjayet  iti proktamaśeṣaṃ ca śivapūjanamādarāt  
rātrāvudaṇmukhaḥ kuryāddevakāryaṃ sadaiva hi  śivārcanaṃ sadāpyevaṃ śuciḥ kuryādudaṇmukhaḥ  
na prācīmagrataḥ śaṃbhornodīcīṃ śaktisaṃhitān  na pratīcīṃ yataḥ pṛṣṭhamato grāhyaṃ samāśrayet  
vinā bhasmatripuṃḍreṇa vinā rudrā kṣamālayā  bilvapatraṃ vinā naiva pūjayecchaṃkaraṃ budhaḥ  
bhasmāprāptau muniśreṣṭhāḥ pravṛtte śivapūjane  tasmānmṛdāpi kartavyaṃ lalāṭe ca tripuṃḍrakam  
iti śrīśivamahāpurāṇe prathamāyāṃ vidyeśvarasaṃhitāyāṃ sādhyasādhanakhaṇḍe pārthivapūjanavarṇanaṃ nāmaikaviṃśo'dhyāyaḥ  
ṛṣayaḥ ūcuḥ  agrāhyaṃ śivanaivedyamiti pūrvaṃ śrutaṃ vacaḥ  brūhi tannirṇayaṃ bilvamāhātmyamapi sanmune  
sūta uvāca  śṛṇudhvaṃ munayaḥ sarve sāvadhānatayādhunā  sarvaṃ vadāmi saṃprītyā dhanyā yūyaṃ śivavratāḥ  
śivabhaktaḥ śuciḥ śuddhaḥ sadvratīdṛḍhaniścayaḥ  bhakṣayecchivanaivedyaṃ tyajedagrāhyabhāvanām  
dṛṣṭvāpi śivanaivedye yāṃti pāpāni dūrataḥ  bhakte tu śivanaivedye puṇyānyā yāṃti koṭiśaḥ  
alaṃ yāgasahasreṇāpyalaṃ yāgārbudairapi  bhakṣite śivanaivedye śivasāyujyamāpnuyāt  
yadgṛhe śivanaivedyapracāropi prajāyate  tadgṛhaṃ pāvanaṃ sarvamanyapāvanakāraṇam  
āgataṃ śivanaivedyaṃ gṛhītvā śirasā mudā  bhakṣaṇīyaṃ prayatnena śivasmaraṇapūrvakam  
āgataṃ śivanaivedyamanyadā grāhyamityapi  vilaṃbe pāpasaṃbaṃdho bhavatyeva hi mānave  
na yasya śivanaivedyagrahaṇecchā prajāyate  sa pāpiṣṭho gariṣṭhaḥ syānnarakaṃ yātyapi dhruvam  
hṛdaye candra kānte ca svarṇarūpyādinirmite  śivadīkṣāvatā bhaktenedaṃ bhakṣyamitīryyate  
śivadīkṣānvito bhakto mahāprasādasaṃjñakam  sarveṣāmapi liṃgānāṃ naivedyaṃ bhakṣayecchubham  
anyadīkṣāyujāṃ nṝṇāṃ śivabhaktiratātmanām  śṛṇudhvaṃ nirṇayaṃ prītyā śivanaivedyabhakṣaṇe  
śālagrāmodbhave liṃge rasaliṃge tathā dvijāḥ  pāṣāṇe rājate svarṇe surasiddhapratiṣṭhite  
kāśmīre sphāṭike rātne jyotirliṃgeṣu sarvaśaḥ  cāndrāyaṇasamaṃ proktaṃ śaṃbhornaivedyabhakṣaṇam  
brahmahāpi śucirbhūtvā nirmālyaṃ yastu dhārayet  bhakṣayitvā drutaṃ tasya sarvapāpaṃ praṇaśyati  
caṃḍādhikāro yatrāsti tadbhoktavyaṃ na mānavaiḥ  caṃḍādhikāro no yatra bhoktavyaṃ tacca bhaktitaḥ  
bāṇaliṃge ca lauhe ca siddhe liṃge svayaṃbhuvi  pratimāsu ca sarvāsu na caṃḍodhikṛto bhavet  
snāpayitvā vidhānena yo liṃgasnāpanodakam  triḥpibettrividhaṃ pāpaṃ tasyehāśu vinaśyati  
agrāhyaṃ śivanaivedyaṃ patraṃ puṣpaṃ phalaṃ jalam  śālagrāmaśilāsaṃgātsarvaṃ yāti pavitritām  
liṃgopari ca yaddravyaṃ tadagrāhyaṃ munīśvarāḥ  supavitraṃ ca tajjñeyaṃ yalliṃgasparśabāhyataḥ  
naivedyanirṇayaḥ proktaṃ itthaṃ vo munisattamāḥ  śṛṇudhvaṃ bilvamāhātmyaṃ sāvadhānatayā'darāt  
mahādevasvarūpoyaṃ bilvo devairapi stutiḥ  yathākathaṃcidetasya mahimā jñāyate katham  
puṇyatīrthāni yāvaṃti lokeṣu prathitānyapi  tāni sarvāṇi tīrthānibilvamūleva saṃti hi  
bilvamūle mahādevaṃ liṃgarūpiṇamavyayam  yaḥ pūjayati puṇyātmā sa śivaṃ prāpnuyāddhruvam  
bilvamūle jalairyastu mūrddhānamabhiṣiṃcati  sa sarvatīrthasnātaḥ syātsa eva bhuvi pāvanaḥ  
etasya bilvamūlasyāthālavālamanuttamam  jalākulaṃ mahādevo dṛṣṭvā tuṣṭobhavatyalam  
pūjayedbilvamūlaṃ yo gaṃdhapuṣpādibhirnaraḥ  śivalokamavāpnoti saṃtatirvarddhate sukham  
bilvamūle dīpamālāṃ yaḥ kalpayati sādaram  sa tattvajñānasaṃpanno maheśāṃtargato bhavet  
bilvaśākhāṃ samādāya hastena navapallavam  gṛhītvā pūjayedbilvaṃ sa ca pāpaiḥ pramucyate  
bilvamūle śivarataṃ bhojayedyastu bhaktitaḥ  ekaṃ vā koṭiguṇitaṃ tasya puṇyaṃ prajāyate  
bilvamūle kṣīramuktamannamājyena saṃyutam  yo dadyācchivabhaktāya sa daridro na jāyate  
sāṃgopāṃgamiti proktaṃ śivaliṃgaprapūjanam  pravṛttānāṃ nivṛttānāṃ bhedato dvividhaṃ dvijāḥ  
pravṛttānāṃ pīṭhapūjāṃ sarvapūjāṃ samācaret  abhiṣekānte naivedyaṃ śālyannena samācaret  pūjānte sthāpayelliṃgaṃ puṭe śuddhe pṛthaggṛhe  
karapūjānivṛttānāṃ svabhojyaṃ tu nivedayet  nivṛttānāṃ paraṃ sūkṣmaṃ liṃgameva viśiṣyate  
vibhūtyabhyarcanaṃ kuryādvibhūtiṃ ca nivedayet  pūjāṃ kṛtvā tathā liṃgaṃ śirasādhārayetsadā  
iti śrīśivamahāpurāṇe vidyeśvarasaṃhitāyāṃ sādhyasādhanakhaṇḍe śivanaivedyavarṇanonāmadvāviṃśo'dhyāyaḥ  
ṛṣaya ūcuḥ  sūta sūta mahābhāga vyāsaśiṣya namostu te  tadeva vyāsato brūhi bhasmamāhātmyamuttamam  
tathā rudrā kṣamāhātmyaṃ nāma māhātmyamuttamam  tritayaṃ brūhi suprītyā mamānaṃdayacetasam  
sūta uvāca  sādhupṛṣṭaṃ bhavadbhiśca lokānāṃ hitakārakam  bhavaṃto vai mahādhanyāḥ pavitrāḥ kulabhūṣaṇāḥ  
yeṣāṃ caiva śivaḥ sākṣāddaivataṃ paramaṃ śubham  sadā śivakathā loke vallabhā bhavatāṃ sadā  
te dhanyāśca kṛtārthāśca saphalaṃ dehadhāraṇam  uddhṛtañca kulaṃ teṣāṃ ye śivaṃ samupāsate  
mukhe yasya śivanāma sadāśivaśiveti ca  pāpāni na spṛśaṃtyeva khadirāṃgāraṃkayathā  
śrīśivāya namastubhyaṃ mukhaṃ vyāharate yadā  tanmukhaṃ pāvanaṃ tīrthaṃ sarvapāpavināśanam  
tanmukhañca tathā yo vai paśyatiprītimānnaraḥ  tīrthajanyaṃ phalaṃ tasya bhavatīti suniścitam  
yatra trayaṃ sadā tiṣṭhedetacchubhataraṃ dvijā  tasya darśanamātreṇa veṇīsnānaphalaṃlabhet  
śivanāmavibhūtiśca tathā rudrā kṣa eva ca  etattrayaṃ mahāpuṇyaṃ triveṇīsadṛśaṃ smṛtam  
etattrayaṃ śarīre ca yasya tiṣṭhati nityaśaḥ  tasyaiva darśanaṃ loke durlabhaṃ pāpahārakam  
taddarśanaṃ yathā veṇī nobhayoraṃtaraṃ manāk  evaṃ yonavijānāti sapāpiṣṭho na saṃśayaḥ  
vibhūtiryasya no bhāle nāṃge rudrā kṣadhāraṇam  nāsye śivamayī vāṇī taṃ tyajedadhamaṃ yathā  
śaivaṃ nāma yathā gaṃgā vibhūtiryamunā matā  rudrā kṣaṃ vidhinā proktā sarvapāpāvināśinī  
śarīre ca trayaṃ yasya tatphalaṃ caikataḥ sthitam  ekato veṇikāyāśca snānajaṃtuphalaṃ budhaiḥ  
tadevaṃ tulitaṃ pūrvaṃ brahmaṇāhitakāriṇā  samānaṃ caiva tajjātaṃ tasmāddhāryaṃ sadā budhaiḥ  
taddinaṃ hi samārabhya brahmaviṣṇvādibhiḥ saraiḥ  dhāryate tritayaṃ tacca darśanātpāpahārakam  
ṛṣya ūcuḥ  īdṛśaṃ hi phalaṃ proktaṃ nāmāditritayodbhavam  tanmāhātmyaṃ viśeṣeṇa vaktumarhasi suvrata  
sūta uvāca  ṛṣayo hi mahāprājñāḥ sacchaivā jñānināṃ varāḥ  tanmāhātmyaṃ hi sadbhaktyā śṛṇutādarato dvijāḥ  
sugūḍhamapi śāstreṣu purāṇeṣu śrutiṣvapi  bhavatsnehānmayā viprāḥ prakāśaḥ kriyate'dhunā  
kastattritayamāhātmyaṃ saṃjānāti dvijottamāḥ  maheśvaraṃ vinā sarvaṃ brahmāṇḍe sadasatparam  
vacmyahaṃ nāma māhātmyaṃ yathābhakti samāsataḥ  śṛṇuta prītito viprāḥ sarvapāpaharaṃ param  
śiveti nāmadāvāgnermahāpātakaparvatāḥ  bhasmībhavaṃtyanāyāsātsatyaṃsatyaṃ na saṃśayaḥ  
pāpamūlāni duḥkhāni vividhānyapi śaunaka  śivanāmaikanaśyāni nānyanaśyāni sarvathā  
sa vaidikaḥ sa puṇyātmā sa dhanyassa budho mataḥ  śivanāmajapāsakto yo nityaṃ bhuvi mānava  
bhavaṃti vividhā dharmāsteṣāṃ sadyaḥ phalonmukhāḥ  yeṣāṃ bhavati viśvāsaḥ śivanāmajape mune  
pātakāni vinaśyaṃti yāvaṃti śivanāmataḥ  bhuvi tāvaṃti pāpāni kriyaṃte na narairmune  
brahmahatyādipāpānāṃ rāśīnapramitānmune  śivanāma drutaṃ proktaṃ nāśayatyakhilānnaraiḥ  
śivanāmatarīṃ prāpya saṃsārābdhiṃ taraṃti ye  saṃsāramūlapāpāni tāni naśyaṃtyasaṃśayam  
saṃsāramūlabhūtānāṃ pātakānāṃ mahāmune  śivanāmakuṭhāreṇa vināśo jāyate dhruvam  
śivanāmāmṛtaṃ peyaṃ pāpadāvānalārditaiḥ  pāpadāvāgnitaptānāṃ śāṃtistena vinā na hi  
śiveti nāmapīyūṣavarṣadhārāpariplutāḥ  saṃsāradavamadhyepi na śocaṃti kadācana  
śivanāmni mahadbhaktirjātā yeṣāṃ mahātmanām  tadvidhānāṃ tu sahasā muktirbhavati sarvathā  
anekajanmabhiryena tapastaptaṃ munīśvara  śivanāmni bhavedbhaktiḥ sarvapāpāpahāriṇī  
yasyā sādhāraṇaṃ śaṃbhunāmni bhaktirakhaṃḍitā  tasyaiva mokṣaḥ sulabho nānyasyeti matirmama  
kṛtvāpyanekapāpāni śivanāmajapādaraḥ  sarvapāpavinirmukto bhavatyeva na saṃśayaḥ  
bhavaṃti bhasmasādvṛkṣā davadagdhā yathā vane  tathā tāvaṃti dagdhāni pāpāni śivanāmataḥ  
yo nityaṃ bhasmapūtāṃgaḥ śivanāmajapādaraḥ  saṃtaratyeva saṃsāraṃ saghoramapi śaunaka  
brahmasvaharaṇaṃ kṛtvā hatvāpi brāhmaṇānbahūn  na lipyate naraḥ pāpaiḥ śivanāmajapādaraḥ  
vilokya vedānakhilāñchivanāmajapaḥ param  saṃsāratāraṇopāya iti pūrvairviniścitaḥ  
kiṃ bahūktyā muniśreṣṭhāḥ ślokenaikena vacmyaham  śivanāmno mahimānaṃ sarvapāpāpahāriṇam  
pāpānāṃ haraṇe śaṃbhornāmaḥ śaktirhi pāvanī  śaknoti pātakaṃ tāvatkartuṃ nāpi naraḥ kvacit  
śivanāmaprabhāveṇa lebhe sadgatimuttamām  indra dyumnanṛpaḥ pūrvaṃ mahāpāpaḥ purāmune  
tathā kāciddvijāyoṣā sau mune bahupāpinī  śivanāmaprabhāveṇa lebhe sadgatimuttamām  
ityuktaṃ vo dvijaśreṣṭhā nāmamāhātmyamuttamam  śṛṇudhvaṃ bhasmamāhātmyaṃ sarvapāvanapāvanam  
iti śrīśivamahāpurāṇe vidyeśvarasaṃhitāyāṃ sādhyasādhanakhaṃḍeśivanamamāhātmyavarṇanonāmatrayoviṃśo'dhyāyaḥ  
sūta uvāca  dvividhaṃ bhasma saṃproktaṃ sarvamaṃgaladaṃ param  tatprakāramahaṃ vakṣye sāvadhānatayā śṛṇu  
ekaṃ jñeyaṃ mahābhasma dvitīyaṃ svalpasaṃjñakam  mahābhasma iti proktaṃ bhasma nānāvidhaṃ param  
tadbhasma trividhaṃ proktaṃ śrotaṃ smārtaṃ ca laukikam  bhasmaiva svalpasaṃjñaṃ hi bahudhā parikīrtitam  
śrautaṃ bhasma tathā smārtaṃ dvijānāmeva kīrtitam  anyeṣāmapi sarveṣāmaparaṃ bhasma laukikam  
dhāraṇaṃ maṃtrataḥ proktaṃ dvijānāṃ munipuṃgavaiḥ  kevalaṃ dhāraṇaṃ jñeyamanyeṣāṃ maṃtravarjitam  
āgneyamucyate bhasma dagdhagomayasaṃbhavam  tadāpi dra vyamityuktaṃ tripuṃḍrasya mahāmune  
agnihotrotthitaṃ bhasmasaṃgrāhyaṃ vā manīṣibhiḥ  anyayajñotthitaṃ vāpi tripuṇḍrasya ca dhāraṇe  
agnirityādibhirmaṃtrairjābālopaniṣadgateḥ  saptabhidhūlanaṃ kāryaṃ bhasmanā sajalena ca  
varṇānāmāśramāṇāṃ ca maṃtrato maṃtratopi ca  tripuṃḍroddhūlanaṃ proktajābālairādareṇa ca  
bhasmanoddhūlanaṃ caiva yathā tiryaktripuṃḍrakam  pramādādapi mokṣārthī na tyajediti viśrutiḥ  
śivena viṣṇunā caiva tathā tiryaktripuṃḍrakam  umādevī ca lakṣmīṃśca vācānyābhiśca nityaśaḥ  
brāhmaṇaiḥ kṣatriyairvaiśyaiḥ śūdrai rapi ca saṃskaraiḥ  apabhraṃśairdhṛtaṃ bhasmatripuṃḍroddhūlanātmanā  
uddhūlanaṃ tripuṃḍraṃ ca śraddhayā nācaraṃti ye  teṣāṃ nāsti samācāro varṇāśramasamanvitaḥ  
uddhūlanaṃ tripuṃḍraṃ ca śraddhayā nācaraṃti ye  teṣāṃ nāsti vinirmuktissaṃsārājjanmakoṭibhiḥ  
uddhūlanaṃ tripuṃḍraṃ ca śraddhayā nācaranti ye  teṣāṃ nāsti śivajñānaṃ kalpakoṭiśatairapi  
uddhūlanaṃ tripuṃḍraṃ ca śraddhayā nācaranti ye  te mahāpātakairyuktā iti śāstrīyanirṇayaḥ  
uddhūlanaṃ tripuṃḍraṃ ca śraddhayā nācaranti ye  teṣāmācaritaṃ sarvaṃ viparītaphalāya hi  
mahāpātakayuktānāṃ jaṃtūnāṃ śarvavidviṣām  tripuṃḍroddhūlanadveṣo jāyate sudṛḍhaṃ mune  
śivāgnikāryaṃ yaḥ kṛtvā kuryāttriyāyuṣātmavit  mucyate sarvapāpaistu spṛṣṭena bhasmanā naraḥ  
sitena bhasmanā kuryyāttrisandhyaṃ yastripuṇḍrakam  sarvapāpavinirmuktaḥ śivena saha modate  
sitena bhasmanā kuryāllāṭe tu tripuṇḍrakam  yo sāvanādibhūtānhi lokānāpto mṛto bhavet  
akṛtvā bhasmanā snānaṃ na japedvai ṣaḍakṣaram  tripuṃḍraṃ ca racitvā tu vidhinā bhasmanā japet  
adayo vādhamo vāpi sarvapāpānvitopi vā  uṣaḥpāpānvito vāpi mūrkho vā patitopi vā  
yasmindeśeva sennityaṃ bhūtiśāsanasaṃyutaḥ  sarvatīrthaiśca kratubhiḥ sāṃnidhyaṃ kriyate sadā  
tripuṃḍrasahito jīvaḥ pūjyaḥ sarvaiḥ surāsuraiḥ  pāpānvitopi śuddhātmā kiṃ punaḥ śraddhayā yutaḥ  
yasmindeśe śivajñānī bhūtiśāsanasaṃyutaḥ  gato yadṛcchayādyāpi tasmistīrthāḥ samāgatāḥ  
bahunātra kimuktena dhāryaṃ bhasma sadā budhaiḥ  liṃgārcanaṃ sadā kāryaṃ japyo maṃtraḥ ṣaḍakṣaraḥ  
brahmaṇā viṣṇunā vāpi rudre ṇa munibhiḥ suraiḥ  bhasmadhāraṇamāhātmyaṃ na śakyaṃ paribhāṣitum  
iti varṇāśramācāro luptavarṇakriyopi ca  pāpātsakṛttripuṃḍrasya dhāraṇātsopi mucyate  
ye bhasmadhāriṇaṃ tyaktvā karma kurvaṃti mānavāḥ  teṣāṃ nāsti vinirmokṣaḥ saṃsārājjanmakoṭibhiḥ  
te nādhītaṃ guroḥ sarvaṃ te na sarvamanuṣṭhitam  yena vipreṇa śirasi tripuṃḍraṃ bhasmanā kṛtam  
ye bhasmadhāriṇaṃ dṛṣṭvā narāḥ kurvaṃti tāḍanam  teṣāṃ caṃḍālato janma brahmannūhyaṃ vipaścitā  
mānastokena maṃtreṇa maṃtritaṃ bhasma dhārayet  brāhmaṇaḥ kṣatriyaścaiva prokteṣvaṃgeṣu bhaktimān  
vaiśyastriyaṃ bakenaiva śūdra ḥ paṃcākṣareṇa tu  anyāsāṃ vidhavāstrīṇāṃ vidhiḥ proktaśca śūdra vat  
paṃcabrahmādimanubhirgṛhasthasya vidhīyate  triyaṃbakena manunā vidhirvai brahmacāriṇaḥ  
aghoreṇātha manunā vipinasthavidhiḥ smṛtaḥ  yatistu praṇavenaiva tripuṃḍrādīni kārayet  
ativarṇāśramī nityaṃ śivohaṃ bhāvanātparāt  śivayogī ca niyatamīśānenāpi dhārayet  
na tyājyaṃ sarvavarṇaiśca bhasmadhāraṇamuttamam  anyairapi yathājīvaissadeti śivaśāsanam  
bhasmasnānena yāvaṃtaḥ kaṇāḥ svāṇge pratiṣṭhitāḥ  tāvaṃti śivaliṃgāni tanau dhatte hi dhārakaḥ  
brāhmaṇāḥ kṣatriyā vaiśyāḥ śūdrā ścāpi ca saṃkarāḥ  striyotha vidhavā bālāḥ prāptāḥ pākhaṃḍikāstathā  
brahmacārī gṛhī vanyaḥ saṃnyāsī vā vratī tathā  nāryo bhasma tripuṃḍrāṃkā muktā eva na saṃśayaḥ  
jñānājñānadhṛto vāpi vahnidāhasamo yathā  jñānājñānadhṛtaṃ bhasma pāvayetsakalaṃ naram  
nāśnīyājjalamannamalpamapi vā bhasmākṣadhṛtyā vinā  bhuktvāvātha gṛhī vanīpatiyatirvarṇī tathā saṃkaraḥ  enobhuṇnarakaṃ prayāti sata dāgāyatrijāpena tadvarṇānāṃ tu yatestu mukhyapraṇavājapena muktaṃbhavet  
tripuṃḍraṃ ye viniṃdaṃti nindanti śivameva te  dhārayaṃti ca ye bhaktyā dhārayanti tameva te  
dhigbhasmarahitaṃ bhālaṃ dhiggrāmamaśivālayam  dhiganīśārcanaṃ janma dhigvidyāmaśivāśrayām  
ye niṃdaṃti maheśvaraṃ trijagatāmādhārabhūtaṃ haraṃ ye nindaṃti tripuṃḍradhāraṇakaraṃ doṣastu taddarśane  te vai saṃkarasūkarāsurakharaśvakroṣṭukīṭopamā jātā eva bhavaṃti pāpaparamāstenārakāḥ kevalam  
te dṛṣṭvā śaśibhāskarau niśi dine svapnepi no kevalaṃ paśyaṃtu śrutirudra sūktajapato mucyeta tenādṛtāḥ  satsaṃbhāṣaṇato bhaveddhi narakaṃ nistāravānāsthitaṃ ye bhasmādividhāraṇaṃ hi puruṣaṃ niṃdaṃti maṃdā hi te  
na tāṃtrikastvadhikṛto norddhvapuṃḍradharo mune  saṃtaptacakracihnotra śivayajñe bahiṣkṛtaḥ  
tatraite bahavo lokā bṛhajjābālacoditāḥ  te vicāryāḥ prayatnena tato bhasmarato bhavet  
yaccaṃdanaiścaṃdanakepi miśraṃ dhāryaṃ hi bhasmaiva tripuṃḍrabhasmanā  vibhūtibhālopari kiṃcanāpi dhāryaṃ sadā no yadi saṃtibuddhayaḥ  
strībhistripuṇḍramalakāvadhi dhāraṇīyaṃ bhasma dvijādibhiratho vidhavābhirevam  tadvatsadāśramavatāṃ viśadāvibhūtirdhāryāpavargaphaladā sakalāghahantrī  
tripuṇḍraṃ kurute yastu bhasmanā vidhipūrvakam  mahāpātakasaṃghātairmucyate copapātakaiḥ  
brahmacārī gṛhastho vā vānaprasthotha vā yatiḥ  brahmakṣattrāśca viṭśūdrā stathānye patitādhamāḥ  
uddhūlanaṃ tripuṃḍraṃ ca dhṛtvā śuddhā bhavaṃti ca  bhasmano vidhinā samyakpāparāśiṃ vihāya ca  
bhasmadhārī viśeṣeṇa strīgohatyādipātakaiḥ  vīrahatyāśvahatyābhyāṃ mucyate nātra saṃśayaḥ  
paradra vyāpaharaṇaṃ paradārābhimarśanam  paranindā parakṣetraharaṇaṃ parapīḍanam  
sasyārāmādiharaṇaṃ gṛhadāhādikarma ca  gohiraṇyamahiṣyāditilakambalavāsasām  
annadhānyajalādīnāṃ nīcebhyaśca parigrahaḥ  daśaveśyāmataṃgīṣu vṛṣalīṣu naṭīṣu ca  
rajasvalāsu kanyāsu vidhavāsu ca maithunam  māṃsacarmarasādīnāṃ lavaṇasya ca vikrayaḥ  
paiśunyaṃ kūṭavādaśca sākṣimithyābhilāṣiṇām  evamādīnyasaṃkhyāni pāpāni vividhāni ca  sadya eva vinaśyaṃti tripuṃḍrasya ca dhāraṇāt  
śivadra vyāpaharaṇaṃ śivaniṃdā ca kutracit  niṃdā ca śivabhaktānāṃ prāyaścittairna śuddhyati  
rudrā kṣaṃ yasya gātreṣu lalāṭe tu tripaṃḍrakam  sacāṃḍālopi saṃpūjyassarvavarṇottamottamaḥ  
yāni tīrthāni lokesmingaṃgādyāssaritaśca yāḥ  snāto bhavati sarvatra lalāṭe yastripuṃḍrakam  
saptakoṭi mahāmaṃtrāḥ paṃcākṣarapurassarāḥ  tathānye koṭiśo maṃtrāḥ śaivakaivalyahetavaḥ  
anye maṃtrāśca devānāṃ sarvasaukhyakarā mune  te sarve tasya vaśyāḥ syuryo bibharti tripuṃḍrakam  
sahasraṃ pūrvajātānāṃ sahasraṃ janayiṣyatām  svavaṃśajānāṃ jñātīnāmuddharedyastripuṃḍrakṛt  
iha bhuktvā khilānbhogāndīrghāyurvyādhivarjitaḥ  jīvitāṃte ca maraṇaṃ sukhenaiva prapadyate  
aṣṭaiśvaryaguṇopetaṃ prāpya divyavapuḥ śivam  divyaṃ vimānamāruhya divyatridaśasevitam  
vidyādharāṇāṃ sarveṣāṃ gaṃdharvāṇāṃ mahaujasām  iṃdrā dilokapālānāṃ lokeṣu ca yathākramam  
bhuktvā bhogānsuvipulānprajeśānāṃ padeṣu ca  brahmaṇaḥ padamāsādya tatra kanyāśataṃ ramet  
tatra brahmāyuṣo mānaṃ bhuktvā bhogānanekaśaḥ  viṣṇorloke labhedbhogaṃ yāvadbrahmaśatātyayaḥ  
śivalokaṃ tataḥ prāpya labdhveṣṭaṃ kāmamakṣayam  śivasāyujyamāpnoti saṃśayo nātra jāyate  
sarvopaniṣadāṃ sāraṃ samālokya muhurmuhuḥ  idameva hi nirṇītaṃ paraṃ śreyastripuṃḍrakam  
vibhūtiṃ niṃdate yo vai brāhmaṇaḥ sonyajātakaḥ  yāti ca narake ghore yāvadbrahmā caturmukhaḥ  
śrāddhe yajñe jape home vaiśvadeve surārcane  dhṛtatripuṃḍraḥ pūtātmā mṛtyuṃ jayati mānavaḥ  
jalasnānaṃ malatyāge bhasmasnānaṃ sadā śuci  maṃtrasnānaṃ haretpāpaṃ jñānasnāne paraṃ padam  
sarvatīrtheṣu yatpuṇyaṃ sarvatīrtheṣu yatphalam  tatphalaṃ samavāpnoti bhasmasnānakaro naraḥ  
bhasmasnānaṃ paraṃ tīrthaṃ gaṃgāsnānaṃ dine dine  bhasmarūpī śivaḥ sākṣādbhasma trailokyapāvanam  
na tadūnaṃ na taddhyānaṃ na taddānaṃ japo na saḥ  tripuṃḍreṇa vināyena vipreṇa yadanuṣṭhitam  
vānaprasthasya kanyānāṃ dīkṣāhīnanṛṇāṃ tathā  madhyāhnātprāgjalairyuktaṃ parato jalavarjitam  
evaṃ tripuṃḍraṃ yaḥ kuryyānnityaṃ niyatamānasaḥ  śivabhaktaḥ savijñeyo bhuktiṃ muktiṃ ca viṃdati  
yasyāṃgenaiva rudrā kṣa ekopi bahupuṇyadaḥ  tasya janmanirarthaṃ syāttripuṃḍrarahito yadi  
evaṃ tripuṃḍramāhātmyaṃ samāsātkathitaṃ mayā  rahasyaṃ sarvajaṃtūnāṃ gopanīyamidaṃ tvayā  
tisro rekhā bhavaṃtyeva sthāneṣu munipuṃgavāḥ  lalāṭādiṣu sarveṣu yathokteṣu budhairmune  
bhruvormadhyaṃ samārabhya yāvadaṃto bhavedbhruvoḥ  tāvatpramāṇaṃ saṃdhāryaṃ lalāṭe ca tripuṃḍrakam  
madhyamānāmikāṃgulyā madhye tu pratilomataḥ  aṃguṣṭhena kṛtā rekhā tripuṃḍrākhyā bhidhīyate  
madhyeṃgulibhirādāya tisṛbhirbhasma yatnataḥ  tripuṇḍradhārayedbhaktyā bhuktimuktipradaṃ param  
tisṛṇāmapi rekhānāṃ pratyekaṃ navadevatāḥ  sarvatrāṃgeṣu tā vakṣye sāvadhānatayā śṛṇu  
akāro gārhapatyāgnirbhūdharmaśca rajoguṇaḥ  ṛgvedaśca kriyāśaktiḥ prātaḥsavanameva ca  
mahadevaśca rekhāyāḥ prathamāyāśca devatā  vijñeyā muniśārdūlāḥ śivadīkṣāparāyaṇaiḥ  
ukāro dakṣiṇāgniśca nabhastattvaṃ yajustathā  madhyaṃdinaṃ ca savanamicchāśaktyaṃtarātmakau  
maheśvaraśca rekhāyā dvitīyāyāśca devatā  vijñeyā muniśārdūla śivadīkṣāparāyaṇaiḥ  
makārāhavanīyau ca paramātmā tamodivau  jñānaśaktiḥ sāmavedastṛtīyaṃ savanaṃ tathā  
śivaścaiva ca rekhāyāstṛtiyāyāśca devatā  vijñeyā muniśārdūla śivadīkṣāparāyaṇau  
evaṃ nityaṃ namaskṛtya sadbhaktyā sthānadevatāḥ  tripuṃḍraṃ dhārayecchuddho bhuktiṃ muktiṃ ca viṃdati  
ityuktāḥ sthānadevāśca sarvāṃgeṣu munīśvaraḥ  teṣāṃ saṃbaṃdhino bhaktyā sthānāni śṛṇu sāṃpratam  
dvātriṃśatsthānake vārddhaṣoḍaśasthānakepi ca  aṣṭasthāne tathā caiva paṃcasthānepi nānyaset  
uttamāṃge lalāṭe ca karṇayornetrayostathā  nāsāvaktragaleṣvevaṃ hastadvaya ataḥ param  
kūrpare maṇibaṃdhe ca hṛdaye pārśvayordvayoḥ  nābhau muṣkadvaye caivamūrvorgulphe ca jānuni  
jaṃghādvayepadadvandve dvātriṃśatsthānamuttamam  agnyabbhūvāyudigdeśadikpālānvasubhiḥ saha  
dharā dhruvaśca somaśca apaścevānilonalaḥ  pratyūṣaśca prabhāsaśca vasavoṣṭau prakīrtitāḥ  
eteṣāṃ nāmamātreṇa tripuṃḍraṃ dhārayedbudhāḥ  kuryādvā ṣoḍaśasthāne tripuṇḍraṃ tu samāhitaḥ  
śīrṣake ca lalāṭeca kaṃṭhe cāṃsadvaye bhuje  kūrpare maṇibaṃdhe ca hṛdaye nābhipārśvake  
pṛṣṭhe caivaṃ pratiṣṭhāya yajettatrāśvidaivate  śivaśaktiṃ tathā rudra mīśaṃ nāradameva ca  
vāmādinavaśaktīśca etāḥ ṣoḍaśadevatāḥ  nāsatyo dasrakaścaiva aśvinau dvau prakīrtitau  
athavā mūrddhni keśe ca karmayorvadane tathā  bāhudvaye ca hṛdaye nābhyāmūruyuge tathā  
jānudvaye ca padayoḥ pṛṣṭhabhāge ca ṣoḍaśa  śivaścandra śca rudra ḥ ko vighneśo viṣṇureva vā  
śrīścaiva hṛdaye śambhustathā nābhau prajāpatiḥ  nāgaśca nāgakanyāśca ubhayorṛṣikanyakāḥ  
pādayośca samudrā śca tīrthāḥ pṛṣṭhe viśālataḥ  ityeva ṣoḍaśasthānamaṣṭasthānamathocyate  
guhyasthānaṃ lalāṭaśca karṇadvayamanuttamam  aṃsayugmaṃ ca hṛdayaṃ nābhirityevamaṣṭakam  
brahmā ca ṛṣayaḥ saptadevatāśca prakīrtitāḥ  ityevaṃ tu samuddiṣṭaṃ bhasmavidbhirmunīśvarāḥ  
atha vā mastakaṃ bāhūhṛdayaṃ nābhireva ca  paṃcasthānānyamūnyāhurdhāraṇe bhasmavijjanāḥ  
yathāsaṃbhavanaṃ kuryyāddeśakālādyapekṣayā  uddhūlanepyaśaktiścettripuṇḍrādīni kārayet  
trinetraṃ triguṇādhāraṃ trivedajanakaṃ śivam  smarannamaḥ śivāyeti lalāṭe tu tripuṇḍrakam  
īśābhyāṃ nama ityuktvāpārśvayośca tripuṇḍrakam  bījābhyāṃ nama ityuktvā dhārayettu prakoṣṭhayoḥ  
kuryādadhaḥ pitṛbhyāṃ ca umeśābhyāṃ tathopari  bhīmāyeti tataḥ pṛṣṭhe śirasaḥ paścime tathā  
sūta uvāca  śaunakarṣe mahāprājña śivarūpamahāpate  śṛṇu rudrā kṣamāhātmyaṃ samāsātkathayāmyaham  
śivapriyatamo jñeyo rudrā kṣaḥ parapāvanaḥ  darśanātsparśanājjāpyātsarvapāpaharaḥ smṛtaḥ  
purā rudrā kṣamahimā devyagre kathito mune  lokopakaraṇārthāya śivena paramātmanā  
śiva uvāca  śṛṇu devimaheśāni rudrā kṣamahimā śive  kathayāmi tavaprītyā bhaktānāṃ hitakāmyayā  
divyavarṣasahasrāṇi maheśāni punaḥ purā  tapaḥ prakurvatastrastaṃ manaḥ saṃyamya vai mama  
svataṃtreṇa pareśena lokopakṛtikāriṇā  līlayā parameśāni cakṣurunmīlitaṃ mayā  
puṭābhyāṃ cārucakṣurbhyāṃ patitā jalabiṃdavaḥ  tatrāśrubindavo jātā vṛkṣā rudrā kṣasaṃjñakāḥ  
sthāvaratvamanuprāpya bhaktānugrahakāraṇāt  te dattā viṣṇubhaktebhyaścaturvarṇebhya eva ca  
bhūmau gauḍodbhavāṃścakre rudrā kṣāñchivavallabhān  mathurāyāmayodhyāyāṃ laṃkāyāṃ malaye tathā  
sahyādrau ca tathā kāśyāṃ daśeṣvanyeṣu vā tathā  parānasahyapāpaughabhedanāñchrutinodanāt  
brāhmaṇāḥ kṣatriyā vaiśyāḥ śūdrā jātā mamājñayā  rudrā kṣāste pṛthivyāṃ tu tajjātīyāḥ śubhākṣakāḥ  
śvetaraktāḥ pītakṛṣṇā varṇājñeyāḥ kramādbudhaiḥ  svajātīyaṃ nṛbhirdhāryaṃ rudrā kṣaṃ varṇataḥ kramāt  
varṇaistu tatphalaṃ dhāryaṃ bhuktimuktiphalepsubhiḥ  śivabhaktairviśeṣeṇa śivayoḥ prītaye sadā  
dhātrīphalapramāṇaṃ yacchreṣṭhametadudāhṛtam  badarīphalamātraṃ tu madhyamaṃ saṃprakīrttitam  
adhamaṃ caṇamātraṃ syātprakriyaiṣā parocyate  śṛṇu pārvati suprītyā bhaktānāṃ hitakāmyayā  
badarīphalamātraṃ ca yatsyātkila maheśvari  tathāpi phaladaṃ loke sukhasaubhāgyavarddhanam  
dhātrīphalasamaṃ yatsyātsarvāriṣṭavināśanam  guṃjayā sadṛśaṃ yatsyātsarvārthaphalasādhanam  
yathā yathā laghuḥ syādvai tathādhikaphalapradam  ekaikataḥ phalaṃ proktaṃ daśāṃśairadhikaṃ budhaiḥ  
rudrā kṣadhāraṇaṃ proktaṃ pāpanāśanahetave  tasmācca dhāraṇī yo vai sarvārthasādhano dhruvam  
yathā ca dṛśyate loke rudrā kṣaphaladaḥ śubhaḥ  na tathā dṛśyate'nyā ca mālikā parameśvari  
samāḥ snigdhā dṛḍhāḥ sthūlāḥ kaṃṭakaiḥ saṃyutāḥ śubhāḥ  rudrā kṣāḥ kāmadā devi bhuktimuktipradāḥ sadā  
krimiduṣṭaṃ chinnabhinnaṃ kaṃṭakairhīnameva ca  vraṇayuktamavṛttaṃ ca rudrā kṣānṣaḍvivarjayet  
svayameva kṛtadvāraṃ rudrā kṣaṃ syādihottamam  yattu pauruṣayatnena kṛtaṃ tanmadhyamaṃ bhavet  
rudrā kṣadhāraṇaṃ prāptaṃ mahāpātakanāśanam  rudra saṃkhyāśataṃ dhṛtvā rudra rūpo bhavennaraḥ  
ekādaśaśatānīha dhṛtvā yatphalamāpyate  tatphalaṃ śakyate naiva vaktuṃ varṣaśatairapi  
śatārddhena yutaiḥ paṃcaśatairvai mukuṭaṃ matam  rudrā kṣairviracetsamyagbhaktimānpuruṣo varaḥ  
tribhiḥ śataiḥ ṣaṣṭiyuktaistrirāvṛttyā tathā punaḥ  rudrā kṣairupavītaṃ va nirmīyādbhaktitatparaḥ  
śikhāyāṃ ca trayaṃ proktaṃ rudra kṣāṇāṃ maheśvari  karṇayoḥ ṣaṭ ca ṣaṭcaiva vāmadakṣiṇayostathā  
śatamekottaraṃ kaṃṭhe bāhvorvai rudra saṃkhyayā  kūrparadvārayostatra maṇibaṃdhe tathā punaḥ  
upavīte trayaṃ dhāryaṃ śivabhaktiratairnaraiḥ  śeṣānurvaritānpaṃca sammitāndhārayetkaṭau  
etatsaṃkhyā dhṛtā yena rudrā kṣāḥ parameśvari  tadrū paṃ tu praṇamyaṃ hi stutyaṃ sarvairmaheśavat  
evaṃbhūtaṃ sthitaṃ dhyāne yadā kṛtvāsanairjanam  śiveti vyāharaṃścaiva dṛṣṭvā pāpaiḥ pramucyate  
śatādikasahasrasya vidhireṣa prakīrtitaḥ  tadabhāve prakāronyaḥ śubhaḥ saṃprocyate mayā  
śikhāyāmekarudrā kṣaṃ śirasā triṃśataṃ vahet  paṃcāśacca gale dadhyādbāhvoḥ ṣoḍaśa ṣoḍaśa  
maṇibaṃdhe dvādaśadviskaṃdhe paṃcaśataṃ vahet  aṣṭottaraśatairmālyamupavītaṃ prakalpayet  
evaṃ sahasrarudrā kṣāndhārayedyo dṛḍhavrataḥ  taṃ namaṃti surāḥ sarve yathā rudra stathaiva saḥ  
ekaṃ śikhāyāṃ rudrā kṣaṃ catvāriṃśattu mastake  dvātriṃśatkaṇṭhadeśe tu vakṣasyaṣṭottaraṃ śatam  
ekaikaṃ karṇayoḥ ṣaṭṣaḍbāhvoḥ ṣoḍaśa ṣoḍaśa  karayoravimānena dviguṇena munīśvara  
saṃkhyā prītirdhṛtā yena sopi śaivajanaḥ paraḥ  śivavatpūjanīyo hi vaṃdyassarvairabhīkṣṇaśaḥ  
śirasīśānamaṃtreṇa karṇe tatpuruṣeṇa ca  aghoreṇa gale dhāryaṃ tenaiva hṛdayepi ca  
aghorabījamaṃtreṇa karayordhārayetsudhīḥ  paṃcadaśākṣagrathitāṃ vāmadevena codare  
paṃca brahmabhiraṃgaśca trimālāṃ paṃcasapta ca  athavā mūlamaṃtreṇa sarvānakṣāṃstudhārayet  
madyaṃ māṃsaṃ tu laśunaṃ palāṇḍuṃ śigrumeva ca  śleṣmāṃtakaṃ viḍvarāhaṃ bhakṣaṇe varjayettataḥ  
valakṣaṃ rudrā kṣaṃ dvijatanubhireveha vihitaṃ suraktaṃ kṣattrāṇāṃ pramuditamume pītamasakṛt  
chinnaṃ khaṃḍitaṃ bhinnaṃ vidīrṇa  tato vaiśyairdhāryaṃ pratidivasabhāvaśyakamaho tathā kṛṣṇaṃ śūdrai ḥ śrutigaditamārgoyamagaje  
varṇī vanī gṛhayatīrniyamena dadhyādetadra hasyaparamo na hi jātu tiṣṭhet  rudrā kṣadhāraṇamidaṃ sukṛtaiśca labhyaṃ tyaktvedametadakhilānnarakānprayāṃti  
ādāvāmalakātsvato laghutarā rugṇāstataḥ kaṃṭakaiḥ saṃdaṣṭāḥ kṛmibhistanūpakaraṇacchidre ṇa hīnāstathā  dhāryā naiva śubhepsubhiścaṇakavadrudrā kṣamapyaṃtato rudrā kṣomama liṃgamaṃgalamume sūkṣmaṃ praśastaṃ sadā  
sarvāśramāṇāṃ varṇānāṃ strīśūdrā ṇāṃ śivājñayā  dhāryāḥ sadaiva rudrā kṣā yatīnāṃ praṇavena hi  
divā bibhradrā trikṛtai rātrau vibhraddivākṛtaiḥ  prātarmadhyāhnasāyāhne mucyate sarvapātakaiḥ  
ye tripuṇḍradharā loke jaṭādhāriṇa eva ye  ye rudrā kṣadharāste vai yamalokaṃ prayāṃti na  
rudrā kṣamekaṃ śirasā bibharti tathā tripuṇḍraṃ ca lalāṭamadhye  paṃcākṣaraṃ ye hi japaṃti maṃtraṃ pūjyā bhavadbhiḥ khalu te hi sādhavaḥ  
yasyāṇge nāsti rudrā kṣastripuṇḍraṃ bhālapaṭṭake  mukhe paṃcākṣaraṃ nāsti tamānaya yamālayam  
jñātvā jñātvā tatprabhāvaṃ bhasmarudrā kṣadhāriṇaḥ  te pūjyāḥ sarvadāsmākaṃ no netavyāḥ kadācana  
evamājñāpayāmāsa kālopi nijakiṇkarān  tatheti mattvā te sarve tūṣṇīmāsansuvismitāḥ  
ata eva mahādevi rudrā kṣotyaghanāśanaḥ  taddharo matpriyaḥ śuddho'tyaghavānapi pārvati  
haste bāhau tathā mūrdhni rudrā kṣaṃ dhārayettu yaḥ  avadhyaḥ sarvabhūtānāṃ rudra rūpī caredbhuvi  
surāsurāṇāṃ sarveṣāṃ vaṃdanīyaḥ sadā sa vai  pūjanīyo hi dṛṣṭasya pāpahā ca yathā śivaḥ  
dhyānajñānāvamuktopi rudrā kṣaṃ dhārayettu yaḥ  sarvapāpavinirmuktaḥ sa yāti paramāṃ gatim  
rudrā kṣeṇa japanmantraṃ puṇyaṃ koṭiguṇaṃ bhavet  daśakoṭiguṇaṃ puṇyaṃ dhāraṇāllabhate naraḥ  
yāvatkālaṃ hi jīvasya śarīrastho bhavetsa vai  tāvatkālaṃ svalpamṛtyurna taṃ devi vibādhate  
tripuṃḍreṇa ca saṃyuktaṃ rudrā kṣāvilasāṃgakam  mṛtyuṃjayaṃ japaṃtaṃ ca dṛṣṭvā rudra phalaṃ labhet  
paṃcadevapriyaścaiva sarvadevapriyastathā  sarvamantrāñjapedbhakto rudrā kṣamālayā priye  
viṣṇvādidevabhaktāśca dhārayeyurna saṃśayaḥ  rudra bhakto viśeṣeṇa rudrā kṣāndhārayetsadā  
rudrā kṣā vividhāḥ proktāsteṣāṃ bhedānvadāmyaham  śṛṇu pārvati sadbhaktyā bhuktimuktiphalapradān  
ekavaktraḥ śivaḥ sākṣādbhuktimuktiphalapradaḥ  tasya darśanamātreṇa brahmahatyā vyapohati  
yatra saṃpūjitastatra lakṣmīrdūratarā na hi  naśyaṃtyupadra vāḥ sarve sarvakāmā bhavaṃti hi  
dvivaktro devadeveśassarvakāmaphalapradaḥ  viśeṣataḥ sa rudrā kṣo govadhaṃ nāśayeddrutam  
trivaktro yo hi rudrā kṣaḥ sākṣātsādhanadassadā  tatprabhāvādbhaveyurvai vidyāḥ sarvāḥ pratiṣṭhitāḥ  
caturvaktraḥ svayaṃ brahmā narahatyāṃ vyapohati  darśanātsparśanātsadyaścaturvargaphalapradaḥ  
paṃcavaktraḥ svayaṃ rudra ḥ kālāgnirnāmataḥ prabhuḥ  sarvamuktipradaścaiva sarvakāmaphalapradaḥ  
agamyāgamanaṃ pāpamabhakṣyasya ca bhakṣaṇam  ityādisarvapāpāni paṃcavaktro vyapohati  
ṣaḍvaktraḥ kārtikeyastudhāraṇāddakṣiṇe bhuje  brahmahatyādikaiḥ pāpairmucyate nātra saṃśayaḥ  
saptavaktro maheśāni hyanaṃgo nāma nāmataḥ  dhāraṇāttasya deveśidaridro pīśvaro bhavet  
rudrā kṣaścāṣṭavaktraśca vasumūrtiśca bhairavaḥ  dhāraṇāttasya pūrṇāyurmṛto bhavati śūlabhṛt  
bhairavo navavaktraśca kapilaśca muniḥ smṛtaḥ  durgā vāta dadhiṣṭhātrī navarūpā maheśvarī  
taṃ dhārayedvāmahaste rudrā kṣaṃ bhaktitatparaḥ  sarveśvaro bhavennūnaṃ mama tulyo na saṃśayaḥ  
daśavaktro maheśāni svayaṃ devo janārdanaḥ  dhāraṇāttasya deveśi sarvānkāmānavāpnuyāt  
ekādaśamukho yastu rudrā kṣaḥ parameśvari  sa rudro dhāraṇāttasya sarvatra vijayī bhavet  
dvādaśāsyaṃ tu rudrā kṣaṃ dhārayetkeśadeśake  ādityāścaiva te sarvedvādaśaiva sthitāstathā  
trayodaśamukho viśvedevastaddhāraṇānnaraḥ  sarvānkāmānavāpnoti saubhāgyaṃ maṃgalaṃlabhet  
caturdaśamukho yo hi rudrā kṣaḥ paramaḥ śivaḥ  dhārayenmūrdhni taṃ bhaktyā sarvapāpaṃ praṇaśyati  
iti rudrā kṣabhedā hi proktā vai mukhabhedataḥ  tattanmaṃtrāñchṛṇu prītyā kramācchailleśvarātmaje  
oṃ hrīṃ namaḥ  oṃ namaḥ  oṃ klīṃ namaḥ  oṃ hrīṃ namaḥ  oṃ hrīṃ namaḥ  oṃ hrīṃ huṃ namaḥ  oṃ huṃnamaḥ  oṃ huṃ namaḥ  oṃ hrīṃ huṃ namaḥ  oṃ hrīṃ namaḥ namaḥ  oṃ hrīṃ huṃ namaḥ  oṃ krauṃ kṣauṃ rauṃ namaḥ  oṃ hrīṃ namaḥ  oṃ nama  
bhaktiśraddhā yutaścaiva sarvakāmārthasiddhaye  rudrā kṣāndhārayenmaṃtrairdevanālasya varjitaḥ  
vinā maṃtreṇa ho dhatte rudrā kṣaṃ bhuvi mānavaḥ  sa yāti narakaṃ ghoraṃ yāvadindrā ścaturdaśa  
rudrā kṣamālinaṃ dṛṣṭvā bhūtapretapiśācakāḥ  ḍākinīśākinī caiva ye cānye dro hakārakāḥ  
kṛtrimaṃ caiva yatkiṃcidabhicārādikaṃ ca yat  tatsarvaṃ dūrato yāti dṛṣṭvā śaṃkitavigraham  
rudrā kṣamālinaṃ dṛṣṭvā śivo viṣṇuḥ prasīdati  devīgaṇapatissūryaḥ surāścānyepi pārvati  
evaṃ jñātvā tu māhātmyaṃ rudrā kṣasya maheśvari  samyagdhāryāssamaṃtrāśca bhaktyādharmavivṛddhaye  
ityuktaṃ girijāgre hi śivena paramātmanā  bhasmarūdrā kṣamāhātmyaṃ bhuktimuktiphalapradam  
śivasyātipriyau jñeyau bhasmarudrā kṣadhāriṇau  taddhāraṇaprabhāvaddhi bhuktirmuktirna saṃśayaḥ  
bhasmarudrā kṣadhārī yaḥ śivabhaktassa ucyate  paṃcākṣarajapāsaktaḥ paripūrṇaśca sanmukhe  
vinā bhasmatripuṃḍreṇa vinā rudrā kṣamālayā  pūjitopi mahādevo nābhīṣṭaphaladāyakaḥ  
tatsarvaṃ ca samākhyātaṃ yatpṛṣṭaṃ hi munīśvara  bhasmarudrā kṣamāhātmyaṃ sarvakāmasamṛddhidam  
etadyaḥ śṛṇuyānnityaṃ māhātmyaparamaṃ śubham  rudrā kṣabhasmanorbhaktyāsarvānkāmānavāpnuyāt  
iha sarvasukhaṃ bhuktvā putrapautrādisaṃyutaḥ  labhetparatra sanmokṣaṃ śivasyātipriyo bhavet  
vidyeśvarasaṃhiteyaṃ kathitā vo munīśvarāḥ  sarvasiddhipradā nityaṃ muktidā śivaśāsanāt  
iti śrīśivamahāpurāṇe prathamāyāṃ vidyeśvarasaṃhitāyāṃ sādhyasādhanakhaṇḍe rudrā kṣamahātmyavarṇanonāma pañcaviṃśo'dhyāyaḥ  
viśvodbhavasthitilayādiṣu hetumekaṃ gaurīpartividitatattvamanantakīrtim  māyāśrayamvigatamāyamaciṃtyarūpambodhasvarūpamamalaṃ hi śivannamāmi  
vande śivantamprakṛteranādimpraśāntamekampuruṣottamaṃ hi  svamāyayā kṛtsnamidaṃ hi sṛṣṭvā nabhovadantarbahirāsthito yaḥ  
vandetarasthaṃ nijagūḍharūpaṃ śivaṃsvatassraṣṭumidamvicaṣṭe  jaganti nityamparito bhramaṃti yatsannidhau cumbakalohavattam  
vyāsa uvāca  jagataḥ pitaraṃ śambhuñjagato mātaraṃ śivām  tatputraśca gaṇādhīśannatvaitadvarṇayāmahe  
ekadā munayassarve naimiṣāraṇya vāsinaḥ  papracchurvarayā bhaktyā sūtante śaunakādayaḥ  
ṛṣaya ūcuḥ  vidyeśvarasaṃhitāyāḥ śrutā sā satkathā śubhā  sādhyasādhanakhaṃḍā khyā ramyādyā bhaktavatsalā  
sūta sūta mahābhāga cirañjīva sukhī bhava  yacchrāvayasi nastāta śāṃkarīṃ paramāṃ kathām  
pibantastvanmukhāmbhojacyutaṃ jñānāmṛtamvayam  avitṛptāḥ punaḥ kiṃcitpraṣṭumicchāmahe'nagha  
vyāsaprasādātsarvajño prāpto'si kṛtakṛtyatām  nājñātamvidyate kiṃcidbhūtaṃ bhabyaṃ bhavacca yat  
gurorvyāsasya sadbhaktyā samāsādya kṛpāṃ parām  sarvaṃ jñātaṃ viśeṣeṇa sarvaṃ sārthaṃ kṛtaṃ januḥ  
idānīṃ kathaya prājña śivarūpamanuttamam  divyāni vai caritrāṇi śivayorapyaśeṣataḥ  
aguṇo guṇatāṃ yāti kathaṃ loke maheśvaraḥ  śivatattvaṃ vayaṃ sarve na jānīmo vicārataḥ  
sṛṣṭeḥ pūrvaṃ kathaṃ śaṃbhussvarūpeṇāvatiṣṭhate  sṛṣṭimadhye sa hi kathaṃ krīḍansaṃvarttate prabhuḥ  
tadante ca kathandevassa tiṣṭhati maheśvaraḥ  kathamprasannatāṃ yāti śaṃkaro lokaśaṃkaraḥ  
sa prasanno maheśānaḥ kiṃ prayacchati satphalam  svabhaktebhyaḥ parebhyaśca tatsarvaṃ kathayasva naḥ  
sadyaḥ prasanno bhagavānbhavatītyanuśaśruma  bhaktaprayāsaṃ sa mahānna paśyati dayāparaḥ  
brahmāviṣṇurmaheśaśca trayo devāśśivāṃgajāḥ  maheśastatra pūrṇāṃśassvayameva śivo'paraḥ  
tasyāvirbhāvamākhyāhi caritāni viśeṣataḥ  umāvirbhāvamākhyāhi tadvivāhaṃ tathā prabho  
tadgārhasthyaṃ viśeṣeṇa tathā līlāḥ parā api  etatsarvaṃ tadanyacca kathanīyaṃ tvayā'nagha  
vyāsa uvāca  iti pṛṣṭastadā taistu sūto harṣasamanvitaḥ  smṛtvā śaṃbhupadāṃbhojampratyuvāca munīśvarān  
sūta uvāca  samyakpṛṣṭaṃ bhavadbhiśca dhanyā yūyaṃ munīśvarāḥ  sadāśivakathāyāṃ vo yajjātā naiṣṭhikī matiḥ  
sadāśivakathāpraśnaḥ puruṣāṃstrīnpunāti hi  vaktāraṃ pṛcchakaṃ śrotṝñjāhnavīsalilaṃ yathā  
śaṃbhorguṇānuvādātko virajyeta pumāndvijāḥ  vinā paśughnaṃ trividhajanānandakarātsadā  
gīyamāno vitṛṣṇaiśca bhavarogauṣadho'pi hi  manaḥśrotrābhirāmaśca yattassarvārthadassa vai  
kathayāmi yathābuddhi bhavatpraśnānusārataḥ  śivalīlāṃ prayatnena dvijāstāṃ śṛṇutādarāt  
bhavadbhiḥ pṛcchyate yadvattattathā nāradena vai  pṛṣṭaṃ pitre preritena hariṇā śivarūpiṇā  
brahmā śrutvā sutavacaśśivabhaktaḥ prasannadhīḥ  jagau śivayaśaḥ prītyā harṣayanmunisattamam  
vyāsa  sūtoktamiti tadvākyamākarṇya dvijasattamāḥ  papracchustatsusaṃvādaṃ kutūhalasamanvitāḥ  
ṛṣaya ūcuḥ  sūta sūta mahābhāga śaivottama mahāmate  śrutvā tava vaco ramyaṃ ceto nassakutūhalam  
kadā babhūva sukhakṛdvidhināradayormahān  saṃvādo yatra giriśasu līlā bhavamocinī  
vidhināradasaṃvādapūrvakaṃ śāṃkaraṃ yaśaḥ  brūhi nastāta tatprītyā tattatpraśnānusārataḥ  
ityākarṇya vacasteṣāṃ munīnāṃ bhāvitātmanām  sūtaḥ provāca suprītastatsaṃvādānusārataḥ  
iti śrīśivamahāpurāṇe dvitīyāyāṃ rudrasaṃhitāyāṃ prathamakhaṃḍe sṛṣṭyupākhyāne munipraśnavarṇano nāma prathamo'dhyāyaḥ  
sūta uvāca  etasminsamaye viprā nārado munisattamaḥ  brahmaputro vinītātmā taporthaṃ mana ādadhe  
himaśailaguhā kācidekā paramaśobhanā  yatsamīpe suranadī sadā vahati vegataḥ  
tatrāśramo mahādivyo nānāśobhāsamanvitaḥ  taporthaṃ sa yayau tatra nārado divyadarśanaḥ  
tāṃ dṛṣṭvā muniśārdūlastepe sa suciraṃ tapaḥ  badhvāsanaṃ dṛḍhaṃ maunī prāṇānāyamya śuddhadhīḥ  
cakre munissamādhiṃ tamahambrahmeti yatra ha  vijñānaṃ bhavati brahmasākṣātkārakaraṃ dvijāḥ  
itthaṃ tapati tasminvai nārade munisattame  cakaṃpe'tha śunāsīro manassaṃtāpavihvalaḥ  
manasīti viciṃtyāsau munirme rājyamicchati  tadvighnakaraṇārthaṃ hi hariryatnamiyeṣa saḥ  
sasmāra smaraṃ śakraścetasā devanāyakaḥ  ājagāma drutaṃ kāmassamadhīrmahiṣīsutaḥ  
athāgataṃ smaraṃ dṛṣṭvā saṃbodhya surarāṭ prabhuḥ  uvāca taṃ prapaśyāśu svārthe kuṭilaśemuṣiḥ  
indra uvāca  mitravaryya mahāvīra sarvadā hitakāraka  śṛṇu prītyā vaco me tvaṃ kuru sāhāyyamātmanā  
tvadbalānme bahūnāñca tapogarvo vināśitaḥ  madrājyasthiratā mitra tvadanugrahatassadā  
himaśailaguhāyāṃ hi munistapati nāradaḥ  manasoddiśya viśveśaṃ mahāsaṃyamavāndṛḍhaḥ  
yācenna vidhito rājyaṃ sa mameti viśaṃkitaḥ  adyaiva gaccha tatra tvaṃ tattapovighnamācara  
ityājñapto mahendreṇa sa kāmassamadhu priyaḥ  jagāma tatsthalaṃ garvādupāyaṃ svañcakāra ha  
racayāmāsa tatrāśu svakalāssakalā api  vasaṃtopi svaprabhāvaṃ cakāra vividhaṃ madāt  
na babhūva muneśceto vikṛtaṃ munisattamāḥ  bhraṣṭo babhūva tadgarvo maheśānugraheṇa ha  
śṛṇutādaratastatra kāraṇaṃ śaunakādayaḥ  īśvarānugraheṇātra na prabhāvaḥ smarasya hi  
atraiva śambhunā'kāri sutapaśca smarāriṇā  atraiva dagdhastenāśu kāmo munitapopahaḥ  
kāmajīvanahetorhi ratyā saṃprārthitaissuraiḥ  samprārthita uvācedaṃ śaṃkaro lokaśaṃkaraḥ  
kaṃcitsamayamāsādya jīviṣyati surāḥ smaraḥ  paraṃ tviha smaropāyaścariṣyati na kaścana  
iha yāvaddṛśyate bhūrjanaiḥ sthitvā'marāssadā  kāmabāṇaprabhāvotra na caliṣyatyasaṃśayam  
iti śaṃbhūktitaḥ kāmo mithyātmagatikastadā  nārade sa jagāmāśu divamindrasamīpataḥ  
ācakhyau sarvavṛttāṃtaṃ prabhāvaṃ ca muneḥ smaraḥ  tadājñayā yayau sthānaṃ svakīyaṃ sa madhupriyaḥ  
vismitobhūtsurādhīśaḥ praśaśaṃsātha nāradam  tadvṛttāṃtānabhijño hi mohitaśśivamāyayā  
durjñeyā śāṃbhavī māyā sarveṣāṃ prāṇināmiha  bhaktaṃ vinārpitātmānaṃ tayā saṃmohyate jagat  
nārado'pi ciraṃ tasthau tatreśānugraheṇa ha  pūrṇaṃ matvā tapastatsvaṃ virarāma tato muniḥ  
kāmopyajeyaṃ nijaṃ matvā garvito'bhūnmunīśvaraḥ  vṛthaiva vigatajñānaśśivamāyāvimohitaḥ  
dhanyā dhanyā mahāmāyā śāṃbhavī munisattamāḥ  tadgatiṃ na hi paśyaṃti viṣṇubrahmādayopi hi  
tayā saṃmohitotīva nārado munisattamaḥ  kailāsaṃ prayayau śīghraṃ svavṛttaṃ gadituṃ madī  
rudraṃ natvābravītsarvaṃ svavṛttaṅgarvavānmuniḥ  matvātmānaṃ mahātmānaṃ svaprabhuñca smarañjayam  
tacchrutvā śaṃkaraḥ prāha nāradaṃ bhaktavatsalaḥ  svamāyāmohitaṃ hetvanabhijñaṃ bhraṣṭacetasam  
rudra uvāca  he tāta nārada prājña dhanyastvaṃ śṛṇu madvacaḥ  vācyamevaṃ na kutrāpi hareragre viśeṣataḥ  
pṛcchamāno'pi na brūyāḥ svavṛttaṃ me yaduktavān  gopyaṃ gopyaṃ sarvathā hi naiva vācyaṃ kadācana  
śāsmyahaṃ tvāṃ viśeṣeṇa mama priyatamo bhavān  viṣṇubhakto yatastvaṃ hi tadbhaktotīva me'nugaḥ  
śāstismetthañca bahuśo rudrassūtikaraḥ prabhuḥ  nārado na hitaṃ mene śivamāyāvimohitaḥ  
prabalā bhāvinī karma gatirjñeyā vicakṣaṇaiḥ  na nivāryā janaiḥ kaiścidapīcchā saiva śāṃkarī  
tatassa munivaryo hi brahmalokaṃ jagāma ha  vidhiṃ natvā'bravītkāmajayaṃ svasya tapobalāt  
tadākarṇya vidhissotha smṛtvā śambhupadāmbujam  jñātvā sarvaṃ kāraṇaṃ tanniṣiṣedha sutaṃ tadā  
mene hitanna vidhyuktaṃ nārado jñānisattamaḥ  śivamāyāmohitaśca rūḍhacittamadāṃkuraḥ  
śivecchā yādṛśī loke bhavatyeva hi sā tadā  tadadhīnaṃ jagatsarvaṃ vacastaṃtyāṃta sthitaṃ yataḥ  
nārado'tha yayau śīghraṃ viṣṇulokaṃ vinaṣṭadhīḥ  madāṃkuramanā vṛttaṃ gadituṃ svaṃ tadagrataḥ  
āgacchaṃtaṃ munindṛṣṭvā nāradaṃ viṣṇurādarāt  utthitvāgre gato'raṃ taṃ śiśleṣajñātahetukaḥ  
svāsane samupāveśya smṛtvā śivapadāmbujam  hariḥ prāha vacastathyaṃ nāradaṃ madanāśanam  
viṣṇuruvāca  kuta āgamyate tāta kimarthamiha cāgataḥ  dhanyastvaṃ muniśārdūla tīrtho'haṃ tu tavāgamāt  
viṣṇuvākyamiti śrutvā nārado garvito muniḥ  svavṛttaṃ sarvamācaṣṭa samadaṃ madamohitaḥ  
śrutvā munivaco viṣṇussamadaṃ kāraṇaṃ tataḥ  jñātavānakhilaṃ smṛtvā śivapādāmbujaṃ hṛdi  
tuṣṭāva giriśaṃ bhaktyā śivātmā śaivarāḍ hariḥ  sāṃjalirvisudhīrnamramastakaḥ parameśvaram  
viṣṇuruvāca  devadeva mahādeva prasīda parameśvara  dhanyastvaṃ śiva dhanyā te māyā sarva vimohinī  
ityādi sa stutiṃ kṛtvā śivasya paramātmanaḥ  nimīlya nayane dhyātvā virarāma padāmbujam  
yatkartavyaṃ śaṃkarasya sa jñātvā viśvapālakaḥ  śivaśāsanataḥ prāha hṛdātha munisattamam  
viṣṇuruvāca  dhanyastvaṃ muniśārdūla taponidhirudāradhīḥ  bhaktitrikaṃ na yasyāsti kāmamohādayo mune  
vikārāstasya sadyo vai bhavaṃtyakhiladuḥkhadāḥ  naiṣṭhiko brahmacārī tvaṃ jñānavairāgyavānsadā  
kathaṃ kāmavikārī syā janmanā vikṛtassudhīḥ  ityādyuktaṃ vaco bhūri śrutvā sa munisattamaḥ  
vijahāsa hṛdā natvā pratyuvāca vaco harim  nārada uvāca  kiṃ prabhāvaḥ smaraḥ svāminkṛpā yadyasti te mayi  
ityuktvā harimānamya yayau yādṛcchiko muniḥ  
iti śrīśivamahāpurāṇe dvitīyāyāṃ rudrasaṃhitāyāṃ prathamakhaṃḍe sṛṣṭyupākhyāne nāradatapovarṇanaṃ nāma dvitīyo'dhyāyaḥ  
ṛṣaya ūcuḥ  sūtasūta mahābhāga vyāsaśiṣya namo'stu te  adbhuteyaṃ kathā tāta varṇitā kṛpayā hi naḥ  
munau gate haristāta kiṃ cakāra tataḥ param  nāradopi gataḥ kutra tanme vyākhyātumarhasi  
vyāsa uvāca  ityākarṇya vacasteṣāṃ sūtaḥ paurāṇikottamaḥ  pratyuvāca śivaṃ smṛtvā nānāsūtikaraṃ budhaḥ  
sūta uvāca  munau yadṛcchayā viṣṇurgate tasminhi nārade  śivecchayā cakārāśu māyā māyāviśāradaḥ  
munimārgasya madhye tu virece nagaraṃ mahat  śatayojanavistāramadbhutaṃ sumanoharam  
svalokādadhikaṃ ramyaṃ nānāvastuvirājitam  naranārīvihārāḍhyaṃ caturvarṇākulaṃ param  
tatra rājā śīlanirdhirnāmaiśvaryasamanvitaḥ  sutāsvayamvarodyukto mahotsavasamanvitaḥ  
caturdigbhyaḥ samāyātaissaṃyutaṃ nṛpanandataiḥ  nānāveṣaissuśobhaiśca tatkanyāvaraṇotsukaiḥ  
etādṛśampuraṃ dṛṣṭvā mohamprāpto'tha nāradaḥ  kautukī tannṛpadvāraṃ jagāma madanedhitaḥ  
āgataṃ munivaryaṃ taṃ dṛṣṭvā śīlanidhirnṛpaḥ  upaveśyārcayāṃcakre ratnasiṃhāsane vare  
atha rājā svatanayāṃ nāmataśśrīmatīṃ varām  samānīya nāradasya pādayossamapātayat  
tatkanyāṃ prekṣya sa munirnāradaḥ prāha vismitaḥ  keyaṃ rājanmahābhāgā kanyā surasutopamā  
tasya tadvacanaṃ śrutvā rājā prāha kṛtāṃjaliḥ  duhiteyaṃ mama mune śrīmatī nāma nāmataḥ  
pradānasamayaṃ prāptā varamanveṣatī śubham  sā svayaṃvarasaṃprāptā sarvalakṣaṇalakṣitā  
asyā bhāgyaṃ vada mune sarvaṃ jātakamādarāt  kīdṛśaṃ tanayeyaṃ me varamāpsyati tadvada  
ityukto muniśārdūlastāmicchuḥ kāmavihvalaḥ  samābhāṣya sa rājānaṃ nārado vākyamabravīt  
suteyaṃ tava bhūpāla sarvalakṣaṇalakṣitā  mahābhāgyavatī dhanyā lakṣmīriva guṇālayā  
sarveśvaro'jito vīro girīśasadṛśo vibhuḥ  asyāḥ patirdhruvaṃ bhāvī kāmajitsurasattamaḥ  
ityuktvā nṛpamāmaṃtrya yayau yādṛcchiko muniḥ  babhūva kāmavivaśaśśivamāyā vimohitaḥ  
citte vicintya sa munirāpnuyāṃ kathamenakām  svayaṃvare nṛpālānāmekaṃ māṃ vṛṇuyātkatham  
saundaryaṃ sarvanārīṇāṃ priyaṃ bhavati sarvathā  taddṛṣṭvaiva prasannā sā svavaśā nātra saṃśayaḥ  
vidhāyetthaṃ viṣṇurūpaṃ grahītuṃ munisattamaḥ  viṣṇulokaṃ jagāmāśu nāradaḥ smaravihvalaḥ  
praṇipatya hṛṣīkeśaṃ vākyametaduvāca ha  rahasi tvāṃ pravakṣyāmi svavṛttāntamaśeṣataḥ  
tathetyukte tathā bhūte śivecchā kāryakarta hi  brūhītyuktavati śrīśe munirāha ca keśavam  
nārada uvāca  tvadīyo bhūpatiḥ śīlanidhissa vṛṣatatparaḥ  tasya kanyā viśālākṣī śrīmatīvaravarṇinī  
jaganmohinyabhikhyātā trailokyepyati sundarī  pariṇetumahaṃ viṣṇo tāmicchāmyadya mā ciram  
svayaṃvaraṃ cakarāsau bhūpatistanayecchayā  caturdigbhyaḥ samāyātā rājaputrāssahasraśaḥ  
yadi dāsyasi rūpaṃ me tadā tāṃ prāpnuyāṃ dhruvam  tvadrūpaṃ sā vinā kaṃṭhe jayamālāṃ na dhāsyati  
svarūpaṃ dehi me nātha sevako'haṃ priyastava  vṛṇuyānmāṃ yathā sā vai śrīmatī kṣitipātmajā  
suta uvāca  vacaḥ śrutvā muneritthaṃ vihasya madhusūdanaḥ  śāṃkarīṃ prabhutāṃ buddhvā pratyuvāca dayāparaḥ  
viṣṇuruvāca  sveṣṭadeśaṃ mune gaccha kariṣyāmi hitaṃ tava  bhiṣagvaro yathārttasya yataḥ priyataro'si me  
ityuktvā munaye tasmai dadau viṣṇurmukhaṃ hare  svarūpamanugṛhyāsya tirodhānaṃ jagāma saḥ  
evamukto munirhṛṣṭaḥ svarūpaṃ prāpya vai hareḥ  mene kṛtārthamātmānaṃ tadyatnaṃ na bubodha saḥ  
atha tatra gataḥ śīghrannārado munisattamaḥ  cakre svayamvaraṃ yatra rājaputraissamākulam  
svayamvarasabhā divyā rājaputrasamāvṛtā  śuśubhe'tīva viprendrā yathā śakrasa bhā parā  
tasyāṃ nṛpasabhāyāṃ vai nāradaḥ samupāviśat  sthitvā tatra vicintyeti prītiyuktena cetasā  
māṃ variṣyati nānyaṃ sā viṣṇurūpadharandhruvam  ānanasya kurūpatvaṃ na veda munisattamaḥ  
pūrvarūpaṃ muniṃ sarve dadṛśu'statra mānavāḥ  tadbhedaṃ bubudhuste na rājaputrādayo dvijāḥ  
tatra rudragaṇau dvau tadrakṣaṇārthaṃ samāgatau  viprarūpadharau gūḍhau tatredaṃ jajñatuḥ param  
mūḍha matvā muniṃ tau tannikaṭaṃ jagmaturgaṇau  kurutastatprahāsaṃ vai bhāṣamāṇau parasparam  
paśya nārada rūpaṃ hi viṣṇoriva mahottamam  mukhaṃ tu vānarasyeva vikaṭaṃ ca bhayaṃkaram  
icchatyayaṃ nṛpasutā vṛthaiva smaramohitaḥ  ityuktvā sacchalaṃ vākyamupahāsaṃ pracakratuḥ  
na śuśrāva yathārthaṃ tu tadvākyaṃ smaravihvalaḥ  paryaikṣacchrīmatīṃ tāṃ vai tallipsurmohito muniḥ  
etasminnaṃtare bhūpakanyā cāṃtaḥpurāttu sā  strībhissamāvṛtā tatrājagāma varavarṇinī  
mālāṃ hiraṇmayīṃ ramyāmādāya śubha kṣaṇā  tatra svayambare reje sthitā madhye rameva sā  
babhrāma sā sabhāṃ sarvāṃ mālāmādāya suvratā  varamanveṣatī tatra svātmābhīṣṭaṃ nṛpātmajā  
vānarāsyaṃ viṣṇutanuṃ muniṃ dṛṣṭvā cukopa sā  dṛṣṭiṃ nivārya ca tataḥ prasthitā prītamānasā  
na dṛṣṭvā svavaraṃ tatra trastāsīnmanasepsitam  aṃtassabhāsthitā kasminnarpayāmāsa na srajam  
etasminnaṃtare viṣṇurājagāma nṛpākṛtiḥ  na dṛṣṭaḥ kaiścidaparaiḥ kevalaṃ sā dadarśa hi  
atha sā taṃ samālokya prasannavadanāmbujā  arpayāmāsa tatkaṇṭhe tāṃ mālāṃ varavarṇinī  
tāmādāya tato viṣṇū rājarūpadharaḥ prabhuḥ  aṃtardhānamagātsadyassvasthānaṃ prayayau kila  
sarve rājakumārāśca nirāśāḥ śrīmatīmprati  munistu vihvalo'tīva babhūva madanāturaḥ  
tadā tāvūcatussadyo nāradaṃ svaravihvalam  viprarūpadharau rudragaṇau jñānaviśāradau  
gaṇāvūcatuḥ  he nāradamune tvaṃ hi vṛthā madanamohitaḥ  tallipsussvamukhaṃ paśya vānarasyeva garhitam  
sūta uvāca  ityākarṇya tayorvākyaṃ nārado vismito'bhavat  mukhaṃ dadarśa mukure śivamāyāvimohitaḥ  
svamukhaṃ vānarasyeva dṛṣṭvā cukrodha satvaram  śāpandadau tayostatra gaṇayormohito muniḥ  
yuvāṃ mamopahāsaṃ vai cakraturbrāhmaṇasya hi  bhavetāṃ rākṣasau vipravīryajau vai tadākṛtī  
śrutvā haragaṇāvitthaṃ svaśāpaṃ jñānisattamau  na kiṃcidūcatustau hi munimājñāya mohitam  
svasthānaṃ jagmaturviprā udāsīnau śivastutim  cakraturmanyamānau vai śivecchāṃ sakalāṃ sadā  
iti śrīśiva mahāpurāṇe dvitīyāyāṃ rudrasaṃhitāyāṃ prathamakhaṃḍe sṛṣṭyupākhyāne nāradamohavarṇanaṃ nāma tṛtīyo'dhyāyaḥ  
ṛṣaya ūcuḥ  sūta sūta mahāprājña varṇitā hyadbhutā kathā  dhanyā tu śāṃbhavī māyā tadadhīnaṃ carācaram  
gatayorgaṇayośśaṃbhossvayamātmecchayā vibhoḥ  kiṃ cakāra muniḥ kruddho nāradaḥ smaravihvalaḥ  
sūta uvāca  vimohito munirdattvā tayośśāpaṃ yathocitam  jale mukhaṃ nirīkṣyātha svarūpaṃ giriśecchayā  
śivecchayā na prabuddhaḥ smṛtvā harikṛtacchalam  krodhaṃ durviṣahaṃ kṛtvā viṣṇulokaṃ jagāma ha  
uvāca vacanaṃ kuddhassamiddha iva pāvakaḥ  duruktigarbhitaṃ vyaṅgaḥ naṣṭajñānaśśivecchayā  
nārada uvāca  he hare tvaṃ mahāduṣṭaḥ kapaṭī viśvamohanaḥ  parotsāhaṃ na sahase māyāvī malināśayaḥ  
mohinīrūpamādāya kapaṭaṃ kṛtavānpurā  asurebhyo'pāyayastvaṃ vāruṇīmamṛtaṃ na hi  
cetpibenna viṣaṃ rudro dayāṃ kṛtvā maheśvaraḥ  bhavennaṣṭā'khilā māyā tava vyājarate hare  
gatissa kapaṭā te'tipriyā viṣṇo viśeṣataḥ  sādhusvabhāvo na bhavānsvataṃtraḥ prabhuṇā kṛtaḥ  
kṛtaṃ samucitannaiva śivena paramātmanā  tatprabhāvabalaṃ dhyātvā svataṃtrakṛtikārakaḥ  
tvadgatiṃ susamājñāya paścāttāpamavāpa saḥ  vipraṃ sarvopari prāha svoktaveda pramāṇakṛt  
tajjñātvāhaṃ hare tvādya śikṣayiṣyāmi tadbalāt  yathā na kuryāḥ kutrāpīdṛśaṃ karma kadācana  
adyāpi nirbhayastvaṃ hi saṃgaṃ nāpastarasvinā  idānīṃ lapsyase viṣṇo phalaṃ svakṛtakarmaṇaḥ  
itthamuktvā hariṃ sotha munirmāyā vimohitaḥ  śaśāpa krodhanirviṇṇo brahmatejaḥ pradarśayan  
strīkṛte vyākulaṃ viṣṇo māmakārṣīrvimohakaḥ  anvakārṣīssvarūpeṇa yena kāpaṭyakāryakṛt  
tadrūpeṇa manuṣyastvaṃ bhava tadduḥkhabhugghare  yanmukhaṃ kṛtavānme tvaṃ te bhavaṃtu sahāyinaḥ  
tvaṃ strīviyogajaṃ duḥkhaṃ labhasva paraduḥkhadaḥ  manuṣyagatikaḥ prāyo bhavājñānavimohitaḥ  
iti śaptvā hariṃ mohānnārado'jñānamohitaḥ  viṣṇurjagrāha taṃ śāpaṃ praśaṃsañśāṃbhavīmajām  
atha śaṃbhurmahālīlo niścakarṣa vimohinīma  svamāyāṃ mohito jñānī nāradopyabhavadyayā  
aṃtarhitāyāṃ māyāyāṃ pūrvavanmatimānabhūt  nārado vismitamanāḥ prāptabodho nirākulaḥ  
paścāttāpamavāpyāti nininda svaṃ muhurmuhuḥ  praśaśaṃsa tadā māyāṃ śāṃbhavīṃ jñānimohinīm  
atha jñātvā munissarvaṃ māyāvibhramamātmanaḥ  apatatpādayorviṣṇornārado vaiṣṇavottamaḥ  
haryyupasthāpitaḥ prāha vacanaṃ naṣṭa durmatiḥ  mayā duraktayaḥ proktā mohitena kubuddhinā  
dattaśśāpo'pi tenātha vitathaṃ kuru taṃ prabho  mahatpāpamakārṣaṃ hi yāsyāmi nirayaṃ dhuvam  
kamupāyaṃ hare kuryāṃ dāso'haṃ te tamādiśa  yena pāpakulaṃ naśyennirayo na bhavenmama  
ityuktvā sa punarviṣṇoḥ pādayormunisattamaḥ  papāta sumatirbhaktyā paścāttāpamupāgataḥ  
atha viṣṇustamutthāpya babhāṣe sūnṛtaṃ vacaḥ  viṣṇuruvāca  na khedaṃ kuru me bhakta varastvaṃ nātra saṃśayaḥ  
śṛṇu tāta pravakṣyāmi suhitaṃ tava niścayāt  
nirayaste na bhavitā śivaśśaṃ te vidhāsyati  
yadakārṣīśśivavaco vitathaṃ madamohitaḥ  sa dattavānīdṛśaṃ te phalaṃ karma phalapradaḥ  
śivecchā'khilaṃ jātaṃ kurvitthaṃ niścitāṃ matim  garvāpahartā sa svāmī śaṃkaraḥ parameśvaraḥ  
paraṃ brahma parātmā sa saccidānaṃdabodhanaḥ  nirguṇo nirvikāro ca rajassatvatamaḥpara  
sa evamādāya māyāṃ svāṃ tridhā bhavati rūpataḥ  brahmaviṣṇumaheśātmā nirguṇo'nirguṇo'pi saḥ  
nirguṇatve śivāhvo hi paramātmā maheśvaraḥ  paraṃ brahmāvyayo'naṃto mahādeveti gīyate  
tatsevayā vidhissraṣṭā pālako jagatāmaham  svayaṃ sarvasya saṃhārī rudrarūpeṇa sarvadā  
sākṣī śivasvarūpeṇa māyābhinnassa nirguṇaḥ  svecchācārī saṃvihārī bhaktānugrahakārakaḥ  
śṛṇu tvaṃ nārada mune sadupāyaṃ sukhapradam  sarvapāpāpaharttāraṃ bhuktimuktipradaṃ sadā  
ityuktvāstvasaṃśayaṃ sarvaṃ śaṃkarasadyaśaḥ  śatanāmaśivastotraṃ sadānanyamatirjapa  
yajjapitvā drutaṃ sarvaṃ tava pāpaṃ vinaśyati  ityuktvā nāradaṃ viṣṇuḥ punaḥ prāha dayānvitaḥ  
mune na kuru śokaṃ tvaṃ tvayā kiṃcitkṛtaṃ nahi  svecchayā kṛtavānśaṃbhuridaṃ sarvaṃ na saṃśayaḥ  
ahārṣittvanmatiṃ divyāṃ kāma kleśamadātsa te  tvanmukhāddāpayāṃcakre śāpaṃ me sa maheśvaraḥ  
itthaṃ svacaritaṃ loke prakaṭīkṛtavān svayam  mṛtyuṃjayaḥ kālakālo bhaktoddhāraparāyaṇaḥ  
na me śivasamānosti priyaḥ svāmī sukhapradaḥ  sarvaśaktiprado me'sti sa eva parameśvaraḥ  
tasyopāsyāṃ kuru mune tameva satataṃ bhaja  tadyaśaḥ śṛṇu gāya tvaṃ kuru nityaṃ tadarcanam  
kāyena manasā vācā yaśśaṃkaramupaiti bho  sa paṇḍita iti jñeyassa jīvanmukta ucyate  
śiveti nāmadāvāgnermahāpātakapa rvatāḥ  bhasmībhavantyanāyāsātsatyaṃ satyaṃ na saṃśayaḥ  
pāpamūlāni duḥkhāni vividhānyapi tānyataḥ  śivārcanaikanaśyāni nānya naśyāni sarvathā  
sa vaidikasya puṇyātmā sa dhanyassa budho mune  yassadā kāyavākcittaiśśaraṇaṃ yāti śaṃkaram  
bhavaṃti vividhā dharmā yeṣāṃ sadyaḥphalonmukhāḥ  teṣāṃ bhavati viśvāsastripurāṃtakapūjane  
pātakāni vinaśyaṃti yāvaṃti śivapūjayā  bhuvi tāvaṃti pāpāni na saṃtyeva mahāmune  
brahmahatyādipāpānāṃ rāśayopyamitā mune  śivasmṛtyā vinaśyaṃti satyaṃsatyaṃ vadāmyaham  
śivanāmatarīṃ prāpya saṃsārābdhiṃ taraṃti te  saṃsāramūlapāpāni tasya naśyaṃtyasaṃśayam  
saṃsāramūlabhūtānāṃ pātakānāṃ mahāmune  śivanāmakuṭhāreṇa vināśo jāyate dhruvam  
śivanāmāmṛtaṃ peyaṃ pāpadāvānalārditaiḥ  pāpadāvāgnitaptānāṃ śāṃtistena vinā na hi  
śiveti nāmapīyūṣavarṣadhārāpariplutaḥ  saṃsāradavamadhyapi na śocati na saṃśayaḥ  
na bhaktiśśaṃkare puṃsāṃ rāgadveṣaratātmanām  tadvidhānāṃ hi sahasā muktirbhavati sarvathā  
anaṃtajanmabhiryena tapastaptaṃ bhaviṣyati  tasyaiva bhaktirbhavati bhavānī prāṇavallabhe  
jātāpi śaṃkare bhaktiranyasādhāraṇī vṛthā  paraṃ tvavyabhicāreṇa śivabhaktirapekṣitā  
yasyā sādhāraṇī śaṃbhau bhaktiravyabhicāriṇī  tasyaiva mokṣassulabho nāsyetinya matirmama  
kṛtvāpyanaṃtapāpāni yadi bhaktirmaheśvare  sarvapāpavinirmukto bhavatyeva na saṃśayaḥ  
bhavaṃti bhasmasādvṛkṣādavadagdhā yathā vane  tathā bhavaṃti dagdhāni śāṃkarāṇāmaghānyapi  
yo nityaṃ bhasmapūtāṃgo śivapūjonmukho bhavet  sa taratyeva saṃsāramapāramatidāruṇam  
brahmasvaharaṇaṃ kṛtvā hatvāpi brāhmaṇānbahūn  lipyate naraḥ pāpairvirūpākṣasya sevakaḥ  
vilokya vedānakhilāñchivasyaivārcanamparam  saṃsāranāśanopāya iti pūrvairviniścitam  
adyaprabhṛti yatnena sāvadhāno yathāvidhi  sāmbaṃ sadāśivaṃ bhaktyā bhaja nityaṃ maheśvaram  
āpādamastakaṃ samyak bhasmanoddhūlya sādaram  sarvaśrutiśrutaṃ śaivammaṃtrañjapa ṣaḍakṣaram  
savārṅgeṣu prayatnena rudrākṣāñchivavallabhān  dhārayasvātisadbhaktyā samantramvidhipūrvakam  
śṛṇu śaivīṃ kathāṃ nityaṃ vada śaivīṃ kathāṃ sadā  pūjayasvātiyatnena śivabhaktānpunaḥ punaḥ  
apramādena satataṃ śivaikaśaraṇo bhava  śivārcanena satatamānandaḥ prāpyate yataḥ  
urasyādhāya viśade śivasya caraṇāmbujau  śivatīrthāni vicara prathamaṃ munisattama  
paśyanmāhātmyamatulaṃ śaṃkarasya parātmanaḥ  gacchānandavanaṃ paścācchaṃbhupriyatamaṃ mune  
tatra viśveśvaraṃ dṛṣṭvā pūjanaṃ kuru bhaktitaḥ  natvā stutvā viśeṣeṇa nirvikalpo bhaviṣyasi  
tataśca bhavatā nūnaṃ vidheyaṃ gamanaṃ mune  brahmaloke svakāmārthaṃ śāsanānmama bhaktitaḥ  
natvā stutvā viśeṣeṇa vidhiṃ svajanakaṃ mune  praṣṭavyaṃ śivamāhātmyaṃ bahuśaḥ prītacetasā  
sa śaivapravaro brahmā māhātmyaṃ śaṃkarasya te  śrāvayiṣyati suprītyā śatanāmastavaṃ ca hi  
adyatastvaṃ bhava mune śaivaśśivaparāyaṇaḥ  muktibhāgī viśeṣeṇa śivaste śaṃ vidhāsyati  
itthaṃ viṣṇurmuniṃ prītyā hyupadiśya prasannadhīḥ  smṛtvā nutvā śivaṃ stutvā tatastvaṃtaradhīyata  
iti śrīśivamahāpurāṇe dvitīyāyāṃ rudrasaṃhitāyāṃ prathamakhaṃḍe sṛṣṭyupākhyāne nāradasya viṣṇūpadeśavarṇano nāma caturtho'dhyāyaḥ  
sūta uvāca  aṃtarhite harau viprā nārado munisattamaḥ  vicacāra mahīṃ paśyañchivaliṃgāni bhaktitaḥ  
pṛthivyā aṭanaṃ kṛtvā śivarūpāṇyanekaśaḥ  dadarśa prītito viprā bhuktimuktipradāni saḥ  
atha taṃ vicaraṃtaṃ kau nāradaṃ divyadarśanam  jñātvā śaṃbhugaṇau tau tu sucittamupajagmatuḥ  
śirasā supraṇamyāśu gaṇāvūcaturādarāt  gṛhītvā caraṇau tasya śāpoddhārecchayā ca tau  
śivagaṇāvūcatuḥ  brahmaputra surarṣe hi śṛṇu prītyā vayorvacaḥ  tavāparādhakartārāvāvāṃ viprau na vastutaḥ  
āvāṃ haragaṇau vipra tavāgaskāriṇau mune  svayambare rājaputryā māyāmohitacetasā  
tvayā dattaśca nau śāpaḥ pareśapreritena ha  jñātvā kusamayaṃ tatra maunameva hi jīvanam  
svakarmaṇaḥ phalaṃ prāptaṃ kasyāpi na hi dūṣaṇam  suprasanno bhava vibho kurvanugrahamadya nau  
sūta uvāca  vaca ākarṇya gaṇayoriti bhaktyuktamādarāt  pratyuvāca muniḥ prītyā paścāttāpamavāpya saḥ  
nārada uvāca  śṛṇutaṃ me mahādeva gaṇā mānyatamau satām  vacanaṃ sukhadaṃ mohanirmuktaṃ ca yathārthakam  
purā mama matirbhraṣṭāsīcchivecchāvaśāt yuvam  sarvathā mohamāpannaśśaptavānvāṃ kuśemuṣiḥ  
yaduktaṃ tattathā bhāvi tathāpi śṛṇutāṃ gaṇau  śāpoddhāramahaṃ vacmi kṣamathā maghamadya me  
vīryānmunivarasyāptvā rākṣaseśatvamādiśam  syātāṃ vibhavasaṃyuktau balino supratāpinau  
sarvabrahmāṃḍarājānau śivabhaktau jitendriyau  śivāparatanormṛtyuṃ prāpya svaṃ padamāpsyathaḥ  
sūta uvāca  ityākarṇya munervākyaṃ nāradasya mahātmanaḥ  ubhau haragaṇau prītau svaṃ padaṃ jagmaturmudā  
nārado'pi paraṃ prīto dhyāyañchivamananyadhīḥ  vicacāra mahīṃ paśyañchivatīrthānyabhīkṣṇaśaḥ  
kāśīṃ prāpyātha sa muniḥ sarvopari virājitām  śivapriyāṃ śaṃbhusukhapradāṃ śambhusvarūpiṇīm  
dṛṣṭvā kāśīṃ kṛtā'rthobhūtkāśīnāthaṃ dadarśa ha  ānarca parama prītyā paramānandasaṃyutaḥ  
sa mudaḥ sevyatāṃ kāśīṃ kṛtārtho munisattamaḥ  namansaṃvarṇayanbhaktyā saṃsmaranpremavihvalaḥ  
brahmalokaṃ jagāmātha śivasmaraṇasanmatiḥ  śivatattvaṃ viśeṣeṇa jñātumicchussa nāradaḥ  
natvā tatra vidhiṃ bhaktyā stutvā ca vividhaistavaiḥ  papraccha śivattatvaṃ śivasaṃbhaktamānasaḥ  
nārada uvāca  brahmanbrahmasvarūpajña pitāmaha jagatprabho  tvatprasādānmayā sarvaṃ viṣṇormāhātmyamuttamam  
bhaktimārgaṃ jñānamārgaṃ tapomārgaṃ sudustaram  dānamārgañca tīrthānāṃ mārgaṃ ca śrutavānaham  
na jñātaṃ śivatattvaṃ ca pūjāvidhimataḥ kramāt  caritraṃ vividhaṃ tasya nivedaya mama prabho  
nirguṇo'pi śivastāta saguṇaśśaṃkaraḥ katham  śivatattvaṃ na jānāmi mohitaśśivamāyayā  
sṛṣṭeḥ pūrvaṃ kathaṃ śaṃbhussvarūpeṇa pratiṣṭhitaḥ  sṛṣṭimadhye sa hi kathaṃ krīḍansaṃvartate prabhuḥ  
tadante ca kathaṃ devassa tiṣṭhati maheśvaraḥ  kathaṃ prasannatāṃ yāti śaṃkaro lokaśaṃkaraḥ  
saṃtuṣṭaśca svabhaktebhyaḥ parebhyaśca maheśvaraḥ  kiṃ phalaṃ yacchati vidhe tatsarvaṃ kathayasva me  
sadyaḥ prasanno bhagavānbhavatītyanusaṃśrutam  bhaktaprayāsaṃ sa mahānna paśyati dayāparaḥ  
brahmā viṣṇurmaheśaśca trayo devāśśivāṃśajāḥ  maheśastatra pūrṇāṃśassvayameva śivaḥ paraḥ  
tasyāvirbhāvamākhyāhi caritāni viśeṣataḥ  umāvirbhāvamākhyāhi tadvivāhaṃ tathā vibho  
tadgārhasthyaṃ viśeṣeṇa tathā līlāḥ parā api  etatsarvaṃ tathānyacca kathanīyaṃ tvayānagha  
tadutpattiṃ vivāhaṃ ca śivāyāstu viśeṣataḥ  prabrūhi me prajānātha guhajanma tathaiva ca  
bahubhyaśca śrutaṃ pūrvaṃ na tṛpto'smi jagatprabho  atastvāṃ śaraṇaṃ prāptaḥ kṛpāṃ kuru mamopari  
iti śrutvā vacastasya nāradasyāṃgajasya hi  uvāca vacanaṃ tatra brahmā lokapitāmahaḥ  
iti śrīśivamahāpurāṇe dvitīyāyāṃ rudrasaṃhitāyāṃ prathamakhaṃḍe sṛṣṭyupākhyāne nāradapraśnavarṇanonāma pañcamo'dhyāyaḥ  
brahmovāca  bho brahmansādhu pṛṣṭo'haṃ tvayā vibudhasattama  lokopakāriṇā nityaṃ lokānāṃ hitakāmyayā  
yacchrutvā sarvalokānāṃ sarvapāpakṣayo bhavet  tadahaṃ te pravakṣyāmi śivatattvamanāmayam  
śivatattvaṃ mayā naiva viṣṇunāpi yathārthataḥ  jñātaśca paramaṃ rūpamadbhutaṃ ca pareṇa na  
mahāpralayakāle ca naṣṭe sthāvarajaṃgame  āsīttamomayaṃ sarvamanarkagrahatārakam  
acandramanahorātramanagnyanilabhūjalam  apradhānaṃ viyacchūnyamanyatejovivarjitam  
adṛṣṭatvādirahitaṃ śabdasparśasamujjhitam  avyaktagaṃdharūpaṃ ca rasatyaktamadiṅmukham  
itthaṃ satyaṃdhatamase sūcībhedyaṃ niraṃtare  tatsadbrahmeti yacchrutvā sadekaṃ pratipadyate  
itīdṛśaṃ yadā nāsīdyattatsadasadātmakam  yoginoṃtarhitākāśe yatpaśyaṃti niraṃtaram  
amanogocaramvācāṃ viṣayanna kadācana  anāmarūpavarṇaṃ ca na ca sthūlaṃ na yatkṛśam  
ahrasvadīrghamalaghugurutvaparivarjitam  na yatropacayaḥ kaścittathā nāpacayo'pi ca  
abhidhatte sa cakitaṃ yadastīti śrutiḥ punaḥ  satyaṃ jñānamanaṃtaṃ ca parānaṃdamparammahaḥ  
aprameyamanādhāramavikāramanākṛti  nirguṇaṃ yogigamyañca sarvavyāpyekakārakam  
nirvikalpaṃ nirāraṃbhaṃ nirmāyaṃ nirupadravam  advitīyamanādyantamavikāśaṃ cidātmakam  
yasyetthaṃ saṃvikalpaṃte saṃjñāsaṃjñoktitaḥ sma vai  kiyatā caiva kālena dvitīyecchā'bhavatkila  
amūrtena svamūrtiśca tenākalpi svalīlayā  sarvaiśvaryaguṇopetā sarvajñānamayī śubhā  
sarvagā sarvarūpā ca sarvadṛksarvakāriṇī  sarvekavaṃdyā sarvādyā sarvadā sarvasaṃskṛtiḥ  
parikalyeti tāṃ mūrtimaiśvarīṃ śuddharūpiṇīm  advitīyamanādyaṃtaṃ sarvābhāsaṃ cidātmakam  aṃtardadhe parākhyaṃ yadbrahma sarvagamavyayam  
amūrte yatparākhyaṃ vai tasya mūrtissadāśivaḥ  arvācīnāḥ parācīnā īśvaraṃ taṃ jagurbudhāḥ  
śaktistadaikalenāpi svairaṃ viharatā tanuḥ  svavigrahātsvayaṃ sṛṣṭā svaśarīrānapāyinī  
pradhānaṃ prakṛti tāṃ ca māyāṃ guṇavatīṃ parām  buddhitattvasya jananīmāhurvikṛtivarjitām  
sā śaktirambikā proktā prakṛtissakaleśvarī  tridevajananī nityā mūlakāraṇamityuta  
asyā aṣṭau bhujāścāsanvicitravadanā śubhā  rākācandrasahasrasya vadane bhāśca nityaśaḥ  
nānābharaṇasaṃyuktā nānāgatisamanvitā  nānāyudhadharā devī phullapaṃkajalocanā  
aciṃtyatejasā yuktā sarvayonissamudyatā  ekākinī yadā māyā saṃyogāccāpyanekikā  
paraḥ pumānīśvarassa śivaśśaṃbhuranīśvaraḥ  śīrṣe mandākinīdhārī bhālacandrastrilocanaḥ  
paṃcavaktraḥ prasannātmā daśabāhustriśūladhṛk  karpūragaurasusito bhasmoddhūlitavigrahaḥ  
yugapacca tayā śaktyā sākaṃ kālasvarūpiṇā  śivalokābhidhaṃ kṣetraṃ nirmitaṃ tena brahmaṇā  
tadeva kāśiketyetatprocyate kṣetramuttamam  paraṃ nirvāṇasaṃkhyānaṃ sarvopari virājitam  
tābhyāṃ ca ramamāṇābhyāṃ ca tasminkṣetre manorame  paramānaṃdarūpābhyāṃ paramānandarūpiṇī  
mune pralayakālepi na tatkṣetraṃ kadācana  vimuktaṃ hi śivābhyāṃ yadavimuktaṃ tato viduḥ  
asyānandavanaṃ nāma purākāri pinākinā  kṣetrasyānaṃdahetutvādavimuktamanaṃtaram  
athānandavane tasmiñcchivayo ramamāṇayoḥ  icchetyabhūtsurarṣe hi sṛjyaḥ kopyaparaḥ kila  
yasminyasya mahābhāramāvāṃ svasvairacāriṇau  nirvāṇadhāraṇaṃ kurvaḥ kevalaṃ kāśiśāyinau  
sa eva sarvaṃ kurutāṃ sa eva paripātu ca  sa eva saṃvṛṇotvaṃ te madanugrahatassadā  
cetassamudramākuṃcya ciṃtākallolalolitam  sattvaratnaṃ tamogrāhaṃ rajovidrumavallitam  
yasya prasādāttiṣṭhāvassukhamānaṃdakānane  parikṣiptamanovṛttau bahiściṃtāture sukham  
saṃpradhāryyeti sa vibhustayā śaktyā pareśvaraḥ  savye vyāpārayāṃcakre daśameṃ'gesudhāsavam  
tataḥ pumānāvirāsīdekastrailokyasuṃdaraḥ  śāṃtassattvaguṇodrikto gāṃbhīryyāmitasāgaraḥ  
tathā ca kṣamayā yukto mune'labdhopamo 'bhavat  indranīladyutiḥ śrīmānpuṇḍarīkottamekṣaṇaḥ  
suvarṇakṛtibhṛcchreṣṭha dukūlayugalāvṛtaḥ  lasatpracaṃḍadordaṇḍayugalohyaparājitaḥ  
tatassa puruṣaśśaṃbhuṃ praṇamya parameśvaram  nāmāni kuru me svāminvada karmaṃ jagāviti  
tacchrutvā vacanamprāha śaṃkaraḥ prahasanprabhuḥ  puruṣaṃ taṃ maheśāno vācā meghagabhīrayā  
śiva uvāca  viṣṇvitivyāpakatvātte nāma khyātaṃ bhaviṣyati  bahūnyanyāni nāmāni bhaktasaukhyakarāṇi ha  
tapaḥ kuru dṛḍho bhūtvā paramaṃ kāryasādhanam  ityuktvā śvāsamārgeṇa dadau ca nigamaṃ tataḥ  
tato'cyutaśśivaṃ natvā cakāra vipulaṃ tapaḥ  aṃtarddhānaṃ gataśśaktyā salokaḥ parameśvaraḥ  
divyaṃ dvādaśa sāhasraṃ varṣaṃ taptvāpi cācyutaḥ  na prāpa svābhilaṣitaṃ sarvadaṃ śaṃbhudarśanam  
tattatsaṃśayamāpannaściṃtitaṃ hṛdi sādaram  mayādya kiṃ prakartavyamiti viṣṇuśśivaṃ smaran  
etasminnaṃtare vāṇī samutpannā śivācchubhā  tapaḥ punaḥ prakarttavyaṃ saṃśayasyāpanuttaye  
tatastena ca tacchrutvā tapastaptaṃ sudāruṇam  bahukālaṃ tadā brahmadhyānamārgapareṇa hi  
tatassa puruṣo viṣṇuḥ prabuddho dhyānamārgataḥ  suprīto vismayaṃ prāptaḥ kiṃ yattava mahā iti  
pariśramavatastasya viṣṇoḥ svāṅgebhya eva ca  jaladhārā hi saṃyātā vividhāśśivamāyayā  
abhivyāptaṃ ca sakalaṃ śūnyaṃ yattanmahāmune  brahmarūpaṃ jalamabhūtsparśanātpāpanāśanam  
tadā śrāṃtaśca puruṣo viṣṇustasmiñjale svayam  suṣvāpa parama prīto bahukālaṃ vimohitaḥ  
nārāyaṇeti nāmāpi tasyasīcchrutisaṃmatam  nānyatkiṃcittadā hyāsītprākṛtaṃ puruṣaṃ vinā  
etasminnantare kāle tattvānyāsanmahātmanaḥ  tatprakāraṃ śṛṇu prājña gadato me mahāmate  
prakṛteśca mahānāsīnmahataśca guṇāstrayaḥ  ahaṃkārastato jātastrividho guṇabhedataḥ  
tanmātrāśca tato jātaḥ pañcabhūtāni vai tatā  tadaiva tānīndriyāṇi jñānakarmamayāni ca  
tattvānāmiti saṃkhyānamuktaṃ te ṛṣisattama  jaḍātmakañca tatsarvaṃ prakṛteḥ puruṣaṃ vinā  
tattadaikīkṛtaṃ tattvaṃ caturviṃśatisaṃkhyakam  śivecchayā gṛhītvā sa suṣvāpa brahmarūpake  
iti śrīśivamahāpurāṇe dvitīyāyāṃ rudrasaṃhitāyāṃ sṛṣṭivyākhyane prathamakhaṃḍe viṣṇūtpattivarṇano nāma ṣaṣṭho'dhyāyaḥ  
brahmovāca  supte nārāyaṇe deve nābhau paṃkajamuttamam  āvirbabhūva sahasā bahava saṃkarecchayā  
anaṃtayaṣṭikāyuktaṃ karṇikārasamaprabham  anaṃtayojanāyāmamanaṃtocchrāyasaṃyutam  
koṭisūryapratīkāśaṃ suṃdara vacasaṃyutam  atyadbhutaṃ mahāramyaṃ darśanīyamanuttamam  
kṛtvā yatnaṃ pūrvavatsa śaṃkaraḥ parameśvaraḥ  dakṣiṇāṃgānnijānmāṃ kaisāśīśśaṃbhurajījanat  
sa māyāmohitaṃ kṛtvā māṃ maheśo drutaṃ mune  tannābhipaṃkajādāvirbhāvayāmāsa līlayā  
eṣa padmāttato jajñe putro'haṃ hemagarbhakaḥ  caturmukho raktavarṇastripuḍrāṃkitamastakaḥ  
tanmāyāmohitaścāhaṃ nāvidaṃ kamala vinā  svadehajanakaṃ tāta pitaraṃ jñānadurbalaḥ  
kohaṃ vā kuta āyātaḥ kiṃ kārya tu madīyakam  kasya putro'hamutpannaḥ kenaiva nirmito'dhunā  
iti saṃśayamāpannaṃ buddhirmāṃ samapadyata  kimarthaṃ mohamāyāmi tajjñānaṃ sukaraṃ khalu  
etatkamalapuṣpasya patrārohasthalaṃ hyadhaḥ  matkartā ca sa vai tatra bhaviṣyati na saṃśayaḥ  
iti buddhiṃ samāsthāya kamalādavarohayan  nāle nālegatastatra varṣāṇāṃ śatakaṃ mune  
na labdhaṃ tu mayā tatra kamalasthānamuttamam  saṃśayaṃ ca punaḥ prāptaḥ kamale gantumutsukaḥ  
ārurohātha kamalaṃ nālamārgeṇa vai mune  kuḍmalaṃ kamalasyātha labdhavānna vimohitāḥ  
nālamārgeṇa bhramato gataṃ varṣaśataṃ punaḥ  kṣaṇamātra tadā tatra tatastiṣṭhanvimohitaḥ  
tadā vāṇī samutpannā tapeti paramā śubhā  śivecchayā parā vyomno mohavidhvaṃsinī mune  
tacchrutvā vyomavacanaṃ dvādaśābdaṃ prayatnataḥ  punastaptaṃ tapo ghoraṃ draṣṭuṃ svajanakaṃ tadā  
tadā hi bhagavānviṣṇuścaturbāhussulocanaḥ  mayyevānugrahaṃ kartuṃ drutamāvirbabhūva ha  
śaṃkhacakrāyudhakaro gadāpadmadharaḥ paraḥ  ghanaśyāmalasarvāṃgaḥ pītāmbaradharaḥ paraḥ  
mukuṭādimahābhūṣaḥ prasannamukhapaṃkajaḥ  koṭikaṃdarpasaṃkāśassandaṣṭo mohitena saḥ  
taddṛṣṭvā sundaraṃ rūpaṃ vismayaṃ paramaṃ gataḥ  kālābhaṃ kāṃcanābhaṃ ca sarvātmānaṃ caturbhujam  
tathābhūtamahaṃ dṛṣṭvā sadasanmayamātmanā  nārāyaṇaṃ mahābāhu harṣito hyabhavaṃ tadā  
māyayā mohitaśśambhostadā līlātmanaḥ prabhoḥ  avijñāya svajanakaṃ tamavocaṃ praharṣitaḥ  
brahmovāca  kastvaṃ vadeti hastena samutthāpya sanātanam  tadā hastaprahāreṇa tīvreṇa sudṛḍhena tu  
prabuddhyotthāya śayanātsamāsīnaḥ kṣaṇaṃ vaśī  dadarśa nidrāviklinnanīrajāmalalocanaḥ  
māmatra saṃsthitaṃ bhāsādhyāsito bhagavānhariḥ  āha cotthāya brahmāṇaṃ hasanmāṃ madhuraṃ sakṛt  
viṣṇuruvāca  svāgataṃ svāgataṃ vatsa pitāmaha mahādyute  nirbhayo bhava dāsye'haṃ sarvānkāmānna saṃśayaḥ  
tasya tadvacanaṃ śrutvā smitapūrvaṃ surarṣabhaḥ  rajasā baddhavairaśca tamavocaṃ janārdanam  
brahmovāca  bhāṣase vatsa vatseti sarvasaṃhārakāraṇam  māmihāti smitaṃ kṛtvā guruśśiṣyamivānagha  
kartāraṃ jagatāṃ sākṣātprakṛteśca pravartakam  sanātanamajaṃ viṣṇuṃ viriṃciṃ viṣṇusaṃbhavam  
viśvātmānaṃ vidhātāraṃ dhātārampaṃkajekṣaṇam  kimarthaṃ bhāṣase mohādvaktumarhasi satvaram  
vedo māṃ vakti niyamātsvayaṃbhuvamajaṃ vibhum  pitāmahaṃ svarājaṃ ca parameṣṭhinamuttamam  
ityākarṇya harirvākyaṃ mama kruddho ramāpatiḥ  so'pi māmāha jāne tvāṃ kartāramiti lokataḥ  
viṣṇuruvāca  kartuṃ dharttuṃ bhavānaṃgādavatīrṇo mamāvyayāt  vismṛto'si jagannāthaṃ nārāyaṇamanāmayam  
puruṣaṃ paramātmānaṃ puruhūtaṃ puruṣṭutam  viṣṇumacyutamīśānaṃ viśvasya prabhavodbhavam  
nārāyaṇaṃ mahābāhuṃ sarvavyāpa kamīśvaram  mannābhipadmatastvaṃ hi prasūto nātra saṃśayaḥ  
tavāparādho nāstyatra tvayi māyākṛtaṃ mama  śṛṇu satyaṃ caturvaktra sarvadeveśvaro hyaham  
kartā hartā ca bhartā ca na mayāstisamo vibhuḥ  ahameva paraṃ brahma paraṃ tattvaṃ pitāmaha  
ahameva paraṃ jyotiḥ paramātmā tvahaṃ vibhuḥ  adya dṛṣṭaṃ śrutaṃ sarvaṃ jagatyasmiṃścarācaram  
tattadviddhi caturvaktra sarvaṃ manmayamityatha  mayā sṛṣṭaṃ purā vyaktaṃ caturviṃśatitattvakam  
nityaṃ teṣvaṇavo baddhāssṛṣṭakrodhabhayādayaḥ  prabhāvācca bhavānaṃgānyanekānīha līlayā  
sṛṣṭā buddhirmayā tasyāmahaṃkārastridhā tataḥ  tanmātraṃ paṃkajaṃ tasmānmanodehendriyāṇi ca  
ākāśādīni bhūtāni bhautikāni ca līlayā  iti buddhvā prajānātha śaraṇaṃ vraja me vidhe  
ahaṃ tvāṃ sarvaduḥkhebhyo rakṣiṣyāmi na saṃśayaḥ  brahmovāca  iti śrutvā vacastasya brahmā krodhasamanvitaḥ  ko vā tvamiti saṃbhartsmābruvaṃ māyāvimohitaḥ  
kimarthaṃ bhāṣase bhūri vahvanarthakaraṃ vacaḥ  neśvarastvaṃ parabrahma kaścitkartā bhavettava  
māyayā mohitaścāhaṃ yuddhaṃ cakre sudāruṇam  hariṇā tena vai sārddhaṃ śaṃkarasya mahāprabhoḥ  
evaṃ mama hareścāsītsaṃgaro romaharṣaṇaḥ  pralayārṇavamadhye tu rajasā baddhavairayoḥ  
etasminnaṃtare liṃgamabhavaccāvayoḥ puraḥ  vivādaśamanārthaṃ hi prabodhārthaṃ tathā''vayoḥ  
jlāmālāsahasrāḍhyaṃ kālānalaśatopamam  kṣayavṛddhi vinirmuktamādimadhyāṃtavarjitam  
anaupamyamanirdeśyamavyaktaṃ viśvasaṃbhavam  tasya jvālāsahasreṇa mohito bhagavānhariḥ  
mohitaṃ cāha māmatra kimarthaṃ sparddhase'dhunā  āgatastu tṛtīyo'tra tiṣṭhatāṃ yuddhamāvayoḥ  
kuta evātra saṃbhūtaḥ parīkṣāvo 'gnisaṃbhavam  adho gamiṣyāmyanalastaṃbhasyānupamasya ca  
parīkṣārthaṃ prajānātha tasya vai vāyuvegataḥ  bhavānūrddhvaṃ prayatnena gaṃtumarhati satvaram  
brahmovāca  evaṃ vyāhṛtya viśvātmā svarūpamakarottadā  vārāhamahapyāśu haṃsatvaṃ prāptavānmune  
tadā prabhṛti māmāhurhaṃsahaṃso virāḍiti  haṃsahaṃseti yo brūyātsa haṃso'tha bhaviṣyati  
suśve hyanalaprakhyo viśvataḥ pakṣasaṃyutaḥ  manonilajavo bhūtvā gatvorddhvaṃ corddhvataḥ purā  
nārāyaṇo'pi viśvātmā suśveto hyabhavattadā  daśa yojanavistīrṇaṃ śatayojanamāyatam  
meruparvatavarṣmāṇaṃ gauratīkṣṇogradaṃṣṭriṇam  kālādityasamābhāsaṃ dīrghaghoṇaṃ mahāsvanam  
hrasvapādaṃ vicitrāṃgaṃ jaitraṃ dṛḍhamanaupamam  vārāhākāramāsthāya gatavāṃstadadhau javāt  
evambarṣasahasraṃ ca caranviṣṇuradho gataḥ  tathāprabhṛti lokeṣu śvetavārāhasaṃjñakaḥ  
kalpo babhūva devarṣe narāṇāṃ kālasaṃjñakaḥ  babhrāma bahudhā viṣṇuḥ prabhaviṣṇuradhogataḥ  
nāpaśyadalpamapyasya mūlaṃ liṃgasya sūkaraḥ  tāvatkālaṃ gataścorddhvamahamapyarisūdana  
satvaraṃ sarvayatnena tasyāntaṃ jñātumicchayā  śrānto na dṛṣṭvā tasyāṃtamahaṃ kālādadhogataḥ  
tathaiva bhagavānviṣṇuścāṃtaṃ kamalalocanaḥ  sarvadevanibhastūrṇamutthitassa mahāvapuḥ  
samāgato mayā sārddhaṃ praṇipatya bhavaṃ muhuḥ  māyayā mohitaśśaṃbhostasthau saṃvignamānasaḥ  
pṛṣṭhataḥ pārśvataścaiva hyagrataḥ parameśvaram  praṇipatya mayā sārddhaṃ sasmāra kimidaṃ tviti  
anirdeśyaṃ ca tadrūpamanāma karmavarjitam  aliṃgaṃ liṃgatāṃ prāptaṃ dhyānamārgepyagocaram  
svasthaṃ cittaṃ tadā kṛtvā namaskāra parāyaṇo  babhūvaturubhāvāvāmahaṃ harirapi dhruvam  
jānīvo na hi te rūpaṃ yo'siyo'si mahāprabho  namo'stu te maheśāna rūpaṃ darśaya nau tvaran  
evaṃ śaracchatānyāsannamaskāraṃ prakurvatoḥ  āvayormuniśārdūla madamāsthitayostadā  
iti śrīśivamahāpurāṇe dvitīyāyāṃ rudrasaṃ hitāyāṃ prathamakhaṃḍe viṣṇubrahmavivādavarṇanonāma saptamo'dhyāyaḥ  
brahmovāca  evaṃ tayormuniśreṣṭha darśanaṃ kāṃkṣamāṇayoḥ  vigarvayośca surayoḥ sadā nau sthitayormune  
dayālurabhavacchaṃbhurdīnānāṃ pratipālakaḥ  garviṇāṃ garvahartā ca saveṣāṃ prabhuravyayaḥ  
tadā samabhavattatra nādo vai śabdalakṣaṇaḥ  omomiti suraśreṣṭhātsuvyaktaḥ plutalakṣaṇaḥ  
kimidaṃ tviti saṃciṃtya mayā tiṣṭhanmahāsvanaḥ  viṣṇussarvasurārādhyo nirvairastuṣṭacetasā  
liṃgasya dakṣiṇe bhāge tathāpaśyatsanātanam  ādyaṃ varṇamakārākhyamukāraṃ cottaraṃ tataḥ  
makāraṃ madhyataścaiva nādamaṃte'sya comiti  sūryamaṃḍalavaddṛṣṭvā varṇamādyaṃ tu dakṣiṇe  
uttare pāvakaprakhyamukāramṛṣi sattama  śītāṃśumaṇḍalaprakhyaṃ makāraṃ tasya madhyataḥ  
tasyopari tadā'paśyacchuddhasphaṭikasuprabham  turīyātītamamalaṃ niṣkalaṃ nirupadravam  
nirdvaṃdvaṃ kevalaṃ śūnyaṃ bāhyābhyaṃtaravarjitam  sa bāhyabhyaṃtare caiva bāhyābhyaṃtarasaṃsthitam  
ādimadhyāṃtarahitamānaṃdasyāpikāraṇam  satyamānandamamṛtaṃ paraṃ brahmaparāyaṇam  
kuta evātra saṃbhūtaḥ parīkṣāvo'gnisaṃbhavam  adhogamiṣyāmyanalastaṃbhasyānupamasya ca  
vedaśabdobhayāveśaṃ viśvātmānaṃ vyaciṃtayat  tadā'bhavadṛṣistatra ṛṣessāratamaṃ smṛtam  
tenaiva ṛṣiṇā viṣṇurjñātavānparameśvaram  mahādevaṃ paraṃ brahma śabdabrahmatanuṃ param  
ciṃtayā rahito rudro vāco yanmanasā saha  aprāpya tannivartaṃte vācyastvekākṣareṇa saḥ  
ekākṣareṇa tadvākyamṛtaṃ paramakāraṇam  satyamānandamamṛtaṃ paraṃ brahma parātparam  
ekākṣarādakārākhyādbhagavānbījakoṇḍajaḥ  ekākṣarādukārākhyāddhariḥ paramakāraṇam  
ekākṣarānmakārākhyādbhagavānnīlalohitaḥ  sargakartā tvakārākhyo hyukārākhyastu mohakaḥ  
makārākhyastu yo nityamanugrahakaro'bhavat  makārākhyo vibhurbījī hyakāro bīja ucyate  
ukārākhyo hariryoniḥ pradhānapuruṣeśvaraḥ  bījī ca bījaṃ tadyonirnādākhyaśca maheśvaraḥ  
bījī vibhajya cātmānaṃ svecchayā tu vyavasthitaḥ  asya liṃgādabhūdbījamakāro bījinaḥ prabhoḥ  
ukārayonau niḥkṣiptamavarddhata samaṃtataḥ  sauvarṇamabhavaccāṃḍamāvedya tadalakṣaṇam  
anekābdaṃ tathā cāpsu divyamaṃḍaṃ vyavasthitam  tato varṣasahasrāṃte dvidhākṛtamajodbhavam  
aṃḍamapsu sthitaṃ sākṣādvyāghāteneśvareṇa tu  tathāsya suśubhaṃ haimaṃ kapālaṃ corddhvasaṃsthitam  
jajñe sā dyaustadaparaṃ pṛthivī paṃcalakṣaṇā  tasmādaṃḍādbhavo jajñe kakārākhyaścaturmukhaḥ  
sa sraṣṭā sarvalokānāṃ sa eva trividhaḥ prabhuḥ  evamomomiti proktamityāhuryajuṣāṃ varāḥ  
yajuṣāṃ vacanaṃ śrutvā ṛcaḥ samāni sādaram  evameva hare brahmannityāhuścāvayostadā  
tato vijñāya deveśaṃ yathāvacchaktisaṃbhavaiḥ  maṃtraṃ maheśvaraṃ devaṃ tuṣṭāva sumahodayam  
etasminnaṃtare'nyacca rūpamadbhutasundaram  dadarśa ca mayā sārddhaṃ bhagavānviśvapālakaḥ  
paṃcavaktraṃ daśabhujaṃ gaurakarpūravanmune  nānākāṃti samāyuktaṃ nānābhūṣaṇabhūṣitam  
mahodāraṃ mahāvīryaṃ mahāpuruṣalaṇam  taṃ dṛṣṭvā paramaṃ rūpaṃ kṛtārtho'bhūnmayā hariḥ  
atha prasanno bhagavānmaheśaḥ parameśvaraḥ  divyaṃ śabdamayaṃ rūpamākhyāya prahasansthitaḥ  
akārastasya mūrddhā hi lalāṭo dīrgha ucyate  ikāro dakṣiṇaṃ netramīkāro vāmalocanam  
ukāro dakṣiṇaṃ śrotramūkāro vāma ucyate  ṛkāro dakṣiṇaṃ tasya kapolaṃ parameṣṭhinaḥ  
vāmaṃ kapolamūkāro lṛ lṝ nāsāpuṭe ubhe  ekāraścoṣṭha ūrddhvaśca hyaikārastvadharo vibhoḥ  
okāraśca tathaukāro dantapaṃktidvayaṃ kramāt  amastu tālunī tasya devadevasya śūlinaḥ  
kādipaṃcākṣarāṇyasya pañca hastāśca dakṣiṇe  cādipaṃcākṣarāṇyevaṃ paṃca hastāstu vāmataḥ  
ṭādipaṃcākṣaraṃ pādāstādipaṃcākṣaraṃ tathā  pakāra udaraṃ tasya phakāraḥ pārśva ucyate  
bakāro vāmapārśvastu bhakāraḥ skaṃdha ucyate  makāro hṛdayaṃ śaṃbhormahādevasya yoginaḥ  
yakārādisakārāntā vibhorvai saptadhātavaḥ  hakāro nābhirūpo hi kṣakāro ghrāṇa ucyate  
evaṃ śabdamayaṃ rūpamaguṇasya guṇātmanaḥ  dṛṣṭvā tamumayā sārddhaṃ kṛtārtho'bhūnmayā hariḥ  
evaṃ dṛṣṭvā maheśānaṃ śabdabrahmatanuṃ śivam  praṇamya ca mayā viṣṇuḥ punaścāpaśyadūrddhvataḥ  
oṃkāraprabhavaṃ maṃtraṃ kalāpaṃcakasaṃyutam  śuddhasphaṭikasaṃkāśaṃ śubhāṣṭatriṃśadakṣaram  
medhākāramabhūdbhūyassarvadharmārthasādhakam  gāyatrīprabhavaṃ maṃtraṃ sahitaṃ vaśyakārakam  
caturviṃśativarṇāḍhyaṃ catuṣkālamanuttamam  atha paṃcasitaṃ maṃtraṃ kalāṣṭaka samāyutam  
ābhicārikamatyarthaṃ prāyastriṃśacchubhākṣaram  yajurvedasamāyuktaṃ pañcaviṃśacchubhākṣaram  
kalāṣṭakasamā yuktaṃ suśvetaṃ śāṃtikaṃ tathā  trayodaśakalāyuktaṃ bālādyaissaha lohitam  
babhūvurasya cotpattivṛddhisaṃhārakāraṇam  varṇā ekādhikāḥ ṣaṣṭirasya maṃtravarasya tu  
punarmṛtyuṃjayaṃ mantraṃ pañcākṣaramataḥ param  ciṃtāmaṇiṃ tathā maṃtraṃ dakṣiṇāmūrti saṃjñakam  
tatastattvamasītyuktaṃ mahāvākyaṃ harasya ca  pañcamaṃtrāṃstathā labdhvā jajāpa bhagavānhariḥ  
atha dṛṣṭvā kalāvarṇamṛgyajussāmarūpiṇam  īśānamīśamukuṭaṃ puruṣākhyaṃ purātanam  
aghorahṛdayaṃ hṛdyaṃ sarvaguhyaṃ sadāśivam  vāmapādaṃ mahādevaṃ mahābhogīndrabhūṣaṇam  
viśvataḥ pādavantaṃ taṃ viśvatokṣikaraṃ śivam  brahmaṇo'dhipati sargasthitisaṃhārakāraṇam  
tuṣṭāva vāgbhiriṣṭābhissāmbaṃ varadamīśvaram  mayā ca sahito viṣṇurbhagavāṃstuṣṭacetasā  
iti śrīśivamahāpurāṇe dvitīyāyāṃ rudrasaṃhitāyāṃ prathamakhaṇḍe sṛṣṭyupākhyāne śabdabrahmatanuvarṇano nāmāṣṭamo'dhyāyaḥ  
brahmovāca  athākarṇya nurtiviṣṇukṛtāṃ svasya maheśvaraḥ  prādurbabhūva suprītassavāmaṃ karuṇānidhiḥ  
paṃcavaktrastrinayano bhālacandro jaṭādharaḥ  gauravarṇo viśālākṣo bhasmoddhūlitavigrahaḥ  
daśabāhurnīlagala sarvābharaṇabhūṣitaḥ  sarvāṃgasundaro bhasmatripuṇḍrāṃkitamastakaḥ  
taṃ dṛṣṭvā tādṛśaṃ devaṃ savāmaṃ parameśvaram  tuṣṭāva punariṣṭābhirvāgbhirviṣṇurmayā saha  
nigamaṃ śvāsarūpeṇa dadau tasmai tato haraḥ  viṣṇave ca prasannātmā maheśaḥ karuṇākaraḥ  
tato jñānamadāttasmai haraye paramātmane  paramātmā punarmahyaṃ dattavānkṛpayā mune  
saṃprāpya nigamaṃ viṣṇuḥ papraccha punareva tam  kṛtārthassāṃjalirnatvā mayā saha maheśvaram  
viṣṇuruvāca  kathaṃ ca tuṣyase deva mayā pūjyaḥ kathaṃ prabho  kathaṃ dhyānaṃ prakartavyaṃ kathaṃ vrajasi vaśyatām  
kiṃ kartavyaṃ mahādeva hyāvābhyāṃ tava śāsanāt  sadāsadājñāpaya nau prītyarthaṃ kuru śaṃkara  
etatsarvaṃ mahārāja kṛpāṃ kṛtvā'vayoḥ prabho  kathanīyaṃ tathānyacca vijñāya svānugau śiva  
brahmovāca  ityetadvacanaṃ śrutvā prasanno bhagavānharaḥ  uvāca vacanaṃ prītyā suprasannaḥ kṛpānidhiḥ  
śrīśiva uvāca  bhaktyā ca bhavatornūnaṃ prītohaṃ surasattamau  paśyataṃ māṃ mahādevaṃ bhayaṃ sarvaṃ vimuṃcatām  
mama liṃgaṃ sadā pūjya dhyeyaṃ caitādṛśaṃ mama  idānīṃ dṛśyate yadvattathā kāryaṃ prayatnataḥ  
pūjito liṃgarūpeṇa prasanno vividhaṃ phalam  dāsyāmi sarvalokebhyo manobhīṣṭānyanekaśaḥ  
yadā duḥkhaṃ bhavettatra yuvayossurasattamau  pūjite mama liṃge ca tadā syādduḥkhanāśanam  
yuvāṃ prasūtau prakṛtermadīyāyā mahābalau  gātrābhyāṃ savyasavyābhyāṃ mama sarveśvarasya hi  
ayaṃ me dakṣiṇātpārśvādbrahmā lokapitāmahaḥ  vāmapārśvācca viṣṇustvaṃ samutpannaḥ parātmanaḥ  
prītohaṃ yuvayossamyagvaraṃ dadyāṃ yathepsitam  mayi bhaktirdṛḍhā bhūyādyuvayorabhyanujñayā  
pārthivīṃ caiva manmūrtiṃ vidhāya kurutaṃ yuvām  sevāṃ ca vividhāṃ prājñau kṛtvā sukhamavāpsyatha  
brahmansṛṣṭiṃ kuru tvaṃ hi madājñāparipālakaḥ  vatsa vatsa hare tvaṃ ca pālayaivaṃ carācaram  
brahmovāca  ityuktvā nau prabhuratābhyāṃ pūjāvidhimadācchubhām  yenaiva pūjitaśśaṃbhuḥ phalaṃ yacchatyanekaśaḥ  
brahmovāca  ityākarṇya vacaśśaṃbhormayā ca sahito hariḥ  pratyuvāca maheśānaṃ praṇipatya kṛtāṃjaliḥ  
viṣṇuruvāca  yadi prītiḥ samutpannā yadi deyo varaśca nau  bhaktirbhavatu nau nityaṃ tvayi cāvyabhicāriṇī  
tvamapyavatarasvādya līlayā nirguṇopi hi  sahāyaṃ kuru nau tāta tvaṃ paraḥ parameśvaraḥ  
āvayordevadeveśa vivādamapi śobhanam  ihāgato bhavānyasmādvivādaśamanāya nau  
brahmovāca  tasya tadvacanaṃ śrutvā punaḥ prāha haro harim  praṇipatya sthitaṃ mūrdhnā kṛtāṃjalipuṭaḥ svayam  
śrīmaheśa uvāca  pralayasthitisargāṇāṃ kartāhaṃ saguṇo'guṇaḥ  parabrahma nirvikārī saccidānaṃdalakṣaṇaḥ  
triyā bhinno hyahaṃ viṣṇo brahmaviṣṇuharākhyayā  sargarakṣālayaguṇairniṣkalohaṃ sadā hare  
stuto'haṃ yattvayā viṣṇo brahmaṇā me'vatāraṇe  prārthanāṃ tāṃ kariṣyāmi satyāṃ yadbhaktavatsalaḥ  
madrūpaṃ paramaṃ brahmannīdṛśaṃ bhavadaṃgataḥ  prakaṭībhavitā loke nāmnā rudraḥ prakīrtitaḥ  
madaṃśāttasya sāmarthyaṃ nyūnaṃ naiva bhaviṣyati  yohaṃ sohaṃ na bhedosti pūjāvidhividhānataḥ  
yathā ca jyotiṣassaṃgājjalādeḥ sparśatā na vai  tathā mamāguṇasyāpi saṃyogādbandhanaṃ na hi  
śivarūpaṃ mamaitañca rudro'pi śivavattadā  na tatra parabhedo vai kartavyaśca mahāmune  
vastuto hyekarūpaṃ hi dvidhā bhinnaṃ jagatyuta  ato na bhedā vijñeyaḥ śive rudre kadācana  
suvarṇasya tathaikasya vastutvaṃ naiva gacchati  alaṃkṛtikṛte deva nāmabhedo na vastutaḥ  
tathaikasyā mṛdo bhedo nānāpātre na vastutaḥ  kāraṇasyaiva kārye ca sannidhānaṃ nidarśanam  
jñātavyaṃ budhavaryaiśca nirmalajñānibhiḥ surau  evaṃ jñātvā bhavabhyāṃ tu na dṛśyaṃ bhedakāra ṇam  
vastuvatsarvadṛśyaṃ ca śivarūpammatammama  ahaṃ bhavānajaścaiva rudro yo'yaṃ bhaviṣyati  
ekarūpā na bhedastu bhede vai baṃdhanaṃ bhavet  tathāpi ca madīyaṃ hi śivarūpaṃ sanātanam  
mūlībhūtaṃ sadoktaṃ ca satyajñānamanaṃtakam  evaṃ jñātvā sadā dhyeyaṃ manasā caiva tattvataḥ  
śrūyatāṃ caiva bho brahmanyadgopyaṃ kathyate mayā  bhavaṃtau prakṛteryātau nāyaṃ vai prakṛteḥ punaḥ  
madājñā jāyate tatra brahmaṇo bhrukuṭeraham  guṇeṣvapi yathā proktastāmasaḥ prakṛto haraḥ  
vaikārikaśca vijñeyo yo'haṃkāra udāhṛtaḥ  nāmato vastuto naiva tāmasaḥ paricakṣyate  
etasmātkāraṇādbrahmankaraṇīyamidaṃ tvayā  sṛṣṭikartā bhava brahmansṛṣṭeśca pālako hariḥ  
madīyaśca tathāṃ'śo yo layakartā bhaviṣyati  iyaṃ yā prakṛtirdevī hyumākhyā parameśvarī  
tasyāstu śaktirvā devī brahmāṇaṃ sā bhajiṣyati  anyā śaktiḥ punastatra prakṛteḥ saṃbhaviṣyati  
samāśrayiṣyati viṣṇuṃ lakṣmīrūpeṇa sā tadā  punaśca kālī nāmnā sā madaṃśaṃ prāpsyati dhruvam  
jyotī rūpeṇa sā tatra kāryārthe saṃbhaviṣyati  evaṃ devyāstathā proktāśśaktayaḥ paramāśśubhāḥ  
sṛṣṭisthitilayānāṃ hi kāryaṃ tāsāṃ kramāddhruvam  etasyāḥ prakṛtteraṃśā matpriyāyāssurauttama  
tvaṃ ca lakṣmīmupāśritya kāryaṃ kartumihārhasi  brahmaṃstvaṃ ca girāṃ devīṃ prakṛtyaṃśāmavāpya ca  
sṛṣṭikāryaṃ hṛdā kartummannideśādihārhasi  ahaṃ kālīṃ samāśritya matpriyāṃśāṃ parātparām  
rudrarūpeṇa pralayaṃ kariṣye kāryamuttamam  caturvarṇamayaṃ lokaṃ tatsarvairāśramai dhruvam  
tadanyairvividhaiḥ kāryaiḥ kṛtvā sukhamavāpsyathaḥ  jñānavijñānasaṃyukto lokānāṃ hitakārakaḥ  
muktido'tra bhavānadya bhava loke madājñayā  maddarśane phalaṃ yadvattadeva tava darśane  
iti datto varastedya satyaṃ satyaṃ na saṃśayaḥ  mamaiva hṛdaye viṣṇurviṣṇośca hṛdaye hyaham  
ubhayoraṃtaraṃ yo vai na jānāti mano mama  vāmāṃgajo mama harirdakṣiṇāṃgodbhavo vidhiḥ  
mahāpralayakṛdrudro viśvātmā hṛdayodbhavaḥ  tridhā bhinno hyahaṃ viṣṇo brahmaviṣṇubhavākhyayā  
sargarakṣālayakarastriguṇairaja ādibhiḥ  guṇabhinnaśśivassākṣātprakṛte puruṣātparaḥ  
paraṃ brahmādvayo nityo'nantaḥ pūrṇo niraṃjanaḥ  aṃtastamo vahissattvastrijagatpālako hariḥ  
aṃtassattvastamobāhyastrijagallayakṛddharaḥ  
aṃtarbahīrajāścaiva trijagatsṛṣṭikṛdvidhiḥ  evaṃ guṇāstrideveṣu guṇabhinnaḥ śivaḥ smṛtaḥ  
viṣṇo sṛṣṭikaraṃ prītyā pālayainaṃ pitāmaham  saṃpūjyastriṣu lokeṣu bhaviṣyasi madājñayā  
tava sevyo vidheścāpi rudra eva bhaviṣyati  śivapūrṇāvatāro hi trijagallayakārakaḥ  
pādme bhaviṣyati sutaḥ kalpe tava pitāmahaḥ  tadā drakṣyasi māṃ caiva so'pi drakṣyati padmajaḥ  
evamuktvā maheśānaḥ kṛpāṃ kṛtvātulāṃ haraḥ  punaḥ provāca suprītyā viṣṇuṃ sarveśvaraḥ prabhuḥ  
iti śrīśivamahāpurāṇe dvitīyāyāṃ rudrasaṃhitāyāṃ prathama khaṇḍe sṛṣṭyupākhyāne śivatattvavarṇano nāma navamo'dhyāyaḥ  
parameśvara uvāca  anyacchṛṇu hare viṣṇo śāsanaṃ mama suvrata  sadā sarveṣu lokeṣu mānyaḥ pūjyo bhaviṣyasi  
brahmaṇā nirmite loke yadā dukhaṃ prajāyate  tadā tvaṃ sarvaduḥkhānāṃ nāśāya tatparo bhava  
sahāyaṃ te kariṣyāmi sarvakārye ca dussahe  tava śatrūnhaniṣyāmi dussādhyānparamotkaṭān  
vividhānavatārāṃśca gṛhītvā kīrtimuttamām  vistāraya hare loke tāraṇāya paro bhava  
guṇarūpo hyayaṃ rudro hyanena vapuṣā sadā  kāryaṃ kariṣye lokānāṃ tavāśakyaṃ na saṃśayaḥ  
rudradhyeyo bhavāṃścaiva bhavaddhyeyo harastathā  yuvayorantarannaiva tava rudrasya kiṃcana  
vastutaścāpi caikatvaṃ varato'pi tathaiva ca  līlayāpi mahāviṣṇo satyaṃ satyaṃ na saṃśayaḥ  
rudrabhakto naro yastu tava niṃdāṃ kariṣyati  tasya puṇyaṃ ca nikhilaṃ drutaṃ bhasma bhaviṣyati  
narake patanaṃ tasya tvaddveṣātpuruṣottama  madājñayā bhavedviṣṇo satyaṃ satyaṃ na saṃśayaḥ  
loke'sminmuktido nṝṇāṃ bhuktidaśca viśeṣataḥ  dhyeyaḥ pūjyaśca bhaktānāṃ nigrahānugrahau kuru  
ityuktvā māṃ ca dhātāraṃ haste dhṛtvā svayaṃ harim  kathayāmāsa duḥkheṣu sahāyo bhava sarvadā  
sarvādhyakṣaśca sarveṣu bhuktimuktipradāyakaḥ  bhava tvaṃ sarvathā śreṣṭhassarvakāmaprasādhakaḥ  
sarveṣāṃ prāṇarūpaśca bhava tvaṃ ca mamājñayā  saṃkaṭe bhajanīyo hi sa rudro mattanurhare  
tvāṃ yassamāśrito nūnaṃ māmeva sa samāśritaḥ  aṃtaraṃ yaśca jānāti niraye patati dhruvam  
āyurbalaṃ śṛṇuṣvādya tridevānāṃ viśeṣataḥ  saṃdeho'tra na karttavyo brahmaviṣṇu harātmanām  
caturyugasahasrāṇi brahmaṇo dinamucyate  rātriśca tāvatī tasya mānametatkrameṇa ha  
teṣāṃ triṃśaddinermāso dvādaśaistaiśca vatsaraḥ  śatavarṣapramāṇena brahmāyuḥ parikīrtitam  
brahmaṇo varṣamātreṇa dinaṃ vaiṣṇavamucyate  so'pi varṣaśataṃ yāvadātmamānena jīvati  
vaiṣṇavena tu varṣeṇa dinaṃ raudraṃ bhaveddhruvam  haro varṣaśate yāte nararūpeṇa saṃsthitaḥ  
yāvaducchvasitaṃ vaktre sadāśivasamudbhavam  paścācchaktiṃ samabhyeti yāvanniśvasitaṃ bhavet  
niḥśvāsocchvasitānāṃ ca sarveṣāmeva dehinām  brahmaviṣṇuharāṇāṃ ca gaṃdharvoragarakṣasām  
ekaviṃśasahasrāṇi śataiḥ ṣaḍbhiśśatāni ca  ahorātrāṇi coktāni pramāṇaṃ surasattamau  
ṣaḍbhicchavāsaniśvāsaiḥ palamekaṃ pravartitam  ghaṭī ṣaṣṭi palāḥ proktā sā ṣaṣṭyā ca dinaṃ niśā  
niśvāsocchvāsitānāṃ ca parisaṃkhyā na vidyate  sadāśivasamutthānametasmātso'kṣayaḥ smṛtaḥ  
itthaṃ rūpaṃ tvayā tāvadrakṣaṇīyaṃ mamājñayā  tāvatsṛṣṭeśca kāryaṃ vai kartavyaṃ vividhairguṇaiḥ  
brahmovāca  ityākarṇya vacaśśaṃbhormayā ca bhagavānhariḥ  praṇipatya ca viśveśaṃ prāha maṃdataraṃ vaśī  
viṣṇuruvāca  śaṃkara śrūyatāmetatkṛpāsiṃdho jagatpate  sarvametatkariṣyāmi bhavadājñāvaśānugaḥ  
mama dhyeyassadā tvaṃ ca bhaviṣyasi na cānyathā  bhavatassarvasāmarthyaṃ labdhaṃ caiva purā mayā  
kṣaṇamātramapi svāmiṃstava dhyānaṃ paraṃ mama  cetaso dūrato naiva nirgacchatu kadācana  
mama bhaktaśca yaḥ svāmiṃstava niṃdā kariṣyati  tasya vai niraye vāsaṃ prayaccha niyataṃ dhruvam  
tvadbhakto yo bhavetsvāminmama priyataro hi saḥ  evaṃ vai yo vijānāti tasya muktirna durlabhā  
mahimā ca madīyodya varddhito bhavatā dhruvam  kadācidaguṇaścaiva jāyate kṣamyatāmiti  
brahmovāca  tadā śaṃbhustadīyaṃ hi śrutvā vacanamuttamam  uvāca viṣṇuṃ suprītyā kṣamyā te'guṇatā mayā  
evamuktvā hariṃ nau sa karābhyāṃ parameśvaraḥ  pasparśa sakalāṃgeṣu kṛpayā tu kṛpānidhiḥ  
ādiśya vividhāndharmānsarvaduḥkhaharo haraḥ  dadau varānanekāṃścāvayorhitacikīrṣayā  
tatassa bhagavāñchaṃbhuḥ kṛpayā bhaktavatsalaḥ  dṛṣṭayā saṃpaśyato śīghraṃ tatraivāṃtaradhīyataḥ  
tadā prakṛti loke'smiṃlliṃgapūjāvidhiḥ smṛtaḥ  liṃge pratiṣṭhitaśśaṃbhurbhuktimuktipradāyakaḥ  
liṃgavedirmahādevī liṃgaṃ sākṣānmaheśvaraḥ  layanālliṃgamityuktaṃ tatraiva nikhilaṃ jagat  
yastu laiṃgaṃ paṭhennityamākhyānaṃ liṃgasannidhau  ṣaṇmāsācchivarūpo vai nātra kāryā vicāraṇā  
yastu liṃgasamīpe tu kāryaṃ kiṃcitkaroti ca  tasya puṇyaphalaṃ vaktuṃ na śaknomi mahāmune  
iti śrīśivamahāpurāṇe dvitīyāyāṃ rudrasaṃhitāyāṃ prathamakhaṃḍe sṛṣṭyupākhyāne parama śivatattvavarṇanaṃ nāma daśamo'dhyāyaḥ  
ṛṣaya ūcuḥ  sūtasūta mahābhāga vyāsaśiṣya namostu te  śrāvitādyādbhutā śaivakathā paramapāvanī  
tatrādbhutā mahādivyā liṃgotpattiḥ śrutā śubhā  śrutvā yasyāḥ prabhāvaṃ ca duḥkhanāśo bhavediha  
brahmanāradasaṃvādamanusṛtya dayānidhe  śivārcanavidhiṃ brūhi yena tuṣṭo bhavecchivaḥ  
brāhmaṇaiḥ kṣatriyairvaiśyaiḥ śūdrairvā pūjyate śivaḥ  kathaṃ kāryaṃ ca tad brūhi yathā vyāsamukhācchrutam  
tacchrutvā vacanaṃ teṣāṃ śarmadaṃ śrutisaṃmatam  uvāca sakalaṃ prītyā muni praśnānusārataḥ  
sūta uvāca  sādhu pṛṣṭaṃ bhavadbhiśca tadrahasyaṃ munīśvarāḥ  tadahaṃ kathayāmyadya yathābuddhi yathāśrutam  
bhavadbhiḥ pṛcchayate tadvattathā vyāsena vai purā  pṛṣṭaṃ sanatkumārāya tacchrutaṃ hyupamanyunā  
tato vyāsena vai śrutvā śivapūjādikaṃ ca yat  mahyaṃ ca pāṭhitaṃ tena lokānāṃ hitakāmyayā  
tacchrutaṃ caiva kṛṣṇena hyupamanyormahātmanaḥ  tadahaṃ kathayiṣyāmi yathā brahmāvadatpurā  
brahmovāca  śṛṇu nārada vakṣyāmi saṃkṣepālliṃgapūjanam  vaktuṃ varṣaśatenāpi na śakyaṃ vistarānmune  
evaṃ tu śāṃkaraṃ rūpaṃ mukhaṃ svacchaṃ sanātanam  pūjayetparayā bhaktyā sarvakāmaphalāptaye  
dāridryaṃ rogaduḥkhaṃ ca pīḍanaṃ śatrusaṃbhavam  pāpaṃ caturvidhaṃ tāvadyāvannārcayate śivam  
sampūjite śive deve sarvaduḥkhaṃ vilīyate  saṃpadyate sukhaṃ sarvaṃ paścānmuktiravāpyate  
ye vai mānuṣyamāśritya mukhyaṃ saṃtānatassukham  tena pūjyo mahādevaḥ sarvakāryārthasādhakaḥ  
brāhmaṇāḥ kṣatriyā vaiśyāśśūdrāśca vidhivatkramāt  śaṃkarārcāṃ prakurvaṃtu sarvakāmārthasiddhaye  
prātaḥkāle samutthāya muhūrte brahmasaṃjñake  gurośca smaraṇaṃ kṛtvā śaṃbhoścaiva tathā punaḥ  
tīrthānāṃ smaraṇaṃ kṛtvā dhyānaṃ caiva harerapi  mamāpi nirjarāṇāṃ vai munyādīnāṃ tathā mune  
tataḥ stotraṃ śubhaṃ nāma gṛhṇīyādvidhipūrvakam  tatotthāya malotsargaṃ dakṣiṇasyāṃ careddiśi  
ekānte tu vidhiṃ kuryānmalotsargassa yacchrutam  tadeva kathayāmyadya śṛṇvādhāya mano mune  
śuddhāṃ mṛdaṃ dvijo lipyātpaṃcavāraṃ viśuddhaye  kṣatriyaśca caturvāraṃ vaiśyo varatrayaṃ tathā  
śūdro dvivāraṃ ca mṛdaṃ gṛhṇīyādvidhiśuddhaye  gude vātha sakṛlliṃge vāramekaṃ prayatnataḥ  
daśavāraṃ vāmahaste saptavāraṃ dvayostathā  pratyekampādayostāta trivāraṃ karayoḥ punaḥ  
strībhiśca śūdravatkāryaṃ mṛdāgrahaṇamuttamam  hastau pādau ca prakṣālya pūrvavanmṛdamāharet  
daṃtakāṣṭhaṃ tataḥ kuryātsvavarṇakramato naraḥ  
vipraḥ kuryāddaṃtakāṣṭhaṃ dvādaśāṃgulamānataḥ  ekādaśāṃgulaṃ rājā vaiśyaḥ kuryāddaśāṃgulam  
śūdro navāgulaṃ kuryāditi mānamidaṃ smṛtam  kāladoṣaṃ vicāryyaiva manudṛṣṭaṃ vivarjayet  
ṣaṣṭyādyāmāśca navamī vratamastaṃ raverdinam  tathā śrāddhadinaṃ tāta niṣiddhaṃ radadhāvane  
snānaṃ tu vidhivatkāryaṃ tīrthādiṣu krameṇa tu  deśakālaviśeṣeṇa snānaṃ kāryaṃ samaṃtrakam  
ācamya prathamaṃ tatra dhautavastreṇa cādharet  ekānte susthale sthitvā saṃdhyāvidhimathācaret  
yathāyogyaṃ vidhiṃ kṛtvā pūjāvidhimathārabhet  manastu susthiraṃ kṛtvā pūjāgāraṃ praviśya ca  
pūjāvidhiṃ samādāya svāsane hyupaviśya vai  nyāsādikaṃ vidhāyādau pūjayetkramaśo haram  
prathamaṃ ca gaṇādhīśaṃ dvārapālāṃstathaiva ca  dikpālāṃśca susaṃpūjya paścātpīṭhaṃ prakalpayet  
atha vā'ṣṭadalaṃ kṛtvā pūjādravyaṃ samīpataḥ  upaviśya tatastatra upaveśya śivam prabhum  
ācamanatrayaṃ kṛtvā prakṣālya ca punaḥ karau  prāṇāyāmatrayaṃ kṛtvā madhye dhyāyecca tryambakam  
paṃcavaktraṃ daśabhujaṃ śuddhasphaṭikasannibham  sarvābharaṇasaṃyuktaṃ vyāghracarmottarīyakam  
tasya sārūpyatāṃ smṛtvā dahetpāpaṃ narassadā  śivaṃ tataḥ samutthāpya pūjayetparameśvaram  
dehaśuddhiṃ tataḥ kṛtvā mūla maṃtraṃ nyasetkramāt  sarvatra praṇavenaiva ṣaḍaṃganyāsamācaret  
kṛtvā hṛdi prayogaṃ ca tataḥ pūjāṃ samārabhet  pādyārghācamanārthaṃ ca pātrāṇi ca prakalpayet  
sthāpayedvividhānkuṃbhānnava dhīmānyathāvidhi  darbhairācchādya taireva saṃsthāpyābhyukṣya vāriṇā  
teṣu teṣu ca sarveṣu kṣipettoyaṃ suśītalam  praṇavena kṣipetteṣu dravyāṇyālokya buddhimān  
uśīraṃ candanaṃ caiva pādye tu parikalpayet  jātīkaṃ kolakarpūravaṭamūla tamālakam  
cūrṇayitvā yathānyāyaṃ kṣipedācamanīyake  etatsarveṣu pātreṣu dāpayeccandanānvitam  
pārśvayordevadevasya naṃdīśaṃ tu samarcayet  gaṃdhairdhūpaistathā dīpairvividhaiḥ pūjayecchivam  
liṃgaśuddhiṃ tataḥ kṛtvā mudā yukto narastadā  yathocitaṃ tu maṃtraughaiḥ praṇavādirnamoṃtakaiḥ  
kalpayedāsanaṃ svastipadmādi praṇavena tu  tasmātpūrvadiśaṃ sākṣādaṇimāmayamakṣaram  
laghimā dakṣiṇaṃ caiva mahimā paścimaṃ tathā  prāptiścaivottaraṃ patraṃ prākāmyaṃ pāvakasya ca  
īśitvaṃ nairṛtaṃ patraṃ vaśitvaṃ vāyugocare  sarvajñatvaṃ tathaiśānyaṃ karṇikā soma ucyate  
somasyādhastathā sūryastasyādhaḥ pāvakastvayam  dharmādīnapi tasyādho bhavataḥ kalpayet kramāt  
avyaktādi caturdikṣu somasyāṃte guṇatrayam  sadyojātaṃ pravakṣyāmītyāvāhya parameśvaram  
vāmadevena maṃtreṇa tiṣṭheccaivāsanopari  sānnidhyaṃ rudragāyatryā aghoreṇa nirodhayet  
īśānaṃ sarvavidyānāmiti maṃtreṇa pūjayet  pādyamācanīyaṃ ca vidhāyārghyaṃ pradāpayet  
sthāpayedvidhinā rudraṃ gaṃdhacaṃdanavāriṇā  pañcāgavyavidhānena gṛhyapātre'bhimaṃtrya ca  
praṇavenaiva gavyena snāpayetpayasā ca tam  dadhnā ca madhunā caiva tathā cekṣurasena tu  
ghṛtena tu yathā pūjya sarvakāmahitāvaham  puṇyairdravyairmahādevaṃ praṇavenābhiṣecayet  
pavitrajalabhāṇḍeṣu maṃtraiḥ toyaṃ kṣipettataḥ  śuddhīkṛtya yathānyāyaṃ sitavastreṇa sādhakaḥ  
tāvaddūraṃ na kartavyaṃ na yāvaccandanaṃ kṣipet  taṃdulaissundaraistatra pūjayecchaṃkarammudā  
kuśāpāmārgakarpūra jāticaṃpakapāṭalaiḥ  karavīraissitaiścaiva mallikākamalotpalaiḥ  
apūrvapuṣpairvividhaiścandanādyaistathaiva ca  jalena jaladhārāñca kalpayetparameśvare  
pātraiśca vividhairdevaṃ snāpayecca maheśvaram  maṃtrapūrvaṃ prakartavyā pūjā sarvaphalapradā  
maṃtrāṃśca tubhyaṃ tāṃstāta sarvakāmārthasiddhaye  pravakṣyāmi samāsena sāvadhānatayā śṛṇu  
pāṭhayamānena maṃtreṇa tathā vāṅmayakena ca  rudreṇa nīlarudreṇa suśuklena subhena ca  
hotāreṇa tathā śīrṣṇā śubhenātharvaṇena ca  śāṃtyā vātha punaśśāṃtyāmāruṇenāruṇena ca  
arthābhīṣṭena sāmnā ca tathā devavratena ca  
rathāṃtareṇa puṣpeṇa sūktena yuktena ca  mṛtyuṃjayena maṃtreṇa tathā paṃcākṣareṇa ca  
jaladhārāḥ sahasreṇa śatenaikottareṇa vā  kartavyā vedamārgeṇa nāmabhirvātha vā punaḥ  
tataścaṃdanapuṣpādi ropaṇīyaṃ śivopari  dāpayetpraṇavenaiva mukhavāsādikaṃ tathā  
tataḥ sphaṭikasaṃkāśaṃ devaṃ niṣkalamakṣayam  kāraṇaṃ sarvalokānāṃ sarvalokamayaṃ param  
brahmendropendraviṣṇvādyairapi devairagocaram  vedavidbhirhi vedāṃte tvagocara miti smṛtam  
ādimadhyāntarahitaṃ bheṣajaṃ sarvarogiṇām  śivatattvamiti khyātaṃ śivaliṃgaṃ vyavasthitam  
praṇavenaiva maṃtreṇa pūjayelliṃgamūrddhani  dhūpairdīpaiśca naivaidyaistāmbūlaiḥ sundaraistathā  
nīrājanena ramyeṇa yathoktavidhinā tataḥ  namaskāraiḥ stavaiścānyairmaṃtrairnānāvidhairapi  
arghyaṃ dattvā tu puṣpāṇi pādayossuvikīrya ca  praṇipatya ca deveśamātmanārādhayecchivam  
haste gṛhītvā puṣpāṇi samutthāya kṛtāṃjaliḥ  prārthayetpunarīśānaṃ maṃtreṇānena śaṃkaram  
ajñānādyadi vā jñānājjapapūjādikaṃ mayā  kṛtaṃ tadastu saphalaṃ kṛpayā tava śaṃkara  
paṭhitvaivaṃ ca puṣpāṇi śivopari mudā nyaset  svastyayanaṃ tataḥ kṛtvā hyāśiṣo vividhāstathā  
mārjanaṃ tu tataḥ kāryaṃ śivasyopari vai punaḥ  namaskāraṃ tataḥ kṣāṃtiṃ punarācamanāya ca  
aghoccāraṇamuccārya namaskāraṃ prakalpayet  prārthayecca punastatra sarvabhāvasamanvitaḥ  
śive bhaktiśśive bhaktiśśive bhaktirbhave bhave  anyathā śaraṇaṃ nāsti tvameva śaraṇaṃ mama  
iti saṃprārthya deveśaṃ sarvasiddhipradāyakam  pūjayetparayā bhaktyā galanādairviśeṣataḥ  
namaskāraṃ tataḥ kṛtvā parivāragaṇaissaha  praharṣamatulaṃ labdhvā kāryaṃ kuryādyathāsukham  
evaṃ yaḥ pūjayennityaṃ śivabhaktiparāyaṇaḥ  tasya vai sakalā siddhirjāyate tu pade pade  
vāgmī sa jāyate tasya manobhī ṣṭaphalaṃ dhruvam  rogaṃ duḥkhaṃ ca śokaṃ ca hyudvegaṃ kṛtrimaṃ tathā  
kauṭilyaṃ ca garaṃ caiva yadyaduḥkhamupasthitam  tadduḥkhaṃ nāśa yatyeva śivaḥ śivakaraḥ paraḥ  
kalyāṇaṃ jāyate tasya śuklapakṣe yathā śaśī  varddhate sadguṇastatra dhruvaṃ śaṃkarapūjanāt  
iti pūjāvidhiśśaṃbhoḥ proktaste munisattama  ataḥ paraṃ ca śuśrūṣuḥ kiṃ praṣṭāsi ca nārada  
iti śrīśivamahāpurāṇe dvitī yāyāṃ rudrasaṃhitāyāṃ prathamakhaṇḍe sṛṣṭyupākhyāne śivapūjāvidhivarṇano nāmaikādaśo'dhyāyaḥ  
nārada uvāca  brahmanprajāpate tāta dhanyastvaṃ śivasaktadhīḥ  etadeva punassamyagbrūhi me vistarādvidhe  
brahmovāca  ekasminsamaye tāta ṛṣīnāhūya sarvataḥ  nirjarāṃścā'vadaṃ prītyā suvacaḥ padmasaṃbhavaḥ  
yadi nityasukhe śraddhā yadi siddheśca kāmukāḥ  āgaṃtavyaṃ mayā sārddhaṃ tīraṃ kṣīrapayonidheḥ  
ityetadvacanaṃ śrutvā gatāste hi mayā saha  yatrāste bhagavānviṣṇussarveṣāṃ hitakārakaḥ  
tatra gatvā jagannāthaṃ devadevaṃ janārddanam  upatasthussurā natvā sukṛtāṃjalayoḥ mune  
tāndṛṣṭvā ca tadā viṣṇurbrahmādyānamarānsthitān  smarañchivapadāṃbhojamabravītparamaṃ vacaḥ  
viṣṇuruvāca  kimarthamāgatā yūyaṃ brahmādyāśca surarṣayaḥ  sarvaṃ vadata tatprītyā kiṃ kāryaṃ vidyate'dhunā  
brahmovāca  iti pṛṣṭāstadā tena viṣṇunā ca mayā surāḥ  punaḥ praṇamya taṃ prītyā kiṃ kāryaṃ vidyate'dhunā  vinivedayituṃ kāryaṃ hyabruvanvacanaṃ śubham  
devā ūcuḥ  nityaṃ sevā tu kasyaiva kāryā duḥkhapahāriṇī  
ityetadvacanaṃ śrutvā bhagavānbhaktavatsalaḥ  sāmarasya mama prītyā kṛpayā vākyamabravīt  
śrībhagavānuvāca  brahmañcchṛṇu suraissamyakśrutaṃ ca bhavatā purā  tathāpi kathyate tubhyaṃ devebhyaśca tathā punaḥ  
dṛṣṭaṃ ca dṛśyate'dyaiva kiṃ punaḥ pṛcchyate 'dhunā  brahmandevaissamastaiśca bahudhā kāryatatparaiḥ  
sevyasevyassadā devaśśaṃkarassarvaduḥkhahā  mamāpi kathitaṃ tena brahma ṇo'pi viśeṣataḥ  
prastutaṃ caiva dṛṣṭaṃ vassarvaṃ dṛṣṭāṃtamadbhutam  tyājyaṃ tadarcanaṃ naiva kadāpi sukhamīpsubhiḥ  
saṃtyajya devadeveśaṃ liṃgamūrtiṃ maheśvaram  tāraputrāstathaivaite naṣṭāste'pi sabāṃdhavāḥ  
mayā ca mohitāste vai māyayā dūrataḥ kṛtāḥ  sarve vinaṣṭāḥ pradhvastāḥ śivena rahitā yadā  
tasmātsadā pūjanīyo liṃgamūrtidharī haraḥ  sevanīyo viśeṣeṇa śraddhayā devasattamaḥ  
śarvaliṅgārcanādeva devā daityāśca sattamāḥ  ahaṃ tvaṃ ca tathā brahmankathaṃ tadvismṛtaṃ tvayā  
talliṅgamarcayennityaṃ yena kenāpi hetunā  tasmāt brahmansuraḥ śarvaḥ sarvakāmaphalepsayā  
sā hanistanmahāchidraṃ sāndhatā sā ca mugdhatā  yanmuhūrttaṃ kṣaṇaṃ vāpi śivaṃ naiva samarcayet  
bhavabhaktiparā ye ca bhavapraṇatacetasaḥ  bhavasaṃsmaraṇā ye ca na te duḥkhasyabhājanāḥ  
bhavanāni manojñāni manojñābharaṇāḥ striyaḥ  dhanaṃ ca tuṣṭiparyaṃtaṃ putrapautrādisaṃtatiḥ  
ārogyaṃ ca śarīraṃ ca pratiṣṭhāṃ cāpyalaukikīm  ye vāṃchaṃti mahābhāgāḥ sukhaṃ vā tridaśālayam  
aṃte muktiphalaṃ caiva bhaktiṃ vā parameśituḥ  pūrvapuṇyātirekeṇa te'rcayaṃti sadāśivam  
yo'rcayecchivaliṃgaṃ vai nityaṃ bhaktiparāyaṇaḥ  tasya vai saphalā siddhirna sa pāpaiḥ prayujyate  
brahmovāca  ityuktāśca tadā devāḥ praṇipatya hariṃ svayam  liṃgāni prārthayāmāsussarvakāmāptaye nṛṇām  
tacchrutvā ca tadā viṣṇu viśvakarmāṇamabravīta  ahaṃ ca muniśārdūla jīvoddhāraparāyaṇaḥ  
viśvakarmanyathā śaṃbhoḥ kalpayitvā śubhāni ca  liṃgāni sarvadevebhyo deyāni vacanānmama  
brahmovāca  liṃgāni kalpayitvevamadhikārānurūpataḥ  viśvakarmā dadau tebhyo niyogānmama vā hareḥ  
tadeva kathayāmyadya śrūyatāmṛṣisattama  padmarāgamayaṃ śakro hema viśra vasassutaḥ  
pītaṃ maṇimayaṃ dharmo varuṇaśśyāmalaṃ śivam  indranīlamayaṃ viṣṇurbrahmā hemamayaṃ tathā  
viśvedevāstathā raupyaṃ vasavaśca tathaiva ca  ārakūṭamayaṃ vāpi pārthivaṃ hyaśvinau mune  
lakṣmīśca sphāṭikaṃ devī hyādityāstāmranirmitam  mauktikaṃ somarājo vai vajraliṃgaṃ vibhāvasuḥ  
mṛṇmayaṃ caiva vipreṃdrā viprapatnyastathaiva ca  cāṃdanaṃ ca mayo nāgāḥ pravālamayamādarāt  
navanītamayaṃ devī yogī bhasmamayaṃ tathā  yakṣā dadhimayaṃ liṃgaṃ chāyā piṣṭamayaṃ tathā  
śivaliṃgaṃ ca brahmāṇī ratnaṃ pūjayati dhruvam  pāradaṃ pārthivaṃ bāṇassamarcati pare'pi vā  
evaṃ vidhāni liṃgāni dattāni viśvakarmaṇā  te pūjayaṃti sarve vai devā ṛṣigaṇā stathā  
viṣṇurdattvā ca liṃgāni devebhyo hitakāmyayā  pūjāvidhiṃ samācaṣṭa brahmaṇe me pinākinaḥ  
tacchrutvā vacanaṃ tasya brahmāhaṃ devasattamaiḥ  āgacchaṃ ca svakaṃ dhāma harṣanirbharamānasaḥ  
tatrāgatya ṛṣīnsarvāndevāṃścāhaṃ tathā mune  śivapūjāvidhiṃ samyagabruvaṃ sakaleṣṭadam  
brahmovāca  śrūyatāmṛṣayaḥ sarve sāmarāḥ prematatparāḥ  śivapūjāvidhiṃ prītyā kathaye bhuktimuktidam  
mānuṣaṃ janma saṃprāpya durlabhaṃ sarvajaṃtuṣu  tatrāpi satkule devā duṣprāpyaṃ ca munīśvarāḥ  
avyaṃgaṃ caiva vipreṣu sācāreṣu sapuṇyataḥ  śivasaṃtoṣahetośca karmasvoktaṃ samācaret  
yadyajjātisamuddiṣṭaṃ tattatkarma na laṃghayet  yāvaddānasya saṃpattistāvatkarma samāvahet  
karmayajñasahasrebhyastapoyajño viśiṣyate  tapoyajñasahasrebhyo japayajño viśiṣyate  
dhyānayajñātparaṃ nāsti dhyānaṃ jñānasya sādhanam  yatassamarasaṃ sveṣṭaṃ yāgī dhyānena paśyati  
dhyānayajñaratasyāsya sadā saṃnihitaśśivaḥ  nāsti vijñānināṃ kiṃcitprāyaścittādiśodhanam  
viśuddhā vidyayā ye ca brahmanbrahmavido janāḥ  nāsti kriyā ca teṣāṃ vai sukhaṃ dukhaṃ vicārataḥ  
dharmādharmau japo homo dhyānaṃ dhyānavidhistathā  sarvadā nirvikārāste vidyayā ca tayāmarāḥ  
parānaṃdakaraṃ liṃgaṃ viśuddhaṃ śivamakṣaram  niṣkalaṃ sarvagaṃ jñeyaṃ yogināṃ hṛdi saṃsthitam  
liṃgaṃ dvividhaṃ proktaṃ bāhyamābhyaṃtaraṃ dvijāḥ  bāhyaṃ sthūlaṃ samuddiṣṭaṃ sūkṣmamābhyaṃtaraṃ matam  
karmayajñaratā ye ca sthūlaliṃgārcane ratāḥ  asatāṃ bhāvanārthāya sūkṣmeṇa sthūlavigrahāḥ  
ādhyātmikaṃ yalliṃgaṃ pratyakṣaṃ yasya no bhavet  sa talliṃge tathā sthūle kalpayecca na cānyathā  
jñānināṃ sūkṣmamamalaṃ bhāvātpratyakṣamavyayam  yathā sthūlamayuktānāmutkṛṣṭādau prakalpitam  
aho vicārato nāsti hyanyattatvārthavādinaḥ  niṣkalaṃ sakalaṃ citte sarvaṃ śivamayaṃ jagat  
evaṃ jñānavimuktānāṃ nāsti doṣa vikalpanā  vidhiścaiva tathā nāsti vihitāvihite tathā  
yathā jaleṣu kamalaṃ salilairnāvalipyate  tathā jñānī gṛhe tiṣṭhankarmaṇā nāvabadhyate  
iti jñānaṃ samutpannaṃ yāvannaiva narasya vai  tāvacca karmaṇā devaṃ śivamārādhayennaraḥ  
pratyayārthaṃ ca jagatāmekastho'pi divākaraḥ  eko'pi bahudhā dṛṣṭo jalādhārādivastuṣu  
dṛśyate śrūyate loke yadyatsadasadātmakam  tattatsarvaṃ surā vitta paraṃ brahma śivātmakam  
bhedo jalānāṃ loke'sminpratibhāve vicārataḥ  evamāhustathā cānye sarve vedārthatattvagāḥ  
hṛdi saṃsāriṇaḥ sākṣātsakalaḥ parameśvaraḥ  iti vijñānayuktasya kiṃ tasya pratimādibhiḥ  
iti vijñānahīnasya pratimākalpanā śubhā  padamuccaissamāroḍhuṃ puṃso hyālambanaṃ smṛtam  
ālambanaṃ vinā tasya padamuccaiḥ suduṣkaram  nirguṇaprāptaye nṝṇāṃ pratimālambanaṃ smṛtam  
saguṇānirguṇā prāptirbhavatī suniścitam  evaṃ ca sarvadevānāṃ pratimā pratyayāvahā  
devaścāyaṃ mahīyānvai tasyārthe pūjanaṃ tvidam  gaṃdhacandanapuṣpādi kimarthaṃ pratimāṃ vinā  
tāvacca pratimā pūjya yāvadvijñānasaṃbhavaḥ  jñānābhāvena pūjyeta patanaṃ tasya niścitam  
evasmātkāraṇādviprāḥ śrūyatāṃ paramārthataḥ  svajātyuktaṃ tu yatkarma kartavyaṃ tatprayatnataḥ  
yatra yatra yathā bhaktiḥ kartavyaṃ pūjanādikam  vinā pūjanadānādi pātakaṃ na ca dūrataḥ  
yāvacca pātakaṃ dehe tāvatsiddhirna jāyate  gate ca pātake tasya sarvaṃ ca saphalaṃ bhavet  
tathā ca maline vastre raṃgaḥ śubhataro na hi  kṣālane hi kṛte śuddhe sarvo raṃgaḥ prasajjate  
tathā ca nirmale dehe devānāṃ samyagarcayā  jñānaraṃgaḥ prajāyeta tadā vijñānasaṃbhavaḥ  
vijñānasya ca sanmūlaṃ bhaktiravyabhicāriṇī  jñānasyāpi ca sanmūlaṃ bhaktirevā'bhidhīyate  
bhaktermūlaṃ tu satkarma sveṣṭadevādipūjanam  tanmūlaṃ sadguruḥ proktastanmūlaṃ saṃgatiḥ satām  
saṃgatyā gururāpyeta gurormaṃtrādi pūjanam  pūjanājjāyate bhaktirbhaktyā jñānaṃ prajāyate  
vijñānaṃ jāyate jñānātparabrahmaprakāśakam  vijñānaṃ ca yadā jātaṃ tadā bhedo nivartate  
bhede nivṛtte sakale dvaṃdvaduḥkhavihīnatā  dvaṃdvaduḥkhavihīnastu śivarūpo bhavatyasau  
dvaṃdvāprāptau na jāyetāṃ sukhaduḥkhe vijānataḥ  vihitāvihite tasya na syātāṃ ca surarṣayaḥ  
īdṛśo viralo loke gṛhāśramavivarjitaḥ  yadi loke bhavatyasmindarśanātpāpahārakaḥ  
tīrthāni ślāghayaṃtīha tādṛśaṃ jñānavittamam  devāśca munayassarve parabrahmātmakaṃ śivam  
tādṛśāni na tīrthāni na devā mṛcchilāmayāḥ  te punaṃtyurukālena vijñānī darśanādapi  
yāvadgṛhāśrame tiṣṭhettāvadākārapūjanam  kuryācchreṣṭhasya saprītyā sureṣu khalu paṃcasu  
athavā ca śivaḥ pūjyo mūlamekaṃ viśiṣyate  mūle sikte tathā śākhāstṛptāssatyakhilāssurāḥ  
śākhāsu ca sutṛptāsu mūlaṃ tṛptaṃ na karhicit  evaṃ sarveṣu tṛpteṣu sureṣu munisattamāḥ  
sarvathā śivatṛptirno vijñeyā sūkṣmabuddhibhiḥ  śive ca pūjite devāḥ pūjitāssarva eva hi  
tasmācca pūjayeddevaṃ śaṃkaraṃ lokaśaṃkaram  sarvakāmaphalāvāptyai sarvabhūtahite rataḥ  
iti śrīśivamahāpurāṇe dvitīyāyāṃ rudra saṃhitāyāṃ prathamakhaṇḍe sṛṣṭyupākhyāne pūjāvidhivarṇane sārāsāravicāravarṇano nāma dvādaśo'dhyāyaḥ  
brahmovāca  ataḥ paraṃ pravakṣyāmi pūjāvidhimanuttamam  śrūyatāmṛṣayo devāssarvakāmasukhāvaham  
brāhme muhūrte cotthāya saṃsmaretsāṃbakaṃ śivam  kuryāttatprārthanāṃ bhaktyā sāṃjalirnatamastakaḥ  
uttiṣṭhottiṣṭha deveśa uttiṣṭha hṛdayeśaya  uttiṣṭha tvamumāsvāminbrahmāṇḍe maṃgalaṃ kuru  
jānāmi dharmaṃ na ca me pravṛttirjānāmyadharmaṃ na ca me nivṛttiḥ  tvayā mahādeva hṛdisthitena yathā niyukto'smi tathā karomi  
ityuktvā vacanaṃ bhaktyā smṛtvā ca gurupādake  bahirgaccheddakṣiṇāśāṃ tyāgārthaṃ malamūtrayoḥ  
dehaśuddhiṃ tataḥ kṛtvā sa mṛjjalaviśodhanaiḥ  hastau pādau ca prakṣālya daṃtadhāvanamācaret  
divānāthe tvanudite kṛtvā vai daṃtadhāvanam  mukhaṃ ṣoḍaśavāraṃ tu prakṣālyāṃjalibhistathā  
ṣaṣṭhyādyamāśca tithayo navamyarkadine tathā  varjyāssurarṣayo yatnādbhaktena radadhāvane  
yathāvakāśaṃ susnāyānnadyādiṣvathavā gṛhe  deśakālāviruddhaṃ ca snānaṃ kāryaṃ nareṇa ca  
raverdine tathā śrāddhe saṃkrāntau grahaṇe tathā  mahādāne tathā tīrthe hyupavāsadine tathā  
aśaucepyathavā prāpte na snāyāduṣṇavāriṇā  yathā sābhimukhaṃsnāyāttīrthādau bhaktimānnaraḥ  
tailābhyaṃgaṃ ca kurvīta vārāndṛṣṭvā krameṇa ca  nityamabhyaṃgake caiva vāsitaṃ vā na dūṣitam  
śrāddhe ca grahaṇe caivopavāse pratipaddine  athavā sārṣapaṃ tailaṃ na duṣyedgrahaṇaṃ vinā  
deśaṃ kālaṃ vicāryaivaṃ snānaṃ kuryādyathā vidhi  uttarābhimukhaścaiva prāṅmukhopyathavā punaḥ  
ucchiṣṭenaiva vastreṇa na snāyātsa kadācana  śuddhavastreṇa saṃsnāyāttaddevasmarapūrvakam  
paradhāryyaṃ ca nocchiṣṭaṃ rātrau ca vidhṛtaṃ ca yat  tena snānaṃ tathā kāryaṃ kṣālitaṃ ca parityajet  
tarpaṇaṃ ca tataḥ kāryaṃ devarṣipitṛtṛptidam  dhautavastraṃ tato dhāryaṃ punarācamanaṃ caret  
śucau deśe tato gatvā gomayādyupamārjite  āsanaṃ ca śubhaṃ tatra racanīyaṃ dvijottamāḥ  
śuddhakāṣṭhasamutpannaṃ pūrṇaṃ staritameva vā  citrāsanaṃ tathā kuryātsarvakāmaphalapra dam  
yathāyogyaṃ punargrāhyaṃ mṛgacarmādikaṃ ca yat  tatropaviśya kurvīta tripuṃḍraṃ bhasmanā sudhīḥ  
japastapastathā dānaṃ tripuṇḍrātsaphalaṃ bhavet  abhāve bhasmanastatra jalasyādi prakīrtitam  
evaṃ kṛtvā tripuṃḍraṃ ca rudrākṣāndhārayennaraḥ  saṃpādya ca svakaṃ karma punarārādhayecchivam  
punarācamanaṃ kṛtvā trivāraṃ maṃtrapūrvakam  ekaṃ vātha prakuryācca gaṃgābinduriti bruvan  
annodakaṃ tathā tatra śivapūjārthamāharet  anyadvastu ca yatkiṃcidyathāśakti samīpagam  
kṛtvā stheyaṃ ca tatraiva dhairyamāsthāya vai punaḥ  arghaṃ pātraṃ tathā caikaṃ jalagaṃdhākṣatairyutam  
dakṣiṇāṃse tathā sthāpyamupacārasya klṛptaye  gurośca smaraṇaṃ kṛtvā tadanujñāmavāpya ca  
saṃkalpaṃ vidhivatkṛtvā kāmanāṃ ca niyujya vai  pūjayetparayā bhaktyā śivaṃ saparivārakam  
mudrāmekāṃ pradarśyaiva pūjayedvighnahārakam  siṃdurādipadārthaiśca siddhibuddhisamanvitam  
lakṣalābhayutaṃ tatra pūjayitvā nametpunaḥ  caturthyaṃtairnāmapadairnamontaiḥ praṇavādibhiḥ  
kṣamāpyainaṃ tadā devaṃ bhrātrā caiva samanvitam  pūjayetparayā bhaktyā namaskuryātpunaḥ punaḥ  
dvārapālaṃ sadā dvāri tiṣṭhaṃtaṃ ca mahodaram  pūjayitvā tataḥ paścātpūjayedgirijāṃ satīm  
caṃdanaiḥ kuṃkumaiścaiva dhūpairdīpairanekaśaḥ  naivedyairvividhaiścaiva pūjayitvā tataśśivam  
namaskṛtya punastatra gacchecca śivasannidhau  yadi gehe pārthivīṃ vā haimīṃ vā rājatīṃ tathā  
dhātujanyāṃ tathaivānyāṃ pāradāṃ vā prakalpayet  namaskṛtya punastāṃ ca pūjayedbhaktitatparaḥ  
tasyāṃ tu pūjitāyāṃ vai sarve syuḥ pūjitāstadā  sthāpayecca mṛdā liṃgaṃ vidhāya vidhipūrvakam  
kartavyaṃ sarvathā tatra niyamāssvagṛhe sthitaiḥ  prāṇapratiṣṭhāṃ kurvīta bhūtaśuddhiṃ vidhāya ca  
dikpālānpūjayettatra sthāpayitvā śivālaye  gṛhe śivassadā pūjyo mūlamaṃtrābhiyogataḥ  
tatra tu dvārapālānāṃ niyamo nāsti sarvathā  gṛhe liṃgaṃ ca yatpūjyaṃ tasminsarvaṃ pratiṣṭhitam  
pūjākāle ca sāṃgaṃ vai parivāreṇa saṃyutam  āvāhya pūjayeddevaṃ niyamo'tra na vidyate  
śivasya saṃnidhiṃ kṛtvā svāsanaṃ parikalpayet  udaṅmukhastadā sthitvā punarācamanaṃ caret  
prakṣālya hastau paścādvai prāṇāyāmaṃ prakalpayet  mūlamaṃtreṇa tatraiva daśāvartaṃ nayennaraḥ  
paṃcamudrāḥ prakartavyāḥ pūjāvaśyaṃ karepsitāḥ  etā mudrāḥ pradarśyaiva caretpūjāvidhiṃ naraḥ  
dīpaṃ kṛtvā tadā tatra namaskāraṃ guroratha  badhvā padmāsanaṃ tatra bhadrāsanamathāpi vā  
uttānāsanakaṃ kṛtvā paryaṃkāsanakaṃ tathā  yathāsukhaṃ tathā sthitvā prayogaṃ punareva ca  
kṛtvā pūjāṃ purājātāṃ vaṭṭakenaiva tārayet  yadi vā svayameveha gṛhe na niyamo'sti ca  
paścāccaivārghapātreṇa kṣārayelliṃgamuttamam  ananyamānaso bhūtvā pūjādravyaṃ nidhāya ca  
paścāccāvāhayeddevaṃ maṃtreṇānena vai naraḥ  kailāsaśikharasthaṃ ca pārvatīpatimuttamam  
yathoktarūpiṇaṃ śaṃbhuṃ nirguṇaṃ guṇarūpiṇam  paṃcavaktraṃ daśabhujaṃ trinetraṃ vṛṣabhadhvajam  
karpūragauraṃ divyāṃgaṃ candramauliṃ kapardinam  vyāghracarmottarīyaṃ ca gajacarmāmbaraṃ śubham  
vāsukyādiparītāṃgaṃ pinākādyāyudhānvitam   siddhayo'ṣṭau ca yasyāgre nṛtyaṃtīha niraṃtaram  
jayajayeti śabdaśca sevitaṃ bhakta pūjakaiḥ  tejasā duḥsahenaiva durlakṣyaṃ devasevitam  
śaraṇyaṃ sarvasattvānāṃ prasannamukhapaṃkajam  vedaiśśāstrairyathā gītaṃ viṣṇubrahmanutaṃ sadā  
bhaktavatsalamānaṃdaṃ śivamāvāhayāmyaham  evaṃ dhvātvā śivaṃ sāmbamāsanaṃ parikalpayet  
caturthyaṃtapadenaiva sarvaṃ kuryādyathākramam  tataḥ pādyaṃ pradadyādvai tatorghyaṃ śaṃkarāya ca  
tataścācamanaṃ kṛtvā śaṃbhave paramātmane  paścācca paṃcabhirdravyaiḥ snāpayecchaṃkaraṃ mudā  
vedamaṃtrairyathāyogyaṃ nāmabhirvā samaṃtrakaiḥ  caturthyaṃtapadairbhaktyā dravyāṇyevārpayettadā  
tathābhilaṣitaṃ dravyamarpayecchaṃkaropari  tataśca vāruṇaṃ snānaṃ karaṇīyaṃ śivāya vai  
sugaṃdhaṃ caṃdanaṃ dadyādanyalepāni yatnataḥ  sasugaṃdhajalenaiva jaladhārāṃ prakalpayet  
vedamaṃtraiḥ ṣaḍaṃgairvā nāmabhī rudrasaṃkhyayā  yathāvakāśaṃ tāṃ datvā vastreṇa mārjayettataḥ  
paścādācamanaṃ dadyāttato vastraṃ samarpayeta  tilāścaiva javā vāpi godhūmā mudgamāṣakāḥ  
arpaṇīyāḥ śivāyaiva maṃtrairnānāvidhairapi  tataḥ puṣpāṇi deyāni paṃcāsyāya mahātmane  
prativaktraṃ yathādhyānaṃ yathāyogyābhilāṣataḥ  kamalaiśśatapatraiśca śaṃkhapuṣpaiḥ paraistathā  
kuśapuṣpaiśca dhattūrairmaṃdārairdroṇasaṃbhavaiḥ  tathā ca tulasīpatrairbilvapatrairviśeṣataḥ  
pūjayetparayā bhaktyā śaṃkaraṃ bhaktavatsalam  sarvābhāve bilvapatramaparṇīyaṃ śivāya vai  
bilvapatrārpaṇenaiva sarvapūjā prasidhyati  tatassugaṃdhacūrṇaṃ vai vāsitaṃ tailamuttamam  
arpaṇīyaṃ ca vividhaṃ śivāya parayā mudā  tato dhūpaṃ prakartavyo guggulāgurubhirmudā  
dīpo deyastatastasmai śaṃkarāya ghṛtaplutaḥ  arghaṃ dadyātpunastasmai maṃtreṇānena bhaktitaḥ  
kārayedbhāvato bhaktyā vastreṇa mukhamārjanam  rūpaṃ dehi yaśo dehi bhogaṃ dehi ca śaṃkara  
bhuktimuktiphalaṃ dehi gṛhītvārghaṃ namostu te  tato deyaṃ śivāyaiva naivedyaṃ vividhaṃ śubham  
tata ācamanaṃ prītyā kārayedvā vilambataḥ  tataśśivāya tāmbūlaṃ sāṃgopāṅgaṃ vidhāya ca  
kuryādārārtikaṃ pañcavartikāmanusaṃkhyayā  pādayośca caturvāraṃ dviḥkṛtvo nābhimaṇḍale  
ekakṛtve mukhe saptakṛtvaḥ sarvāṅgaṃ eva hi  tato dhyānaṃ yathoktaṃ vai kṛtvā maṃtramudīrayet  
yathāsaṃkhyaṃ yathājñānaṃ kuryānmaṃtravidhinnaraḥ  gurūpadiṣṭamārgeṇa kṛtvā maṃtrajapaṃ sudhīḥ  
gurūpadiṣṭamārgeṇa kṛtvā mantramudīrayet  yathāsaṃkhyaṃ yathājñānaṃ kuryānmaṃtravidhinnaraḥ  
stotrairnānāvidhaiḥ prītyā stuvīta vṛṣabhadhvajam  tataḥ pradakṣiṇāṃ kuryācchivasya ca śanaiśśanaiḥ  
namaskārāṃstataḥ kuryātsāṣṭāṃgaṃ vidhivatpumān  tataḥ puṣpāṃjalideṃyo maṃtreṇānena bhaktitaḥ  
śaṃkarāya pareśāya śivasaṃtoṣahetave  ajñānādyadi vā jñānādyadyatpūjādikaṃ mayā  
kṛtaṃ tadastu saphalaṃ kṛpayā tava śaṃkara  tāvakastvadgataprāṇa tvaccittohaṃ sadā mṛḍa  
iti vijñāya gaurīśa bhūtanātha prasīda me  bhūmau skhalitavādānāṃ bhūmirevāvalaṃbanam  
tvayi jātāparādhānāṃ tvameva śaraṇaṃ prabho  ityādi bahu vijñaptiṃ kṛtvā samyagvidhānataḥ  
puṣpāṃjaliṃ samarpyaiva punaḥ kuryānnatiṃ muhuḥ  svasthānaṃ gaccha deveśa parivārayutaḥ prabho  pūjākāle punarnātha tvayā gaṃtavyamādarāt  iti saṃprārthya vahuśaśśaṃkaraṃ bhaktavatsalam  
visarjayetsvahṛdaye tadapo mūrdhni vinyaset  iti proktamaśeṣeṇa munayaḥ śivapūjanam  bhuktimuktipradaṃ caiva kimanyacchrotumarhatha  
iti śrīśivamahāpurāṇe dvitīyāyāṃ rudrasaṃhitāyāṃ prathamakhaṃḍe sṛṣṭyupākhyāne śivapūjana varṇano nāma trayodaśodhyāyaḥ  
ṛṣaya ūcuḥ  vyāsaśiṣya mahābhāga kathaya tvaṃ pramāṇataḥ  kaiḥ puṣpaiḥ pūjitaśśaṃbhuḥ kiṃ kiṃ yacchati vai phalam  
 sūta uvāca  śaunakādyāśca ṛṣayaḥ śṛṇutādarato'khilam  kathayāmyadya suprītyā puṣpārpaṇavinirṇayam  
eṣa eva vidhiḥ pṛṣṭo nāradena maharṣiṇā  provāca paramaprītyā puṣpārpaṇavinirṇayam  
brahmovāca  kamalairbilvapatraiśca śatapatraistathā punaḥ  śaṃkhapuṣpaistathā devaṃ lakṣmīkāmo'rcayecchivam  
etaiśca lakṣasaṃkhyākaiḥ pūjitaścedbhavecchivaḥ  pāpahānistathā vipra lakṣmīssyānnātra saṃśayaḥ  
viṃśatiḥ kamalānāṃ tu prasthamekamudāhṛtam  bilvo dalasahasreṇa prasthārddhaṃ paribhāṣitam  
śatapatrasahasreṇa prasthārddhaṃ paribhāṣitam  palaiḥ ṣoḍaśabhiḥ pratthaḥ palaṃ ṭaṃkadaśasmṛtaḥ  
anenaiva tu mānena tulāmāropayedyadā  sarvānkāmānavāpnoti niṣkāmaścecchivo bhavet  
rājyasya kāmuko yo vai pārthivānāṃ ca pūjayā  toṣayecchaṃkaraṃ devaṃ daśakoṣṭyā munīśvarāḥ  
liṃgaṃ śivaṃ tathā puṣpamakhaṇḍaṃ taṃdulaṃ tathā  carcitaṃ caṃdanenaiva jaladhārāṃ tathā punaḥ  
pratirūpaṃ tathā maṃtraṃ bilvīdalamanuttamam  athavā śatapatraṃ ca kamalaṃ vā tathā punaḥ  
śaṃkhapuṣpaistathā proktaṃ viśeṣeṇa purātanaiḥ  sarvakāmaphalaṃ divyaṃ paratrehāpi sarvathā  
dhūpaṃ dīpaṃ ca naivedyamarghaṃ cārārtika tathā  pradakṣiṇāṃ namaskāraṃ kṣamāpanavisarjane  
kṛtvā sāṃgaṃ tathā bhojyaṃ kṛtaṃ yena bhavediha  tasya vai sarvathā rājyaṃ śaṃkaraḥ pradadāti ca  
pradhānyakāmuko yo vai tadarddhenārcayetpumān  kārāgṛhagato yo vai lakṣenaivārcayeddhanam  
rogagrasto yadā syādvai tadarddhenārcayecchivam  kanyākāmo bhavedyo vai tadarddhena śivaṃ punaḥ  
vidyākāmastathā yaḥ syāttadarddhenārcayecchivam  vāṇīkāmo bhavedyo vai ghṛtenaivārcayecchivam  
uccāṭanārthaṃ śatrūṇāṃ tanmitenaiva pūjanam  māraṇe vai tu lakṣeṇa mohane tu tadardhataḥ  
sāmaṃtānāṃ jaye caiva koṭipūjā praśasyate  rājñāmayutasaṃkhyaṃ ca vaśīkaraṇakarmaṇi  
yaśase ca tathā saṃkhyā vāhanādyaiḥ sahasrikā  muktikāmorcayecchaṃbhuṃ paṃcakoṭyā subhaktitaḥ  
jñānārthī pūjayetkoṭyā śaṃkaraṃ loka śaṃkaram  śivadarśanakāmo vai tadardhena prapūjayet  
tathā mṛtyuṃjayo jāpyaḥ kāmanāphalarūpataḥ  paṃcalakṣā japā yarhi pratyakṣaṃ tu bhavecchivaḥ  
lakṣeṇa bhajate kaściddvitīye jātisaṃbhavaḥ  tṛtīye kāmanālābhaścaturthe taṃ prapaśyati  
paṃcamaṃ ca yadā lakṣaṃ phalaṃ yacchatyasaṃśayam  anenaiva tu maṃtreṇa daśalakṣe phalaṃ bhavet  
muktikāmo bhavedyo vai darbhaiśca pūjanaṃ caret  lakṣasaṃkhyā tu sarvatra jñātavyā ṛṣisattama  
āyuṣkāmo bhavedyo vai dūrvābhiḥ pūjanaścaret  putrakāmo bhavedyo vai dhattūrakusumaiścaret  
raktadaṇḍaśca dhattūraḥ pūjane śubhadaḥ smṛtaḥ  agastyakusumaiścaiva pūjakasya mahadyaśaḥ  
bhuktimuktiphalaṃ tasya tulasyāḥ pūjayedyadi  arkapuṣpaiḥ pratāpaśca kubjakalhārakaistathā  
japākusumapūjā tu śatrūṇāṃ mṛtyudā smṛtā  rogoccāṭanakānīha karavīrāṇi vai kramāt  
baṃdhukairbhūṣaṇāvāptirjātyāvāhānna saṃśayaḥ  atasīpuṣpakairdevaṃ viṣṇuvallabhatāmiyāt  
śamīpatraistathā muktiḥ prāpyate puruṣeṇa ca  mallikākusumairdattaiḥ striyaṃ śubhatarāṃ śivaḥ  
yūthikākusumaiśśasyairgṛhaṃ naiva vimucyate  karṇikāraistathā vastrasaṃpattirjāyate nṛṇām  
nirguṇḍīkusumairloke mano nirmalatāṃ vrajet  bilvapatraistathā lakṣaiḥ sarvānkāmānavāpnuyāt  
śṛṅgārahārapuṣpaistu varddhate sukha sampadā  ṛtujātāni puṣpāṇi muktidāni na saṃśayaḥ  
rājikākusumānīha śatrūṇāṃ mṛtyudāni ca  eṣāṃ lakṣaṃ śive dadyāddadyācca vipulaṃ phalam  
vidyate kusumaṃ tanna yannaiva śivavallabham  caṃpakaṃ ketakaṃ hitvā tvanyatsarvaṃ samarpayet  
ataḥ paraṃ ca dhānyānāṃ pūjane śaṃkarasya ca  pramāṇaṃ ca phalaṃ sarvaṃ prītyā śṛṇu ca sattama  
taṃdulāropaṇe nṝṇāṃ lakṣmī vṛddhiḥ prajāyate  akhaṇḍitavidhau vipra samyagbhaktyā śivopari  
ṣaṭkenaiva tu prasthānāṃ tadardhena tathā punaḥ  paladvayaṃ tathā lakṣamānena samadāhṛtam  
pūjāṃ rudrapradhānena kṛtvā vastraṃ susundaram  śivopari nyasettatra taṃdulārpaṇamuttamam  
upari śrīphalaṃ tvekaṃ gaṃdhapuṣpādibhistathā  ropayitvā ca dhūpādi kṛtvā pūjāphalaṃ bhavet  
prajāpatyadvayaṃ raupyamāsaṃkhyā ca dakṣiṇā  deyā tadupadeṣṭre hi śaktyā vā dakṣiṇā matā  
ādityasaṃkhyayā tatra brāhmaṇānbhojayettataḥ  lakṣapūjā tathā jātā sāṅgaśca mantrapūrvakam  
śatamaṣṭottaraṃ tatra maṃtre vidhirudāhṛtaḥ  tilānāṃ ca palaṃ lakṣaṃ mahāpātakanāśanam  
ekādaśapalaireva lakṣamānamudāhṛtam  pūrvavatpūjanaṃ tatra kartavyaṃ hitakāmyayā  
bhojyā vai brāhmaṇāstasmādatra kāryā nareṇa hi  mahāpātakajaṃ dukhaṃ tatkṣaṇānnaśyati dhruvam  
yavapūjā tathā proktā lakṣeṇa paramā śive  prasthānāmaṣṭakaṃ caiva tathā prasthārddhakaṃ punaḥ  
paladvayayutaṃ tatra mānametatpurātanam  yavapūjā ca munibhiḥ svargasaukhyavivarddhinī  
prājāpatyaṃ brāhmaṇānāṃ kartavyaṃ ca phalepsubhiḥ  godhūmānnaistathā pūjā praśastā śaṃkarasya vai  
saṃtatirvarddhate tasya yadi lakṣāvadhiḥ kṛtā  droṇārddhena bhavellakṣaṃ vidhānaṃ vidhipūrvakam  
mudgānāṃ pūjane devaḥ śivo yacchati vai sukham  prasthānāṃ saptakenaiva prasthārddhenāthavā punaḥ  
paladvayayutenaiva lakṣamuktaṃ purātanaiḥ  brāhmaṇāśca tathā bhojyā rudrasaṃkhyāpramāṇataḥ  
priyaṃgupūjanādeva dharmādhyakṣe parātmani  dharmārthakāmā varddhaṃte pūjā sarvasukhāvahā  
prasthaikena ca tasyoktaṃ lakṣamekaṃ purātanaiḥ  brahmabhojaṃ tathā proktamarkasaṃkhyāpramāṇataḥ  
rājikāpūjanaṃ śaṃbhośśatrormṛtyukaraṃ smṛtam  sārṣapānāṃ tathā lakṣaṃ palairviśatisaṃkhyayā  
teṣāṃ ca pūjanādeva śatrormṛtyurudāhṛtaḥ  āḍhakīnāṃ dalaiścaiva śobhayitvārcayecchivam  
vṛtā gauśca pradātavyā balīvardastathaiva ca  marīcisaṃbhavā pūjā śatrornāśakarī smṛtā  
āḍhakīnāṃ dalaiścaiva raṃjayi tvārcayecchivam  nānāsukhakarī hyeṣā pūjā sarvaphalapradā  
dhānyamānamiti proktaṃ mayā te munisattama  lakṣamānaṃ tu puṣpāṇāṃ śṛṇu prītyā munīśvara  
prasthānāṃ ca tathā caikaṃ śaṃkhapuṣpasamudbhavam  proktaṃ vyāsena lakṣaṃ hi sūkṣmamānapradarśinā  
prasthairekādaśairjātilakṣamānaṃ prakīrtitam  yūthikāyāstathā mānaṃ rājikāyāstadarddhakam  
prasthairviṃśatikaiścaiva mallikāmāna muttamam  tilapuṣpaistathā mānaṃ prasthānnyūnaṃ tathaiva ca  
tataśca dviguṇaṃ mānaṃ karavīrabhave smṛtam  nirguṃḍīkusume mānaṃ tathaiva kathitaṃ budhaiḥ  
karṇikāre tathā mānaṃ śirīṣakusume punaḥ  baṃdhujīve tathā mānaṃ prasthānaṃ daśakena ca  
ityādyairvividhai mānaṃ dṛṣṭvā kuryācchivārcanam  sarvakāmasamṛdhyarthaṃ muktyarthaṃ kāmanojjhitaḥ  
ataḥ paraṃ pravakṣyāmi dhārāpūjāphalaṃ mahat  yasya śravaṇamātreṇa kalyāṇaṃ jāyate nṛṇām  
vidhānapūrvakaṃ pūjāṃ kṛtvā bhaktyā śivasya vai  paścācca jaladhārā hi kartavyā bhaktitatparaiḥ  
jvarapralāpaśāṃtyarthaṃ jala dhārā śubhāvahā  śatarudriyamaṃtreṇa rudrasyaikādaśena tu  
rudrajāpyena vā tatra sūkten pauruṣeṇa vā  ṣaḍaṃgenātha vā tatra mahāmṛtyuṃjayena ca  
gāyatryā vā namoṃtaiśca nāmabhiḥ praṇavādibhiḥ  maṃtraivāthāgamoktaiśca jaladhārādikaṃ tathā  
sukhasaṃtānavṛddhyarthaṃ dhārāpūjanamuttamam  nānādravyaiḥ śubhairdivyaiḥ prītyā sadbhasmadhāriṇā  
ghṛtadhārā śive kāryā yāvanmaṃtrasahasrakam  tadā vaṃśasya vistāro jāyate nātra saṃśayaḥ  
evaṃ maduktamaṃtreṇa kāryaṃ vai śivapūjanam  brahmabhojyaṃ tathā proktaṃ prājāpatyaṃ munīśvaraiḥ  
kevalaṃ dugdhadhārā ca tadā kāryā viśeṣataḥ  śarkarāmiśritā tatra yadā buddhijaḍo bhavet  
tasyā saṃjāyate jīvasadṛśī buddhiruttamā  yāvanmaṃtrāyutaṃ na syāttāvaddhārāprapūjanam  
yadā coccāṭanaṃ dehe jāyate kāraṇaṃ vinā  yatra kutrāpi vā prema duḥkhaṃ ca parivarddhitam  
svagṛhe kalaho nityaṃ yadā caiva prajāyate  taddhārāyāṃ kṛtāyāṃ vai sarvaṃ duḥkhaṃ vilīyate  
śatrūṇāṃ tāpanārthaṃ vai tailadhārā śivopari  kartavyā suprayatnena kāryasiddhirdhuvaṃ bhavet  
māsi tenaiva tailena bhogavṛddhiḥ prajāyate  sārṣapenaiva tailena śatrunāśobhaveddhruvam  
madhunā yakṣarājo vai gacchecca śivapūjanāta  dhārā cekṣurasasyāpi sarvānandakarī śive  
dhārā gaṃgājalasyaiva bhuktimuktiphalapradā  etāssarvāśca yāḥ proktā mṛtyaṃjayasamudbhavāḥ  
tatrā'yutapramāṇaṃ hi kartavyaṃ tadvidhānataḥ  kartavyaṃ brāhmaṇānāṃ ca bhojyaṃ vai rudrasaṃkhyayā  
etatte sarvamākhyātaṃ yatpṛṣṭo'haṃ munīśvara  etadvai saphalaṃ loke sarvakāmahitāvaham  
skaṃdomāsahitaṃ śaṃbhuṃ saṃpūjya vidhinā saha  yatphalaṃ labhate bhaktyā tadvadāmi yathāśrutam  
atra bhuktvākhilaṃ saukhyaṃ putrapautrādibhiḥ śubham  tato yāti maheśasya lokaṃ sarvasukhāvaham  
sūryakoṭipratīkāśairvimānaiḥ sarvakāmagaiḥ  rudrakanyāsamākīrṇairgeyavādyasamanvitaiḥ  
krīḍate śivabhūtaśca yāvadābhūtasaṃplavam  tato mokṣamavāpnoti vijñānaṃ prāpya cāvyayam  
iti śrīśivamahāpurāṇe prathama khaṃḍe dvitīyāyāṃ rudrasaṃhitāyāṃ sṛṣṭyupākhyāne śivapūjāvidhānavarṇano nāma caturdaśo'dhyāyaḥ  
nārada uvāca  vidhe vidhe mahābhāga dhanyastvaṃ surasattama  śrāvitādyādbhutā śaivakathā paramapāvanī  
tatrādbhutā mahādivyā liṃgotpattiḥ śrutā śubhā  śrutvā yasyāḥ prabhāvaṃ ca duḥkhanāśo bhavediha  
anaṃtaraṃ ca yajjātaṃ māhātmyaṃ caritaṃ tathā  sṛṣṭeścaiva prakāraṃ ca kathaya tvaṃ viśeṣataḥ  
brahmovāca  samyak pṛṣṭe ca bhavatā yajjātaṃ tadanaṃtaram  kathayiṣyāmi saṃkṣepādyathā pūrvaṃ śrutaṃ mayā  
aṃtarhite tadā deve śivarūpe sanātane  ahaṃ viṣṇuśca viprendra adhikaṃ sukhamāptavān  
mayā ca viṣṇunā rūpaṃ haṃsavārāhayostadā  saṃvṛtaṃ tu tatastābhyāṃ lokasargāvanecchayā  
nārada uvāca  vidhe brahman mahāprājña saṃśayo hṛdi me mahān  kṛpāṃ kṛtvātulāṃ śīghraṃ taṃ nāśayitumarhasi  
haṃsavārāhayo rūpaṃ yuvābhyāṃ ca dhṛtaṃ katham  anyadrūpaṃ vihāyaiva kimatra vada kāraṇam  
sūta uvāca  ityetadvacanaṃ śrutvā nāradasya mahātmanaḥ  smṛtvā śivapadāṃbhojaṃ brahmā sādaramabravīt  
brahmovāca  haṃsasya corddhvagamane gatirbhavati niścalā  tattvātattvaviveko'sti jaladugdhavibhāgavat  
ajñānajñānayostattvaṃ vivecayati haṃsakaḥ  haṃsarūpaṃ dhṛtaṃ tena brahmaṇā sṛṣṭikāriṇā  
viveko naiva labdhaśca yato haṃso vyalīyata  śivasvarūpatattvasya jyotirūpasya nārada  
sṛṣṭipravṛttikāmasya kathaṃ jñānaṃ prajāyate  yato labdho viveko'pi na mayā haṃsarūpiṇā  
gamane'dho varāhasya gatirbhavati niścalā  dhṛtaṃ vārāharūpaṃ hi viṣṇunā vanacāriṇā  
athavā bhavakalpārthaṃ tadrūpaṃ hi prakalpitam  viṣṇunā ca varāhasya bhuvanāvanakāriṇā  
yaddinaṃ hi samārabhya tadrūpaṃ dhṛtavānhariḥ  taddinaṃ prati kalpo'sau kalpo vārāhasaṃjñakaḥ  
tadicchā vā yadā jātā tābhyāṃ rūpaṃ hi dhāraṇe  taddinaṃ pratikalpo'sau kalpo vārāhasaṃjñak  
iti praśnottaraṃ dattaṃ prastutaṃ śṛṇu nārada  smṛtvā śivapadāṃbhojaṃ vakṣye sṛṣṭividhiṃ mune  
aṃtarhite mahādeve tvahaṃ lokapitāmahaḥ  tadīyaṃ vacanaṃ kartumadhyāyandhyānatatparaḥ  
namaskṛtya tadā śaṃbhuṃ jñānaṃ prāpya harestadā  ānaṃdaṃ paramaṃ gatvā sṛṣṭiṃ kartuṃ mano dadhe  
viṣṇuścāpi tadā tatra praṇipatya sadāśivam  upadiśya ca māṃ tāta hyaṃtardhānamupāgataḥ  
brahmāṇḍācca bahirgatvā prāpya śambhoranugraham  vaikuṃṭhanagaraṃ gatvā tatrovāsa harissadā  
ahaṃ smṛtvā śivaṃ tatra viṣṇuṃ vai sṛṣṭikāmyayā  pūrvaṃ sṛṣṭaṃ jalaṃ yacca tatrāṃjalimudākṣipam  
ato'ṇḍamabhavattatra caturviṃśatisaṃjña kam  virāḍrūpamabhūdvipra jalarūpamapaśyataḥ  
tatassaṃśayamāpannastapastepe sudāruṇam  dvādaśābdamahaṃ tatra viṣṇudhyānaparāyaṇaḥ  
tasmiṃśca samaye tāta prādurbhūto harissvayam  māmuvāca mahāprītyā madaṃgaṃ saṃspṛśanmudā  
 viṣṇuruvāca  varaṃ brūhi prasanno'smi nādeyo vidyate tava  brahmañchaṃbhuprasādena sarvaṃ dātuṃ samarthakaḥ  
brahmovāca  yuktametanmahābhāga datto'haṃ śaṃbhunā ca te  taduktaṃ yācate me'dya dehi viṣṇo namo'stu te  
virāḍrūpamidaṃ hyaṃḍaṃ caturviṃśatisaṃjñakam  na caitanyaṃ bhavatyādau jaḍībhūtaṃ pradṛśyate  
prādurbhūto bhavānadya śivānugrahato hare  prāptaṃ śaṃkarasaṃbhūtyā hyaṇḍaṃ caitanyamāvaha  
ityukte ca mahāviṣṇuśśaṃbhorājñāparāyaṇaḥ  anaṃtarūpamāsthāya praviveśa tadaṃḍakam  
sahasraśīrṣā puruṣassahasrākṣaḥ sahasrapāt  sa bhūmiṃ sarvataspṛtvā tadaṇḍaṃ vyāptavāniti  
praviṣṭe viṣṇunā tasminnaṇḍe samyakstutena me  sacetanamabhūdaṇḍaṃ caturviṃśatisaṃjñakam  
pātālādi samārabhya saptalokādhipaḥ svayam  rājate sma haristatra vairājaḥ puruṣaḥ prabhuḥ  
kailāsanagaraṃ ramyaṃ sarvopari virājitam  nivāsārthaṃ nijasyaiva paṃcavaktra ścakāra ha  
brahmāṃḍasya tathā nāśe vaikuṇṭhasya ca tasya ca  kadācideva devarṣe nāśo nāsti tayoriha  
satyaṃ padamupāśritya sthito'haṃ munisattama  sṛṣṭikāmo'bhavaṃ tāta mahādevājñayā hyaham  
sisṛkṣoratha me prādurabhavatpāpasargakaḥ  avidyāpaṃcakastāta buddhipūrvastamopamaḥ  
tataḥ prasannacitto'hamasṛjaṃ sthāvarābhidham  mukhyasargaṃ ca nissaṃgamadhyāyaṃ śaṃbhuśāsanāt  
taṃ dṛṣṭvā me sisṛkṣośca jñātvā sādhakamātmanaḥ  sargo'vartata duḥkhāḍhyastiryaksrotā na sādhakaḥ  
taṃ cāsādhakamājñāya punaściṃtayataśca me  abhavatsāttvikassarga ūrdhvasrotā iti drutam  
devasargaḥ pratikhyātassatyo'tīva sukhāvahaḥ  tamapyasādhakaṃ matvā'ciṃtayaṃ prabhumātmanaḥ  
prādurāsīttatassargo rājasaḥ śaṃkarājñayā  avāksrotā iti khyāto mānuṣaḥ parasādhakaḥ  
mahādevājñayā sargastato bhūtādiko'bhavat  iti paṃcavidhā sṛṣṭiḥ pravṛttā vai kṛtā mayā  
trayassargāḥ prakṛtyāśca brahmaṇaḥ parikīrtitāḥ  tatrādyo mahatassargo dvitīyaḥ sūkṣmabhautikaḥ  
vaikārikastṛtīyaśca ityete prakṛtāstrayaḥ  evaṃ cāṣṭavidhāssargāḥ prakṛtervekṛtaiḥ saha  
kaumāro navamaḥ proktaḥ prākṛto vaikṛtaśca saḥ  eṣāmavāṃtaro bhedo mayā vaktuṃ na śakyate  
alpatvādupayogasya vacmi sargaṃ dvijātmakam  kaumāraḥ sanakādīnāṃ yatra sargo mahānabhūt  
sanakādyāḥ sutā me hi mānasā brahmasaṃmitāḥ  mahāvairāgyasaṃpannā abhavanpaṃca suvratāḥ  
mayājñaptā api ca te saṃsāravimukhā budhāḥ  śivadhyānaikamanaso na sṛṣṭau cakrire matim  
pratyuttaraṃ ca tadanu śrutvāhaṃ munisattama  akārṣaṃ krodhamatyugraṃ mohamāptaśca nārada  
kuddhasya mohitasyātha vihvalasya mune mama  krodhena khalu netrābhyāṃ prāpatannaśrubiṃdavaḥ  
tasminnavasare tatra smṛtena manasā mayā  prabodhitohaṃ tvaritamāgatenā hi viṣṇunā  
tapaḥ kuru śivasyeti hariṇā śikṣito'pyaham  tapokārī mahadghoraṃ paramaṃ munisattama  
tapasyataśca sṛṣṭyarthaṃ bhruvorghrāṇasya madhyataḥ  avimuktābhidhāddeśātsvakīyānme viśeṣataḥ  
trimūrtīnāṃ maheśasya prādurāsīdghṛṇānidhiḥ  ārddhanārīśvaro bhūtvā pūrṇāśassakaleśvaraḥ  
tamajaṃ śaṃkaraṃ sākṣāttejorāśimumāpatim  sarvajñaṃ sarvakartāraṃ nīlalohitasaṃjñakam  
dṛṣṭvā natvā mahābhaktyā stutvāhaṃ tu praharṣitaḥ  avocaṃ devadeveśaṃ sṛja tvaṃ vividhāḥ prajāḥ  
śrutvā mama vacassotha devadevo maheśvaraḥ  sasarja svātmanastulyānrudro rudragaṇānbahūna  
avocaṃ punareveśaṃ mahārudraṃ maheśvaram  janmamṛtyubhayāviṣṭāssṛja deva prajā iti  
evaṃ śrutvā mahādevo madvacaḥ karuṇānidhiḥ  prahasyovāca māṃ sadyaḥ prahasya munisattama  
mahādeva uvāca  janmamṛtyubhayāviṣṭā nāhaṃ srakṣye prajā vidhe  aśobhanāḥ karmavaśā vimagnā duḥkhavāridhau  
ahaṃ duḥkhodadhau magnā uddhariṣyāmi ca prajāḥ  samyakjñānapradānena gurumūrtiparigrahaḥ  
tvameva sṛja duḥkhāḍhyāḥ prajāssarvāḥ prajāpate  madājñayā na baddhastvaṃ māyayā saṃbhaviṣyasi  
brahmovāca  ityuktvā māṃ sa bhagavānsuśrīmānnīlalohitaḥ  sagaṇaḥ paśyato me hi drutamaṃtardadhe haraḥ  
brahmovāca  śabdādīni ca bhūtāni paṃcīkṛtvāhamātmanā  tebhyaḥ sthūlaṃ nabho vāyuṃ vahniṃ caiva jalaṃ mahīm  
parvatāṃśca samudrāṃśca vṛkṣādīnapi nārada  kalādiyugaparyetānkālānanyānavāsṛjam  
sṛṣṭyaṃtānaparāṃścāpi nāhaṃ tuṣṭo'bhava nmune  tato dhyātvā śivaṃ sāmbaṃ sādhakānasṛjaṃ mune  
marīciṃ ca svanetrābhyāṃ hṛdayādbhṛgumeva ca  śiraso'girasaṃ vyānātpulahaṃ munisattamam  
udānācca pulastyaṃ hi vasiṣṭhañca samānataḥ  kratuṃ tvapānācchrotrābhyāmatriṃ dakṣaṃ ca prāṇataḥ  
asṛjaṃ tvāṃ tadotsaṃgācchāyāyāḥ kardamaṃ munim  saṃkalpādasṛjaṃ dharmaṃ sarvasādhanasādhanam  
evametānahaṃ sṛṣṭvā kṛtārthassādhakottamān  abhavaṃ muniśārdūla mahādevaprasādataḥ  
tato madājñayā tāta dharmaḥ saṃkalpasaṃbhavaḥ  mānavaṃ rūpamāpannassādhakaistu pravartitaḥ  
tato'sṛjaṃ svagātrebhyo vividhebhyo'mitānsutān  surāsurādikāṃstebhyo dattvā tāṃ tāṃ tanuṃ mune  
tato'haṃ śaṃkareṇātha preritoṃ'targatena ha  dvidhā kṛtvātmano dehaṃ dvirūpaścābhavaṃ mune  
arddhena nārī puruṣaścārddhena saṃtato mune  sa tasyāmasṛjaddvaṃdvaṃ sarvasādhanamuttamam  
svāyaṃbhuvo manustatra puruṣaḥ parasādhanam  śatarūpābhidhā nārī yoginī sā tapasvinī  
sā punarmanunā tena gṛhītātīva śobhanā  vivāhavidhinā tātā'sṛjatsargaṃ samaithunam  
tasyāṃ tena samutpannastanayaśca priyavrataḥ  tathaivottānapādaśca tathā kanyātrayaṃ punaḥ  
ākūtirdevahūtiśca prasūtiriti viśrutāḥ  ākūtiṃ rucaye prādātkardamāya tu madhyamām  
dadau prasūtiṃ dakṣāyottānapādānujāṃ sutāḥ  tāsāṃ prasūtiprasavaissarvaṃ vyāptaṃ carācaram  
ākūtyāṃ ca ruceścābhūdvaṃdvaṃ yajñaśca dakṣiṇā  yajñasya jajñire putrā dakṣiṇāyāṃ ca dvādaśa  
devahūtyāṃ kardamācca bahvyo jātāssutā mune  daśājjātāścatasraśca tathā putryaśca viṃśatiḥ  
dharmāya dattā dakṣeṇa śraddhādyāstu trayodaśa  śṛṇu tāsāṃ ca nāmāni dharmastrīṇāṃ munīśvara  
śraddhā lakṣmīrdhṛtistuṣṭiḥ puṣṭirmedhā tathā kriyā  vasuḥrbuddhi lajjā śāṃtiḥ siddhiḥ kīrtistrayodaśa  
tābhyāṃ śiṣṭā yavīyasya ekādaśa sulocanāḥ  khyātissatpathasaṃbhūtiḥ smṛtiḥ prītiḥ kṣamā tathā  
sannatiścānurūpā ca ūrjā svāhā svadhā tathā  bhṛgurbhavo marīciśca tathā caivāṃgirā muniḥ  
pulastyaḥ pulahaścaiva kratuścarṣivarastathā  atrirvāsiṣṭho vahniśca pitaraśca yathākramam  
khyātāstā jagṛhuḥ kanyā bhṛgvādyāssādhakā varāḥ  tatassaṃpūritaṃ sarvaṃ trailokyaṃ sacarācaram  
evaṃ karmānurūpeṇa praṇināmaṃbikāpate  ājñayā bahavo jātā asaṃkhyātā dvijarṣabhāḥ  
kalpabhedena dakṣasya ṣaṣṭiḥ kanyāḥ prakīrtitāḥ  tāsāṃ daśa ca dharmāya śaśine saptaviṃśatim  
vidhinā dattavāndakṣaḥ kaśyapāya trayodaśa  catasraḥ pararūpāya dadau tārkṣyāya nārada  
bhṛgvaṃgiraḥ kṛśāśvebhyo dve dve kanye ca dattavān  tābhyastebhyastu saṃjātā bahvī sṛṣṭiścarācarā  
trayodaśamitāstasmai kaśyapāya mahātmane  dattā dakṣeṇa yāḥ kanyā vidhivanmunisattama  
tāsāṃ prasūtibhirvyāptaṃ trailokyaṃ sacarācaram  sthāvaraṃ jaṃgamaṃ caiva śūnya naiva tu kiṃcana  
devāśca ṛṣayaścaiva daityāścaiva prajajñire  vṛkṣāśca pakṣiṇaścaiva sarve parvatavīrudhaḥ  
dakṣakanyāprasūtaiśca vyāptamevaṃ carācaram  pātālatalamārabhya satyalokāvadhi dhruvam  
brahmāṃḍaṃ sakalaṃ vyāptaṃ śūnyaṃ naiva kadācana  evaṃ sṛṣṭiḥ kṛtā samyagbrahmaṇā śaṃbhuśāsanāt  
satī nāma triśūlāgre sadā rudreṇa rakṣitā  taporthaṃ nirmitā pūrvaṃ śaṃbhunā sarvaviṣṇunā  
saiva dakṣātsamudbhūtā lokakāryārthameva ca  līlāṃ cakāra bahuśo bhaktoddharaṇahetave  
vāmāṃgo yasya vaikuṃṭho dakṣiṇāṃgo'hameva ca  rudro hṛdayajo yasya trividhastu śivaḥ smṛtaḥ  
ahaṃ viṣṇuśca rudraśca guṇāstraya udāhṛtāḥ  svayaṃ sadā nirguṇaśca parabrahmāvyayaśśivaḥ  
viṣṇussattvaṃ rajo'haṃ ca tamo rudra udāhṛtaḥ  lokācārata ityevaṃ nāmato vastuto'nyathā  
aṃtastamo bahissattvo viṣṇūrudrastathā mataḥ  aṃtassattvastamobāhyo rajohaṃ sarvethā mune  
rājasī ca surā devī sattvarūpāttu sā satī  lakṣmīstamomayī jñeyā virūpā ca śivā parā  
evaṃ śivā satī bhūtvā śaṃkareṇa vivāhitā  pituryajñe tanuṃ tyaktvā nādāttāṃ svapadaṃ yayau  
punaśca pārvatī jātā devaprārthanayā śivā  tapaḥ kṛtvā suvipulaṃ punaśśivamupāgatā  
tasyā nāmānyanekāni jātāni ca munīśvara  kālikā caṃḍikā bhadrā cāmuṃḍā vijayā jayā  
jayaṃtī bhadrakālī ca durgā bhagavatīti ca  kāmākhyā kāmadā hyambā mṛḍānī sarvamaṃgalā  
nāmadheyānyanekāni bhuktimuktipradāni ca  guṇakarmānurūpāṇi prāyaśastatra pārvatī  
guṇamayyastathā devyo devā guṇamayāstrayaḥ  militvā vividhaṃ sṛṣṭeścakruste kāryamuttamam  
evaṃ sṛṣṭiprakāraste varṇito munisattama  śivājñayā viracito brahmāṃḍasya mayā'khilaḥ  
paraṃ brahma śivaḥ proktastasya rūpāstrayaḥ surāḥ  ahaṃ viṣṇuśca rudraśca guṇabhedānurūpataḥ  
śivayā ramate svairaṃ śivaloke manorame  svataṃtraḥ paramātmā hi nirguṇassaguṇo'pi vai  
tasya pūrṇavatāro hiṃ rudrassākṣācchivaḥ smṛtaḥ  kailāse bhavanaṃ ramyaṃ paṃcavaktraścakāra ha  brahmāṃḍasya tathā nāśe tasya nāśosti vai na hi  
sūta uvāca  ityākarṇya vacastasya brahmaṇassa tu nāradaḥ  punaḥ papraccha taṃ natvā vinayena munīśvarāḥ  
nārada uvāca  kadāgato hi kailāsaṃ śaṃkaro bhaktavatsalaḥ  kva vā sakhitvaṃ tasyāsītkubereṇa mahātmanā  
kiṃ cakāra harastatra paripūrṇaḥ śivākṛtiḥ  etatsarvaṃ samācakṣva paraṃ kautūhalaṃ mama  
brahmovāca  śṛṇu nārada vakṣyāmi caritaṃ śaśimaulinaḥ  yathā jagāma kailāsaṃ sakhitvaṃ dhanadasya ca  
asītkāṃpilyanagare somayājikulodbhavaḥ  dīkṣito yajñadattākhyo yajñavidyāviśāradaḥ  
vedavedāṃgavitprājño vedāntādiṣu dakṣiṇaḥ  rājamānyo'tha bahudhā vadānyaḥ kīrtibhājanaḥ  
agniśuśrūṣaṇarato vedādhyayanatatparaḥ  sundaro ramaṇīyāṃgaścandrabiṃbasamākṛtiḥ  
āsīdguṇanidhirnāma dīkṣitasyāsya vai sutaḥ  kṛtopanayanassoṣṭau vidyā jagrāha bhūriśaḥ  atha pitrānabhijñāto yūtakarmarato'bhavat  
ādāyādāya bahuśo dhanaṃ mātussakāśataḥ  samadādyūtakārebhyo maitrīṃ taiśca cakāra saḥ  
saṃtyaktabrāhmaṇācāraḥ saṃdhyāsnānaparāṅmukhaḥ  niṃdako vedaśāstrāṇāṃ devabrāhmaṇaniṃdakaḥ  
smṛtyācāravihīnastu gītavādyavinodabhāk  naṭapākhaṃḍabhāṇḍaistu baddhapremaparaṃparaḥ  
prerito'pi jananyā sa na yayau pituraṃtikam  gṛhakāryāṃtaravyāpto dīkṣito dīkṣitāyinīm  
yadā yadaiva tāṃ pṛcchedaye guṇanidhissutaḥ  na dṛśyate mayā gehe kalyāṇi vidadhāti kim  
tadā tadeti sā brūyādidānīṃ sa bahirgataḥ  snātvā samarcya vai devānetāvaṃtamanehasam  
adhītyādhyayanārthaṃ sa dvijairmitraissamaṃ yayau  ekaputreti tanmātā pratārayati dīkṣitam  
na tatkarma ca tadvṛttaṃ kiṃcidvetti sa dīkṣitaḥ  sarvaṃ keśāṃtakarmāsya cakre varṣe'tha ṣoḍaśe  
atho sa dīkṣito yajñadattaḥ putrasya tasya ca  gṛhyoktena vidhānena pāṇigrāhamakārayam  
pratyahaṃ tasya jananī sutaṃ guṇanidhiṃ mṛdu  śāsti snehārdrahṛdayā hyupaveśya sma nārada  
krodhanaste'sti tanaya sa mahātmā pitetyalam  yadi jñāsyati te vṛttaṃ tvāṃ ca māṃ tāḍayiṣyati  
ācchādayāmi te nityaṃ pituragre kuceṣṭitam  lokamānyo'sti te tātassadācārairna vai dhanaiḥ  
brāhmaṇānāṃ dhanaṃ tāta sadvidyā sādhusaṃgamaḥ  kimarthaṃ na karoṣi tvaṃ suruciṃ prītamānasaḥ  
sacchrotriyāste'nūcānā dīkṣitāssomayājinaḥ  iti rūḍhimiha prāptāstava pūrvapitāmahāḥ  
tyaktvā durvṛttasaṃsargaṃ sādhusaṃgarato bhava  sadvidyāsu mano dhehi brāhmaṇācāramācara  
tātānurūpo rūpeṇa yaśasā kulaśīlataḥ  tato na trapase kinnastyaja durvṛttatāṃ svakām  
ūnaviṃśatiko'si tvameṣā ṣoḍaśavārṣikī  etāṃ saṃvṛṇu sadvṛttāṃ pitṛbhaktiyuto bhava  
śvaśuro'pi hi te mānyassarvatra guṇaśīlataḥ  tato na trapase kinnastyaja durvṛttatāṃ suta  
mātulāste'tulāḥ putra vidyāśīlakulādibhiḥ  tebhyo'pi na bibheṣi tvaṃ śuddho'syubhayavaṃśataḥ  
paśyaitānprati veśmasthānbrāhmaṇānāṃ kumārakān  gṛhe'pi śiṣyānpaśyaitānpituste vinayocitān  
rājāpi śroṣyati yadā tava duśceṣṭitaṃ suta  śraddhāṃ vihāya te tāte vṛttilopaṃ kariṣyati  
bālaceṣṭitamevaitadvadaṃtyadyāpi te janāḥ  anaṃtaraṃ hariṣyaṃti yuktāṃ dīkṣitatāmiha  
sarvepyākṣārayiṣyaṃti tava tātaṃ ca māmapi  mātuścaritraṃ tanayo dhatte durbhāṣaṇairiti  
pitāpi te na pāpīyāñchrutismṛtipathānugaḥ  tadaṃghrilīnamanaso mama sākṣī maheśvaraḥ  
na cartusnātayayāpīha mukhaṃ duṣṭasya vīkṣitam  aho balīyānsa vidhiryena jāto bhavāniti  
pratikṣaṇaṃ jananyeti śikṣyamāṇotidurmatiḥ   na tatyāja ca taddharmaṃ durbodho vyasanī yataḥ  
mṛgayāmadyapaiśunyānṛtacauryadurodaraiḥ  sa vāradārairvyasanairebhiḥ ko'tra na khaṃḍitaḥ  
yadyanmadhyagṛhe paśyettattannītvā sudurmatiḥ  arpayeddyūtakārāṇāṃ sakupyaṃ vasanādikam  
nyastāṃ ratnamayīṃ gehe karasya piturūrmikām  corayitvaikadādāya durodarakare'rpayat  
dīkṣitena parijñāto daivāddyūtakṛtaḥ kare  uvāca dīkṣitastaṃ ca kuto labdhā tvayormikā  
pṛṣṭastenātha nirbaṃdhādasakṛttamuvāca saḥ  māmākṣipasi viproccaiḥ kiṃ mayā cauryakarmaṇā  
labdhā mudrā tvadīyena putreṇaiva samarpitā  mama māturhi pūrvedyurjitvā nīto hi śāṭakaḥ  
na kevalaṃ mamaivaitadaṃgulīyaṃ samarpitam  anyeṣāṃ dyūtakartṝṇāṃ bhūri tenārpitaṃ vasu  
ratnakupyadukūlāni śṛṃgāraprabhṛtīni ca  bhājanāni vicitrāṇi kāṃsyatāmramayāni ca  
nagnīkṛtya pratidinaṃ badhyate dyūtakāribhiḥ  na tena sadṛśaḥ kaścidākṣiko bhūmimaṃḍale  
adyāvadhi tvayā vipra durodara śiromaṇiḥ  kathaṃ nājñāyi tanayo'vinayānayakovidaḥ  
iti śrutvā trapābhāravinamratarakaṃdharaḥ  prāvṛtya vāsasā mauliṃ prāviśannijamandiram  
mahāpativratāmasya patnī provāca tāmatha  sa dīkṣito yajñadattaḥ śrautakarmaparāyaṇaḥ  
yajñadatta uvāca  dīkṣitāyani kutrāsti dhūrte guṇanidhissutaḥ  atha tiṣṭhatu kiṃ tena kva sā mama śubhormikā  
aṃgodvartanakāle yā tvayā me'ṅgulito hṛtā  sā tvaṃ ratnamayī śīghraṃ tāmānīya prayaccha me  
iti śrutvātha tadvākyaṃ bhītā sā dīkṣitāyanī  provāca snānamadhyāhnīṃ kriyāṃ niṣpādayatyatha  
vyagrāsmi devapūjārthamupahārādikarmaṇi  samayo'yamatikrāmedatithīnāṃ priyātithe  
idānīmeva pakvānnakāraṇavyagrayā mayā  sthāpitā bhājane kvāpi vismṛteti na vedmyaham  
dīkṣita uvāca  haṃ he'satputrajanani nityaṃ satyaprabhāṣiṇi  yadā yadā tvāṃ saṃpṛche tanayaḥ kva gatastviti  
tadātadeti tvaṃ brūyānnathedānīṃ sa nirgataḥ  adhītyādhyayanārthaṃ ca dvitrairmitraissayugbahiḥ  
kutaste śāṭakaḥ patni māṃjiṣṭho yo mayārpitaḥ  labhate yo'niśaṃ dhāmni tathyaṃ brūhi bhayaṃ tyaja  
sāṃprataṃ nekṣyate so'pi bhṛṃgāro maṇimaṃḍitaḥ  paṭṭasūtramayī sāpi tripaṭī yā mayārpitā  
kva dākṣiṇātyaṃ tatkāṃsyaṃ gauḍī tāmraghaṭī kva sā  nāgadaṃtamayī sā kva sukhakautuka maṃcikā  
kva sā parvatadeśīyā candrakāṃtirivādbhutā  dīpakavyagrahastāgrālaṃkṛtā śālabhañjikā  
kiṃ bahūktena kulaje tubhyaṃ kupyāmyahaṃ vṛthā  tadābhyavahāriṣyehamupayaṃsyāmyahaṃ yadā  
anapatyo'smi tenāhaṃ duṣṭena kuladūṣiṇā  uttiṣṭhānaya pāthastvaṃ tasmai dadyāstilāṃjalim  
aputratvaṃ varaṃ nṝṇāṃ kuputrātkulapāṃsanāt  tyajedekaṃ kulasyārthe nītireṣā sanātanī  
snātvā nityavidhiṃ kṛtvā tasminnevāhni kasyacit  śrotriyasya sutāṃ prāpya pāṇiṃ jagrāha dīkṣitaḥ  
iti śrīśivamahāpurāṇe dvitīyāyāṃ rudrasaṃhitāyāṃ prathamakhaṇḍe sṛṣṭyupākhyāne guṇanidhicaritravarṇanonāma saptadaśo'dhyāyaḥ  
brahmovāca  śrutvā tathā sa vṛttāṃtaṃ prāktanaṃ svaṃ viniṃdya ca  kāṃciddiśaṃ samālokya niryayau dīkṣitāṃgajaḥ  
kiyacciraṃ tato gatvā yajñadattātmajassa hi  duṣṭo guṇanidhistasthau gatotsāho visarjitaḥ  
ciṃtāmavāpa mahatīṃ kva yāmi karavāṇi kim  nāhamabhyastavidyo'smi na caivātidhano'smyaham  
deśāṃtare yasya dhanaṃ sa sadyassukhamedhate  bhayamasti dhane caurātsa vighnassarvatobhavaḥ  
yājakasya kule janma kathaṃ me vyasanaṃ mahat  aho balīyānhi vidhirbhāvikarmānusaṃdhayet  
bhikṣitunnādhigacchāmi na me paricitiḥ kvacit  na ca pārśve dhanaṃ kiñcitkimatra śaraṇaṃ bhavet  
sadānabhyudite bhānau prasūrme miṣṭabhojanam  dadyādadyātra kaṃ yāce na ceha jananī mama  
brahmovāca  iti ciṃtayatastasya bahuśastatra nārada  ati dīnaṃ tarormūle bhānurastācalaṃ gataḥ  
etasminneva samaye kaścinmāheśvaro naraḥ  sahopahārānādāya nagarādbahirabhyagāt  
nānāvidhānmahādivyānsvajanaiḥ parivāritaḥ  samabhyarcitumīśānaṃ śivarātrāvupoṣitaḥ  
śivālayaṃ praviśyātha sa bhaktaśśivasaktadhīḥ  yathocitaṃ sucittena pūjayāmāsa śaṃkaram  
pakvānnagaṃdhamāghrāya yajñadattātmajo dvijaḥ  pitṛtyakto mātṛhīnaḥ kṣudhitaḥ sa tamanvagāt  
idamannaṃ mayā grāhyaṃ śivāyopakṛtaṃ niśi  supte śaivajane daivātsarvasminvividhaṃ mahat  
ityāśāmavalambyātha dvāri śaṃbhorupāviśat  dadarśa ca mahāpūjāṃ tena bhaktena nirmitām  
vidhāya nṛtyagītādi bhaktāssuptāḥ kṣaṇe yadā  naivedyaṃ sa tadādātuṃ bhargāgāraṃ viveśa ha  
dīpaṃ maṃdaprabhaṃ dṛṣṭvā pakvānnavīkṣaṇāya saḥ  nijacailāṃjalādvartiṃ kṛtvā dīpaṃ prakāśya ca  
yajñadattātmajasso'tha śivanaivedyamādarāt  jagrāha sahasā prītyā pakvānna vahuśastataḥ  
tataḥ pakvānnamādāya tvaritaṃ gacchato bahiḥ  tasya pādatalāghātātprasuptaḥ kopyabudhyata  
ko'yaṃ ko'yaṃ tvarāpanno gṛhyatāṃ gṛhyatā masau  iti cukrośa sa jano girā bhayamahoccayā  
yāvadbhayātsamāgatya tāvatsa purarakṣakaiḥ  palāyamāno nihataḥ kṣaṇādaṃdhatvamāgataḥ  
abhakṣayacca naivedyaṃ yajñadattātmajo mune  śivānugrahato nūnaṃ bhāvipuṇyabalānna saḥ  
atha baddhassamāgatya pāśamudgarapāṇibhiḥ  ninīṣubhiḥ saṃyamanīṃ yāmyaissa vikaṭairbhaṭaiḥ  
tāvatpāriṣadāḥ prāptāḥ kiṃki ṇījālamālinaḥ  divyaṃ vimānamādāya taṃ netuṃ śūlapāṇayaḥ  
śivagaṇā ūcuḥ  muṃcatainaṃ dvijaṃ yāmyā gaṇāḥ parama dhārmikam  daṇḍayogyo na vipro'sau dagdhasarvāghasaṃcayaḥ  
ityākarṇya vacaste hi yamarājagaṇāstataḥ  mahādevagaṇānāhurbabhūvuścakitā bhṛśam  
śaṃbhorgaṇānathālokya bhītaistairyamakiṃkaraiḥ  avādi praṇatairitthaṃ durvṛtto'yaṃ gaṇā dvijaḥ  
yamagaṇā ūcuḥ  kulācāraṃ pratīryyaiṣa pitrorvākyaparāṅmukhaḥ  satyaśaucaparibhraṣṭassaṃdhyāsnānavivarjitaḥ  
āstāṃ dūresya karmānyacchivanirmālyalaṃghakaḥ  pratyakṣato'tra vīkṣadhvamaspṛśyo'yaṃ bhavādṛśām  
śivanirmālyabhoktāraśśivanirmmālyalaṃghakāḥ  śivanirmālyadātāraḥ sparśasteṣāṃ hyapuṇyakṛt  
viṣamālokya vā peyaṃ śreyo vā sparśanaṃ param  sevitavyaṃ śivasvaṃ na prāṇaḥ kaṇṭhagatairapi  
yūyaṃ pramāṇaṃ dharmeṣu yathā na ca tathā vayam  asti ceddharmaleśosya gaṇāstaṃ śṛṇumo vayam  
itthaṃ tadvākyamākarṇya yāmānāṃ śivakiṃkarāḥ  smṛtvā śivapadāmbhojaṃ procuḥ pāriṣadāstu tān  
śivakiṃkarā ūcuḥ  kiṃkarāśśivadharmā ye sūkṣmāste tu bhavādṛśaiḥ  sthūlalakṣyaiḥ kathaṃ lakṣyā lakṣyā ye sūkṣmadṛṣṭibhiḥ  
anenānenasā karma yatkṛtaṃ śṛṇuteha tat  yajñadattātmajenātha sāvadhānatayā gaṇāḥ  
pataṃtī liṃgaśirasi dīpacchāyā nivāritā  svacailāṃcalato'nena dattvā dīpadaśāṃ niśi  
aparopi paro dharmo jātastatrāsya kiṃkaraḥ  śṛṇvataḥ śivanāmāni prasaṃgādapi gṛhṇatām  
bhaktena vidhinā pūjā kriyamāṇā nirīkṣitā  upoṣitena bhūtāyāmanenāsthitacetasā  
śivalokamayaṃ hyadya gaṃtāsmābhissahaiva tu  kaṃcitkālaṃ mahābhogānkariṣyati śivānugaḥ  
kaliṃgarājo bhavitā tato nirdhūtakalmaṣaḥ  eṣa dvijavaro nūnaṃ śivapriyataro yataḥ  
anyatkiṃcinna vaktavyaṃ yūyaṃ yāta yathāgatam  yamadūtāssvalokaṃ tu suprasannena cetasā  
 brahmovāca  ityākarṇya vacasteṣāṃ yamadūtā munīśvara  yathāgataṃ yayussarve yamalokaṃ parāṅmukhāḥ  
sarvaṃ nivedayāmāsuśśamanāya gaṇā mune  tadvṛttamāditaḥ proktaṃ śaṃbhudūtaiśca dharmataḥ  
 dharmarāja uvāca  sarve śṛṇuta madvākyaṃ sāvadhānatayā gaṇāḥ  tadeva prītyā kuruta macchāsanapurassaram  
ye tripuṇḍradharā loke vibhūtyā sitayā gaṇāḥ  te sarve parihartavyā nānetavyāḥ kadācana  
uddhūlanakarā ye hi vibhūtyā sitayā gaṇāḥ  te sarve parihartavyā nānetavyāḥ kadācana  
śivaveṣatayā loke yena kenāpi hetunā  te sarve parihartavyā nānetavyāḥ kadācana  
ye rudrākṣadharā loke jaṭādhāriṇa eva ye  te save parihartavyā nānetavyāḥ kadācana  
upajīvanahetośca śivaveṣadharā hi ye  te sarve parihartavyā nānetavyāḥ kadācana  
daṃbhenāpi cchalenāpi śivaveṣadharā hi ye  te sarve parihartavyā nānetavyāḥ kadācana  
evamājñāpayāmāsa sa yamo nija kiṃkarān  tatheti matvā te sarve tūṣṇīmāsañchucismitāḥ  
 brahmovāca  pārṣadairyamadūtebhyo mocitastviti sa dvijaḥ  śivalokaṃ jagāmāśu tairgaṇaiśśucimānasaḥ  
tatra bhuktvākhilānbhogānsaṃsevya ca śivāśivau  ariṃdamasya tanayaḥ kaliṃgādhipaterabhūt  
dama ityabhidhāno'bhūcchivasevāparāyaṇaḥ  bālo'pi śiśubhiḥ sākaṃ śivabhaktiṃ cakāra saḥ  
kramādrājyamavāpātha pitaryuparate yuvā  prītyā pravartayāmāsa śivadharmāṃśca sarvaśaḥ  
nānyaṃ dharmaṃ sa jānāti durdamo bhūpatirdamaḥ  śivālayeṣu sarveṣu dīpadānādṛte dvijaḥ  
grāmādhīśānsamāhūya sarvānsa viṣayasthitān  itthamājñāpayāmāsa dīpā deyāśśivālaye  
anyathā satyamevedaṃ sa me daṇḍyo bhaviṣyati  dīpa dānācchivastuṣṭo bhavatīti śrutīritam  
yasyayasyābhito grāmaṃ yāvataśca śivālayāḥ  tatratatra sadā dīpo dyotanīyo'vicāritam  
mamājñābhaṃgadoṣeṇa śiraśchetsyāmyasaṃśayam  iti tadbhayato dīpā dīptāḥ pratiśivālayam  
anenaiva sa dharmeṇa yāvajjīvaṃ damo nṛpaḥ  dharmarddhiṃ mahatīṃ prāpya kāladharmavaśaṃ gataḥ  
sa dīpavāsanāyogādbahūndīpānpradīpya vai  alakāyāḥ patirabhūdratnadīpaśikhāśrayaḥ  
evaṃ phalati kālena śive'lpamapi yatkṛtam  iti jñātvā śive kāryaṃ bhajanaṃ susukhārthibhiḥ  
kva sa dīkṣitadāyādaḥ sarvadharmāratiḥ sadā  śivālaye daivayogādyātaścorayituṃ vasu  svārthadīpadaśodyotaliṃgamaulitamoharaḥ  
kaliṃgaviṣaye rājyaṃ prāpto dharmaratiṃ sadā  śivālaye samuddīpya dīpānprāgvāsanodayāt  
kaiṣā dikpālapadavī munīśvara vilokaya  manuṣyadharmiṇānena sāṃprataṃ yeha bhujyate  
iti proktaṃ guṇanidheryajñadattātmajasya hi  caritaṃ śivasaṃtoṣaṃ śṛṇvatāṃ sarvakāmadam  
sarvadevaśivenāsau sakhitvaṃ ca yatheyivān  tadapyekamanā bhūtvā śṛṇu tāta bravīmi te  
iti śrīśivamahāpurāṇe dvitīyāyāṃ rudrasaṃhitāyāṃ prathamakhaṇḍe sṛṣṭyu pākhyāne kailāśagamanopākhyāne guṇanidhisadgativarṇano nāmāṣṭādaśo'dhyāyaḥ  
brahmovāca  pādme kalpe mama surā brahmaṇo mānasātsutāt  pulastyādviśravā jajñe tasya vaiśravaṇassutaḥ  
teneyamalakā bhuktā purī viśvakṛtā kṛtā  ārādhya tryaṃbakaṃ devamatyugratapasā purā  
vyatīte tatra kalpe vai pravṛtte meghavāhane  yājñadattirasau śrīdastapastepe sudussaham  
bhakti prabhāvaṃ vijñāya śaṃbhostaddīpamātrataḥ  purā purāressaṃprāpya kāśikāṃ citprakāśikām  
śivaikādaśamudbodhya cittaratnapradīpakaiḥ  ananyabhaktisnehāḍhyastanmayo dhyānaniścalaḥ  
śivaikyaṃ sumahāpātraṃ tapogniparibṛṃhitam  kāmakrodhamahāvighnapataṃgāghāta varjitam  
prāṇasaṃrodhanirvātaṃ nirmalaṃ nirmalekṣaṇāt  saṃsthāpya śāṃbhavaṃ liṃgaṃ sadbhāvakusumārcitam  
tāvattatāpa sa tapastvagasthipariśeṣitam  yāvadbabhūva tadvarṇaṃ varṣāṇāmayutaṃ śatam  
tatassaha viśālākṣyā devo viśveśvararasvayam  alakāpatimālokya prasannenāṃtarātmanā  
liṃge manassamādhāya sthitaṃ sthāṇusvarūpiṇam  uvāca varado'smīti tadācakṣvālakāpate  
unmīlya nayane yāvatsa paśyati tapodhanaḥ  tāvadudyatsahasrāṃśu sahasrādhikatejasam  
puro dadarśa śrīkaṃṭhaṃ candracūḍamumādhavam  tattejaḥ paribhūtākṣitejāḥ saṃmīlya locane  
uvāca devadeveśaṃ manorathapadātigam  nijāṃghridarśane nātha dṛksāmarthyaṃ prayaccha me  
ayameva varo nātha yattvaṃ sākṣānnirīkṣyase  kimanyena vareṇeśa namaste śaśiśekhara  
iti tadvacanaṃ śrutvā devadeva umāpatiḥ  dadau darśanasāmarthyaṃ spṛṣṭvā pāṇitalena tam  
prasārya nayane pūrvamumāmeva vyalokayat  to'sau yājñadattistu tatsāmarthyamavāpya ca  
śaṃbhossamīpe kā yoṣideṣā sarvāṃgasundarī  anayā kiṃ tapastaptaṃ mamāpi tapaso'dhikam  
aho rūpamaho prema saubhāgyaṃ śrīraho bhṛśam  ityavādīdasau putro muhurmuhuratīva hi  
krūra dṛgvīkṣate yāvatpunaḥpunaridaṃ vadan  tāvatpusphoṭa tannetraṃ vārāṃ vāmāvilokanāt  
atha devyabravīddeva kimasau duṣṭatāpasaḥ  asakṛdvīkṣya māṃ vakti kuru tvaṃ me tapaḥprabhām  
asakṛddakṣiṇenākṣṇā punarmāmeva paśyati  asūyamāno me rūpaprema saubhāgyasaṃpada  
iti devīgiraṃ śrutvā prahasya prāha tāṃ prabhuḥ  ume tvadīyaḥ putro'yaṃ na ca krūreṇa cakṣuṣā  
saṃpaśyati tapolakṣmīṃ tava kiṃ tvadhivarṇayet  iti devīṃ samābhāṣya tamīśaḥ punarabravīt  
varāndadāmi te vatsa tapasānena toṣitaḥ  nidhīnāmatha nāthastvaṃ guhyakānāṃ bhaveśvaraḥ  
yakṣāṇāṃ kinnarāṇāṃ ca rājñāṃ rāja ca suvrataḥ  patiḥ puṇyajanānāṃ ca sarveṣāṃ dhanado bhava  
mayā sakhyaṃ ca te nityaṃ vatsyāmi ca tavāṃtike  alakāṃ nikaṣā mitra tava prītivivṛddhaye  
āgaccha pādayorasyāḥ pata te jananī tviyam  yājñadatte mahābhakta suprasannena cetasā  
brahmovāca  iti dattvā varāndevaḥ punarāha śivāṃ śivaḥ  prasādaṃ kuru deveśi tapasvinyaṃgaje'tra vai  
ityākarṇya vacaśśaṃbhoḥ pārvatī jagadambikā  abravīdyājñadattiṃ taṃ suprasannena cetasā  
devyuvāca  vatsa te nirmalā bhaktirbhave bhavatu sarvadā  bhavaikapiṃgo netreṇa vāmena sphuṭitena ha  
devena dattā ye tubhyaṃ varāssaṃtu tathaiva te  kubero bhava nāmnā tvaṃ mama rūperṣyayā suta  
iti dattvā varāndevo devyā saha maheśvaraḥ  dhanadāyāviveśātha dhāma vaiśveśvarābhidham  
itthaṃ sakhitvaṃ śrīśaṃbhoḥ prāpaiṣa dhanadaḥ puram  alakānnikaṣā cāsītkailāsaśśaṃkarālayaḥ  
iti śrīśivamahāpurāṇe dvitīyāyāṃ rudrasaṃhitāyāṃ prathamakhaṇḍe kailāsagamanopākhyāne kuberasya śivamitratvavarṇano nāmaikonaviṃśo'dhyāyaḥ  
brahmovāca  nārada tvaṃ śṛṇu mune śivāgamanasattamam  kailāse parvataśreṣṭhe kuberasya tapobalāt  
nidhipatva varaṃ dattvā gatvā svasthānamuttamam  vicintya hṛdi viśveśaḥ kuberavaradāyakaḥ  
vidhyaṃgajassvarūpo me pūrṇaḥ pralayakāryakṛt  tadrūpeṇa gamiṣyāmi kailāsaṃ guhyakālayam  
rudro hṛdayajo me hi pūrṇāṃśo brahmaniṣphalaḥ  hari brahmādibhissevyo madabhinno niraṃjana  
tatsvarūpeṇa tatraiva suhṛdbhūvā vilāsyaham  kuberasya ca vatsyāmi kariṣyāmi tapo mahat  
iti saṃciṃtya rudro'sau śivecchāṃ gaṃtumutsukaḥ  nanāda tatra ḍhakkāṃ svāṃ sugatiṃ nādarūpiṇīm  
trailokyāmānaśe tasyā dhvanirutsāhakārakaḥ  āhvānagatisaṃyukto vicitraḥ sāṃdraśabdakaḥ  
tacchrutvā viṣṇubrahmādyāḥ surāśca munayastathā  āgamā nigamāmūrtāssiddhā jagmuśca tatra vai  
surāsurādyāssakalāstatra jagmuśca sotsavāḥ  sarve'pi pramathā jagmuryatra kutrāpi saṃsthitāḥ  
gaṇapāśca mahābhāgāssarvaloka namaskṛtāḥ  teṣāṃ saṃkhyāmahaṃ vacmi sāvadhānatayā śṛṇu  
abhyayācchaṃkhakarṇaśca gaṇakoṭyā gaṇeśvaraḥ  daśabhiḥ kekarākṣaśca vikṛto'ṣṭābhireva ca  
catuḥṣaṣṭyā viśākhaśca navabhiḥ pāriyātrakaḥ  ṣaḍbhiḥ sarvāntakaḥ śrīmāndundubho'ṣṭābhireva ca  
jālaṃko hi dvādaśabhiḥ koṭibhirgaṇapuṃgavaḥ  saptabhissamadaḥ śrīmāṃstathaiva vikṛtānanaḥ  
paṃcabhiśca kapālī hi ṣaḍbhiḥ sandārakaśśubhaḥ  koṭikoṭibhireveha kaṇḍukaḥ kuṇḍakastathā  
viṣṭaṃbho'ṣṭābhiragamadaṣṭabhiścandratāpanaḥ  
mahākeśassahasreṇa koṭīnāṃ gaṇapo vṛtaḥ  
kuṇḍī dvādaśabhirvāhastathā parvatakaśśubhaḥ  kālaśca kālakaścaiva mahākālaḥ śatena vai  
agnikaśśatakoṭyā vai koṭyābhimukha eva ca  ādityamūrddhā koṭyā ca tathā caiva dhanāvahaḥ  
sannāhaśca śatenaiva kumudaḥ koṭibhistathā  amoghaḥ kokilaścaiva koṭikoṭyā sumaṃtrakaḥ  
kākapādo'paraḥ ṣaṣṭyā ṣaṣṭyā saṃtānakaḥ prabhuḥ  mahābalaśca navabhirmadhu piṃgaśca piṃgalaḥ  
nīlo navatyā deveśaṃ pūrṇabhadrastathaiva ca  koṭīnāṃ caiva saptānāṃ caturvaktro mahābalaḥ  
koṭikoṭisahasrāṇāṃ śatairviṃśatibhirvṛtaḥ  tatrājagāma sarveśaḥ kailāsagamanāya vai  
kāṣṭhāgūḍhaścatuṣṣaṣṭyā sukeśo vṛṣabhastathā  koṭibhissaptabhiścaitro nakulīśastvayaṃ prabhuḥ  
lokāṃtakaśca dīptātmā tathā daityāṃtakaḥ prabhuḥ  devo bhṛṃgī riṭiḥ śrīmāndevadevapriyastathā  
aśanirbhānukaścaiva catuṣṣaṣṭyā sanātanaḥ  naṃdīśvaro gaṇādhīśaḥ śatakoṭyā mahābalaḥ  
ete cānye ca gaṇapā asaṃkhyātā mahābalaḥ  sarve sahasrahastāśca jaṭāmukuṭadhāriṇaḥ  
sarve caṃdrāvataṃsāśca nīlakaṇṭhāstrilocanāḥ  hārakuṇḍalakeyūramukuṭādyairalaṃkṛtāḥ  
brahmendraviṣṇusaṃkāśā aṇimādi gaṇairvṛtāḥ  sūryakoṭipratīkāśāstatrājagmurgaṇeśvarāḥ  
ete gaṇādhipāścānye mahānmāno'malaprabhāḥ  jagmustatra mahāprītyā śivadarśanalālasāḥ  
gatvā tatra śivaṃ dṛṣṭvā natvā cakruḥ parāṃ nutim  sarve sāñjalayo viṣṇupramukhā natamastakāḥ  
iti viṣṇvādibhissārddhaṃ maheśaḥ parameśvaraḥ  kailāsamagamatprītyā kuberasya mahātmanaḥ  
kuberopyāgataṃ śaṃbhuṃ pūjayāmāsa sādaram  bhaktyā nānopahāraiśca parivārasamanvitaḥ  
tato viṣṇvādikāndevāngaṇāṃścānyānapi dhruvam  śivānugānsamānarca śivatoṣaṇahetave  
atha śambhustamāliṃgya kuberaṃ prītamānasaḥ  mūrdhniṃ cāghrāya saṃtasthāvalakāṃ nikaṣākhilaiḥ  
śaśāsa viśvakarmāṇaṃ nirmāṇārthaṃ girau prabhuḥ  nānābhaktairnivāsāya svapareṣāṃ yathocitam  
viśvakarmā tato gatvā tatra nānāvidhāṃ mune  racanāṃ racayāmāsa drutaṃ śambhoranujñayā  
atha śambhuḥ pramudito hariprārthanayā tadā  
kuberānugrahaṃ kṛtvā yayau kailāsaparvatam  sumuhūrte praviśyāsau svasthānaṃ parameśvaraḥ  
akarodakhilānprītyā sanāthānbhaktavatsalaḥ  atha sarve pramuditā viṣṇuprabhṛtayassurāḥ  munayaścāpare siddhā abhyaṣiṃcanmudā śivam  
samānarcuḥ kramātsarve nānopāyanapāṇayaḥ  nīrājanaṃ samākārṣurmahotsavapurassaram  
tadāsītsumanovṛṣṭirmaṃgalāyatanā mune  suprītā nanṛtustatrāpsaraso gānatatparāḥ  
jayaśabdo namaśśabdastatrāsītsarvasaṃskṛtaḥ  tadotsāho mahānāsītsarveṣāṃ sukhavardhanaḥ  
sthitvā siṃhāsane śaṃbhurvirājādhikaṃ tadā  sarvaissaṃsevito'bhīkṣṇaṃ viṣṇvādyaiśca yathocitam  
atha sarve surādyāśca tuṣṭuvustaṃ pṛthakpṛthak  arthyābhirvāgbhiriṣṭābhiśśakaraṃ lokaśaṃkaram  
prasannātmā stutiṃ śrutvā teṣāṃ kāmāndadau śivaḥ  manobhilaṣitānprītyā varānsarveśvaraḥ prabhuḥ  
śivājñayātha te sarve svaṃsvaṃ dhāma yayurmune  prāptakāmāḥ pramuditā ahaṃ ca viṣṇunā saha  
upaveśyāsane viṣṇuṃ māñca śambhuruvāca ha  bahu sambodhya suprītyānugṛhya parameśvaraḥ  
śiva uvāca  he hare he vidhe tātau yuvāṃ priyatarau mama  surottamau trijagato'vanasargakarau sadā  
gacchataṃ nirbhayannityaṃ svasthānaśca madājñayā  sukhapradātāhaṃ vai vāmviśeṣātprekṣakassadā  
ityākarṇya vacaśśambhossupraṇamya tadājñayā  ahaṃ hariśca svaṃ dhāmāgamāva prītamānasau  
tadānīmeva suprītaśśaṃkaro nidhipammudā  upaveśya gṛhītvā taṃ kara āha śubhaṃ vacaḥ  
 śiva uvāca  tava premṇā vaśībhūto mitratāgamanaṃ sakhe  svasthānaṅgaccha vibhayassahāyohaṃ sadānagha  
ityākarṇya vacaśśambhoḥ kuberaḥ prītamānasaḥ  tadājñayā svakaṃ dhāma jagāma pramudānvitaḥ  
sa uvāca girau śambhuḥ kailāse parvatottame  sagaṇo yoganiratassvacchando dhyāna tatparaḥ  
kvaciddadhyau svamātmānaṃ kvacidyogarato'bhavat  itihāsagaṇānprītyāvādītsvacchandamānasaḥ  
kvacitkailāsa kudharasusthāneṣu maheśvaraḥ  vijahāra gaṇaiḥ prītyā vividheṣu vihāravit  
itthaṃ rudrasvarūpo'sau śaṃkaraḥ parameśvaraḥ  akārṣītsvagirau līlā nānā yogivaro'pi yaḥ  
nītvā kālaṃ kiyantaṃ so'patnīkaḥ parameśvaraḥ  paścādavāpa svāmpatnīndakṣapatnīsamudbhavām  
vijahāra tayā satyā dakṣaputryā maheśvaraḥ  sukhī babhūva devarṣe lokācāraparāyaṇaḥ  
itthaṃ rudrāvatāraste varṇito'yaṃ munīśvara  kailāsāgamanañcāsya sakhitvānnidhipasya hi  
tadantargatalīlāpi varṇitā jñānavardhinī  ihāmutra ca yā nityaṃ sarvakāmaphalapradā  
imāṃ kathāmpaṭhedyastu śṛṇuyādvā samāhitaḥ  iha bhuktiṃ samāsādya labhenmuktimparatra saḥ  
iti śrīśivamahāpurāṇe dvitīyāyāṃ rudrasaṃhitāyāṃ prathamakhaṃḍe kailāsopākhyāne śivasya kailāsagamanaṃ nāma viṃśo'dhyāyaḥ  
nārada uvāca  vidhe sarvaṃ vijānāsi kṛpayā śaṃkarasya ca  tvayādbhutā hi kathitāḥ kathā me śivayośśubhāḥ  
tvanmukhāṃbhojasaṃvṛttāṃ śrutvā śivakathāṃ parām  atṛpto hi punastāṃ vai śrotumicchāmyahaṃ prabho  
pūrṇāṃśaśśaṃkarasyaiva yo rudro varṇitaḥ purā  vidhe tvayā maheśānaḥ kailāsanilayo vaśī  
sa yogī sarvaviṣṇvādisurase vyassatāṃ gatiḥ  nirdvaṃdvaḥ krīḍati sadā nirvikārī mahāprabhuḥ  
so'bhūtpunargṛhasthaśca vivāhya paramāṃ striyam  hariprārthanayā prītyā maṃgalāṃ svatapasvinīm  
prathamaṃ dakṣaputrī sā paścātsā parvatātmajā  kathamekaśarīreṇa dvayorapyātmajā matā  
kathaṃ satī pārvatī sā punaśśivamupāgatā  etatsarvaṃ tathānyacca brahman gaditumarhasi  
sūta uvāca  iti tasya vacaḥ śrutvā surarṣeḥ śaṃkarātmanaḥ  prasannamānaso bhūtvā brahmā vacanamabravīt  
brahmovāca  śṛṇu tāta muniśreṣṭha kathayāmi kathāṃ śubhām  yāṃ śrutvā saphalaṃ janma bhaviṣyati na saṃśayaḥ  
purāhaṃ svasutāṃ dṛṣṭvā saṃdhyāhvāṃ tanayaissaha  abhavaṃ vikṛtastāta kāmabāṇaprapīḍitaḥ  
dharmaḥ smṛtastadā rudro mahāyogī paraḥ prabhuḥ  dhikkṛtya māṃ sutaistāta svasthānaṃ gatavānayam  
yanmāyāmohitaścāhaṃ vedavaktā ca mūḍhadhīḥ  tenākārṣaṃ sahākārya parameśena śaṃbhunā  
tadīrṣayāhamākārṣaṃ bahūpāyānsutaiḥ saha  kartuṃ tanmohanaṃ mūḍhaḥ śivamāyā vimohitaḥ  
abhavaṃste'tha vai sarve tasmiñ śaṃbho paraprabho  upāyā niṣphalāsteṣāṃ mama cāpi munīśvara  
tadā'smaraṃ rameśānaṃ vyathopāyastutaissaha  abodhayatsa āgatya śivabhaktiratassudhīḥ  
prabodhito rameśena śivatattvapradarśinā  tadīrṣāmatyajaṃ sohaṃ taṃ haṭhaṃ na vimohitaḥ  
śaktiṃ saṃsevya tatprītyotpādayāmāsa tāṃ tadā  dakṣādaśiknyāṃ vīriṇyāṃ svaputrāddharamohane  
somā bhūtvā dakṣasutā tapaḥ kṛtvā tu dussaham  rudrapatnyabhavadbhaktyā svabhaktahitakāriṇī  
somo rudro gṛhī bhūtvā'kārṣīllīlāṃ parāṃ prabhuḥ  mohayitvātha māṃ tatra svavivāhe'vikāradhīḥ  
vivāhya tāṃ sa āgatya svagirau sūtikṛttayā  reme bahuvimoho hi svataṃtrassvāttavigrahaḥ  
tayā viharatastasya vyātīyāya mahān mune  kālassukhakaraśśabhornirvikārasya sadrateḥ  
tato rudrasya dakṣeṇa sparddhā jātā nijecchayā  mahāmūḍhasya tanmāyāmohitasya sugarviṇaḥ  
tatprabhāvāddharaṃ dakṣo mahāgarvī vimūḍhadhīḥ  mahāśāṃtaṃ nirvikāraṃ nini da bahumohitaḥ  
tato dakṣaḥ svayaṃ yajñaṃ kṛtavāngarvito'haram  sarvānāhūya devādīn viṣṇuṃ māṃ cākhilādhipaḥ  
nājuhāva tathābhūto rudraṃ roṣasamākulaḥ  tathā tatra satīṃ nāmnā svaputrīṃ vidhimohitaḥ  
yadā nākāritā pitrā māyāmohita cetasā  līlāṃ cakāra sujñānā mahāsādhvī śivā tadā  
athāgatā satī tatra śivājñāmadhigamya sā  anāhūtāpi dakṣeṇa garviṇā svapiturgṛham  
vilokya rudrabhāgaṃ no prāpyāvajñāṃ ca tātataḥ  viniṃdya tatra tānsarvāndehatyāgamathākarot  
tacchutvā deva deveśaḥ krodhaṃ kṛtvā tu dussaham  jaṭāmutkṛtya mahatīṃ vīrabhadramajījanat  
sagaṇaṃ taṃ samutpādya kiṃ kuryyā miti vādinam  sarvāpamānapūrvaṃ hi yajñadhvaṃsaṃ dideśa ha  
tadājñāṃ prāpya sa gaṇādhīśo bahubalānvitaḥ  gato'raṃ tatra sahasā mahābalaparākramaḥ  
mahopadravamācerurgaṇāstatra tadājñayā  sarvānsa daṃḍayāmāsa na kaścidavaśeṣitaḥ  
viṣṇuṃ saṃjitya yatnena sāmaraṃ gaṇasattamaḥ  cakre dakṣaśiraśchedaṃ tacchirognau juhāva ca  
yajñadhvaṃsaṃ cakārāśu mahopadravamācaran  tato jagāma svagiriṃ praṇanāma prabhuṃ śivam  
yajñadhvaṃso'bhavaccetthaṃ devaloke hi paśyati  rudrasyānucaraistatra vīrabhadrādibhiḥ kṛtaḥ  
mune nītiriyaṃ jñeyā śrutismṛtiṣu saṃmatā  rudre ruṣṭe kathaṃ loke sukhaṃ bhavati suprabho  
tato rudraḥ prasannobhūtstutimākarṇya tāṃ parām  vijñaptiṃ saphalāṃ cakre sarveṣāṃ dīnavatsalaḥ  
pūrvavacca kṛtaṃ tena kṛpālutvaṃ mahātmanā  śaṃkareṇa maheśena nānālīlāvi hāriṇā  
jīvitastena dakṣo hi tatra sarve hi satkṛtāḥ  punassa kārito yajñaḥ śaṃkareṇa kṛpālunā  
rudraśca pūjitastatra sarvairdevairviśeṣataḥ  yajñe viśvādibhirbhaktyā suprasannātmabhirvane  
satīdehasamutpannā jvālā lokasukhāvahā  patitā parvate tatra pūjitā sukhadāyinī  
jvālāmukhīti vikhyātā sarvakāmaphalapradā  babhūva paramā devī darśanātpāpahāriṇī  
idānīṃ pūjyate loke sarvakāmaphalāptaye  saṃvidhābhiranekābhirmahotsavaparasparam  
tataśca sā satī devī himālayasutā 'bhavat  tasyāśca pārvatīnāma prasiddhamabhavattadā  
sā punaśca samārādhya tapasā kaṭhinena vai  tameva parameśānaṃ bharttāraṃ samupāśritā  
etatsarvaṃ samākhyātaṃ yatpṛṣṭohaṃ munīśvara  yacchrutvā sarvapāpebhyo mucyate nātra saṃśayaḥ  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satīsaṃkṣepacaritravarṇanaṃ nāma prathamo'dhyāyaḥ  
sūta uvāca  ityākarṇya vacastasya nemiṣāraṇyavāsinaḥ  papraccha ca muniśreṣṭhaḥ kathāṃ pāpapraṇāśinīm  
nārada uvāca  vidhevidhe mahā bhāga kathāṃ śaṃbhośśubhāvahām  śṛṇvan bhavanmukhāṃbhojānna tṛptosmi mahāprabho  
ataḥ kathaya tatsarvaṃ śivasya caritaṃ śubham  satīkīrtyanvitaṃ divyaṃ śrotumicchāmi viśvakṛt  
satī hi kathamutpannā dakṣadāreṣu śobhanā  kathaṃ haro manaścakre dārāharaṇakarmaṇi  
kathaṃ vā dakṣakopena tyaktadehā satī purā  himavattanayā jātā bhūyo vākāśamāgatā  
pārvatyāśca tapo'tyugraṃ vivāhaśca kathaṃ tvabhūt  kathamarddhaśarīrasthā babhūva smaranāśinaḥ  
etatsarvaṃ samācakṣva vistareṇa mahāmate  nānyosti saṃśayacchettā tvatsamo na bhaviṣyati  
brahmovāca  śṛṇu tvaṃ ca mune sarvaṃ satīśivayaśaśśubham  pāvanaṃ paramaṃ divyaṃ guhyādguhyatamaṃ param  
etacchaṃbhuḥ purovāca bhaktavaryāya viṣṇave  pṛṣṭastena mahābhaktyā paropakṛtaye mune  
tatassopi mayā pṛṣṭo viṣṇuśśaivavarassudhīḥ  prītyā mahyaṃ samācakhyau vistarānmunisattama  
ahaṃ tatkathayiṣyāmi kathāmetāṃ purātanīm  śivāśivayaśoyuktāṃ sarvakāmaphalapradām  
purā yadā śivo devo nirguṇo nirvikalpakaḥ  arūpaśśaktirahitaścinmātrassadasatparaḥ  
abhavatsaguṇassopi dvirūpaśśaktimānprabhuḥ  somo divyākṛtirvipra nirvi kārī parātparaḥ  
tasya vāmāṃgajo viṣṇurbrahmāhaṃ dakṣiṇāṃgajaḥ  rudro hṛdayato jāto'bhavacca munisattama  
sṛṣṭikartābhavaṃ brahmā viṣṇuḥ pālanakārakaḥ  layakartā svayaṃ rudrastridhābhūtassadāśivaḥ  
tamevāhaṃ samārādhya brahmā lokapitāmahaḥ  prajā sasarja sarvāstāssurāsuranarādikāḥ  
sṛṣṭvā prajāpatīn dakṣapramukhānsurasattamān  amanyaṃ suprasannohaṃ nijaṃ sarvamahonnatam  
marīcimatriṃ pulahaṃ pulastyāṃgirasau kratum  vasiṣṭhaṃ nāradaṃ dakṣaṃ bhṛguṃ ceti mahāprabhūn  
brahmāhaṃ mānasānputrānasarjaṃ ca yadā mune  tadā manmanaso jātā cārurūpā varāṃganā  
nāmnā saṃdhyā divakṣāṃtā sāyaṃ saṃdhyā japaṃtikā  atīva sundarī subhrūrmunicetovimohinī  
na tādṛśī devaloke na martye na rasātale  kālatrayepi vai nārī sampūrṇaguṇaśālinī  
dṛṣṭvāhaṃ tāṃ samutthāya cintayanhṛdi hṛdgatam  dakṣādayaśca sraṣṭāro marīcyādyāśca matsutāḥ  
evaṃ ciṃtayato me hi brahmaṇo munisattama  mānasaḥ puruṣo maṃjurāvirbhūto mahādbhutaḥ  
kāṃcanīkṛtajātābhaḥ pīnoraskassunāsikaḥ  suvṛttorukaṭījaṃgho nīlavelitakesaraḥ  
lagnabhrūyugalo lolaḥ pūrṇacandranibhānanaḥ  kapāṭāyatasadvakṣo romarājīvarājitaḥ  
abhramātaṃgakākāraḥ pīno nīlasuvāsakaḥ  āraktapāṇinayanamukhapādakarodbhavaḥ  
kṣīṇamadhyaścārudantaḥ pramattagajagaṃdhanaḥ  praphullapadmapatrākṣaḥ kesaraghrāṇatarpaṇaḥ  
kaṃbugrīvo mīnaketuḥ prāṃśurmakaravāhanaḥ  paṃcapuṣpāyudho vegī puṣpakodaṃḍamaṃḍitaḥ  
kāṃtaḥ kaṭākṣapātena bhrāmayannayanadvayam  sugaṃdhimāruto tāta śṛṃgārarasasevitaḥ  
taṃ vīkṣya puruṣaṃ sarve dakṣādyā matsutāśca te  autsukyaṃ paramaṃ jagmurvismayāviṣṭamānasāḥ  
abhavadvikṛtaṃ teṣāṃ matsutānāṃ mano drutam  dhairyaṃ naivālabhattāta kāmākulitacetasām  
māṃ sopi vedhasaṃ vīkṣya sraṣṭāraṃ jagatāṃ patim  praṇamya puruṣaḥ prāha vinayānatakaṃdharaḥ  
puruṣa uvāca  kiṃ kariṣyāmyahaṃ karma brahmaṃstatra niyojaya  mānyodya puruṣo yasmāducitaḥ śobhito vidhe  
abhimānaṃ ca yogyaṃ ca sthānaṃ patnī ca yā mama  tanme vada trilokeśa tvaṃ sraṣṭā jagatāṃ patiḥ  
brahmovāca  evaṃ tasya vacaḥ śrutvā puruṣasya mahātmanaḥ  kṣaṇaṃ na kiṃcitprāvocatsa sraṣṭā cātivismitaḥ  
ato manassusaṃyamya samyagutsṛjya vismayam  avocatpuruṣaṃ brahmā tatkāmaṃ ca samāvahan  
 brahmovāca  anena tvaṃ svarūpeṇa puṣpabāṇaiśca paṃcabhiḥ  mohayan puruṣān strīśca kuru sṛṣṭiṃ sanātanīm  
asmiñjīvāśca devādyāstrailokye sacarācare  ete sarve bhaviṣyanti na kṣamāstyavalaṃbane  
ahaṃ vā vāsudevo vā sthāṇurvā puruṣottamaḥ  bhaviṣyāmastava vaśe kimanye prāṇadhārakāḥ  
pracchannarūpo jaṃtūnāṃ praviśanhṛdayaṃ sadā  sukhahetuḥ svayaṃ bhūtvā sṛṣṭiṃ kuru sanātanīm  
tvatpuṣpabāṇasya sadā sukhalakṣyaṃ manodbhutam  sarveṣāṃ prāṇināṃ nityaṃ sadā madakaro bhavān  
iti te karma kathitaṃ sṛṣṭiprāvartakaṃ punaḥ  nāmānyete vadiṣyaṃti sutā me tava tattvataḥ  
brahmovāca  ityuktvāhaṃ suraśreṣṭha svasutānāṃ mukhāni ca  ālokya svāsane pādme propaviṣṭo'bhavaṃ kṣaṇam  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satīkhaṃḍe kāmaprādurbhāvo nāma dvitīyo'dhyāyaḥ  
brahmovāca  tataste munayaḥ sarve tadābhiprāyavedinaḥ  cakrustaducitaṃ nāma marīcipramukhāssutāḥ  
mukhāvalokanādeva jñātvā vṛttāṃtamanyataḥ  dakṣādayaśca sraṣṭāraḥ sthānaṃ patnīṃ ca te daduḥ  
tato niścitya nāmāni marīcipramukhā dvijāḥ  ūcussaṃgatametasmai puruṣāya mamātmajāḥ  
ṛṣaya ūcuḥ  yasmātpramathase tattvaṃ jātosmākaṃ yathā vidheḥ  tasmānmanmathanāmā tvaṃ loke khyāto bhaviṣyasi  
jagatsu kāmarūpastvaṃ tvatsamo na hi vidyate  atastvaṃ kāmanāmāpi khyāto bhava manobhava  
madanānmadanākhyastvaṃ jāto darpātsadarpakaḥ  tasmātkaṃdarpanāmāpi loke khyāto bhaviṣyasi  
tvatsamaṃ sarvadevānāṃ yadvīryaṃ na bhaviṣyati  tataḥ sthānāni sarvāṇi sarvavyāpī bhavāṃstataḥ  
dakṣoyaṃ bhavate patnī svayaṃ dāsyati kāminīm  ādyaḥ prajāpatiryo hi yatheṣṭaṃ puruṣottamaḥ  
eṣā ca kanyakā cārurūpā brahmamanobhavā  saṃdhyā nāmneti vikhyātā sarvaloke bhaviṣyati  
brahmaṇo dhyāyato yasmātsamyagjātā varāṃganā  atassaṃdhyeti vikhyātā krāṃtābhā tulyamallikā  
 brahmovāca  kausumāni tathāstrāṇi paṃcādāya manobhavaḥ  pracchannarūpī tatraiva ciṃtayāmāsa niścayam  
harṣaṇaṃ rocanākhyaṃ ca mohanaṃ śoṣaṇaṃ tathā  māraṇaṃ ceti proktāni munermohakarāṇyapi  
brahmaṇā mama yatkarma samuddiṣṭaṃ sanātanam  tadihaiva kariṣyāmi munīnāṃ sannidhau vidhe  
tiṣṭhaṃti munayaścātra svayaṃ cāpi prajāpatiḥ  eteṣāṃ sākṣibhūtaṃ me bhaviṣyaṃtyadya niścayam  
saṃdhyāpi brahmaṇā proktā cedānīṃ preṣayedvacaḥ  iha karma parīkṣyaiva prayogānmohayāmyaham  
brahmovāca  iti saṃcitya manasā niścitya ca manobhavaḥ  puṣpajaṃ puṣpajātasya yojayāmāsa mārgaṇaiḥ  
ālīḍhasthānamāsādya dhanurākṛṣya yatnataḥ  cakāra valayākāraṃ kāmo dhanvivarastadā  
saṃhite tena kodaṃḍe mārutāśca sugaṃdhayaḥ  vavustatra muniśreṣṭha samyagāhlādakāriṇaḥ  
tatastānapi dhātrādīn sarvāneva ca mānasān  pṛthak puṣpaśaraistīkṣṇairmohayāmāsa mohanaḥ  
tataste munayassarve mohitāścāpyahaṃ mune  sahito manasā kaṃcidvikāraṃ prāpurāditaḥ  
saṃdhyāṃ sarve nirīkṣaṃtassavikāraṃ muhurmuhuḥ  āsan pravṛddhamadanāḥ strī yasmānmadanaidhinī  
tataḥ sarvānsa madano mohayitvā punaḥpunaḥ  yathendriyavikāraṃ ta prāpustānakarottathā  
udīriteṃdriyo dhātā vīkṣyāhaṃ sa yadā ca tām  tadaiva conapaṃcāśadbhāvā jātāśśarīrataḥ  
sāpi tairvīkṣyamāṇātha kaṃdarpaśarapātanāt  cakre muhurmuhurbhāvānkaṭākṣāvaraṇādikān  
nisargasuṃdarī saṃdhyā tānbhāvān mānasodbhavān  kurvaṃtyatitarāṃ reje svarṇadīva tanūrmibhiḥ  
atha bhāvayutāṃ saṃdhyāṃ vīkṣyākārṣaṃ prajāpatiḥ  dharmābhipūrita tanurabhilāṣamahaṃ mune  
tataste munayassarve marīcyatrimukhā api  dakṣādyāśca dvijaśreṣṭha prāpurvekārikendriyam  
dṛṣṭvā tathāvidhā dakṣamarīcipramukhāśca mām  saṃdhyāṃ ca karmaṇi nije śraddadhe madanastadā  
yadidaṃ brahmaṇā karma mamoddiṣṭaṃ mayāpi tat  kartuṃ śakyamiti hyaddhā bhāvitaṃ svabhuvā tadā  
itthaṃ pāpagatiṃ vīkṣya bhrātṝṇāṃ ca pitustathā  dharmassasmāra śaṃbhuṃ vai tadā dharmāvanaṃ prabhum  
saṃsmaranmanasā dharmaṃ śaṃkaraṃ dharmapālakam  tuṣṭāva vividhairvākyairdīno bhūtvājasaṃbhavaḥ  
dharma uvāca  devadeva mahādeva dharmapāla namostu te  sṛṣṭisthitivināśānāṃ kartā śaṃbho tvameva hi  
sṛṣṭau brahmā sthitau viṣṇuḥ pralaye hararūpadhṛk  rajassattvatamobhiśca triguṇairaguṇaḥ prabho  
nistraiguṇyaḥ śivaḥ sākṣātturyaśca prakṛteḥ paraḥ  nirguṇo nirvikārī tvaṃ nānālīlāviśāradaḥ  
rakṣarakṣa mahādeva pāpānmāṃ dustarāditaḥ  matpitāyaṃ tathā ceme bhrātaraḥ pāpabuddhayaḥ  
brahmovāca  iti stuto maheśāno dharmeṇaiva paraḥ prabhuḥ  tatrājagāma śīghraṃ vai rakṣituṃ dharmamātmabhūḥ  
jāto viyadgataśśaṃbhurvidhiṃ dṛṣṭvā tathāvidham  māṃ dakṣādyāṃśca manasā jahāsopajahāsa ca  
sa sādhuvādaṃ tān sarvānvihasya ca punaḥ punaḥ  uvācedaṃ muniśreṣṭha lajjayan vṛṣabhadhvajaḥ  
śiva uvāca  aho brahmaṃstava kathaṃ kāmabhāvassamudgataḥ  dṛṣṭvā ca tanayāṃ naiva yogyaṃ vedānusāriṇām  
yathā mātā ca bhaginī bhrātṛpatnī tathā sutā  etaḥ kudṛṣṭyā draṣṭavyā na kadāpi vipaścitā  
eṣa vai vedamārgasya niścayastvanmukhe sthitaḥ  kathaṃ tu kāmamātreṇa sa te vismārito vidhe  
dhairye jāgaritaṃ brahmanmanaste caturānana  kathaṃ kṣudreṇa kāmena raṃtuṃ vigaṭitaṃ vidhe  
ekāṃtayoginastasmātsarvadādityadarśinaḥ  kathaṃ dakṣamarīcyādyā lolupāḥ strīṣu mānasāḥ  
kathaṃ kāmopi maṃdātmā prābalyātsodhunaiva hi  vikṛtānbāṇaiḥ kṛtavānakālajñolpacetanaḥ  
dhiktaṃ śrutaṃ sadā tasya yasya kāṃtā manoharat  dhairyādākṛṣya laulyeṣu majjayatyapi mānasam  
brahmovāca  iti tasya vacaḥ śrutvā loke sohaṃ śivasya ca  vrīḍayā dviguṇībhūtassvedārdrastvabhavaṃ kṣaṇāt  
tato nigṛhyaiṃdriyakaṃ vikāraṃ cātyajaṃ mune  jighṛkṣurapi tadbhītyā tāṃ saṃdhyāṃ kāmarūpiṇīm  
maccharīrāttu gharmāṃbho yatpapāta dvijottama  dharmāṃbho  agniṣvāttāḥ pitṛgaṇā jātāḥ pitṛgaṇāstataḥ  
bhinnāṃjananibhāssarve phullarājīvalocanāḥ  nitāṃtayatayaḥ puṇyāssaṃsāravimukhāḥ pare  
sahasrāṇāṃ catuḥṣaṣṭiragniṣvāttāḥ prakīrtitā  ṣaḍaśītisahasrāṇi tathā barhiṣado mune  
gharmāṃbhaḥ patitaṃ bhūmau tadā dakṣaśarīrataḥ  samastaguṇasaṃpannā tasmājjātā varāṃganā  
tanvaṃgī samamadhyā ca tanuromāvalī śrutā  mṛdvaṃgī cārudaśanā navakāṃcanasuprabhā  
sarvāvayavaramyā ca pūrṇacandrānanāmbujā  nāmnā ratiriti khyātā munīnāmapi mohinī  
marīcipramukhā ṣaḍ vai nigṛhītendriyakriyāḥ  ṛte kratuṃ vasiṣṭhaṃ ca pulastyāṃgirasau tathā  
kratvādīnāṃ caturṇāṃ ca bījaṃ bhūmau papāta ca  tebhyaḥ pitṛgaṇā jātā apare munisattama  
somapā ājyapā nāmnā tathaivānye sukālinaḥ  haviṣmaṃtastu tāssarve kavyavāhāḥ prakīrtitāḥ  
kratostu somapāḥ putrā vasiṣṭhātkālinastathā  ājyapākhyāḥ pulastyasya haviṣmaṃtoṃgirassutāḥ  
jāteṣu teṣu viprendra agniṣvāttādikeṣvatha  lokānāṃ pitṛvargeṣu kavyavāha sa samaṃtataḥ  
saṃdhyā pitṛprasūrbhūtvā taduddeśayutā'bhavat  nirdoṣā śaṃbhusaṃdṛṣṭā dharmakarmaparāyaṇā  
etasminnaṃtare śambhuranugṛhyākhilāndvijān  dharmaṃ saṃrakṣya vidhivadaṃtardhānaṃ gato drutam  
atha śaṃkaravākyena lajjitohaṃ pitāmahaḥ  kaṃdarppāyākopiṃta hi bhrukuṭīkuṭilānanaḥ  
dṛṣṭvā mukhamabhiprāyaṃ viditvā sopi manmathaḥ  svabāṇānsaṃjahārāśu bhītaḥ paśupatermune  
tataḥ kopasamāyuktaḥ padmayonirahaṃ mune  ajvalaṃ cātibalavān didhakṣuriva pāvakaḥ  
bhavanetrāgninirdagdhaḥ kaṃdarpo darpamohitaḥ  bhaviṣyati mahādeve kṛtvā karmaṃ suduṣkaram  
iti vedhāstvahaṃ kāmamakṣayaṃ dvijasattama  samakṣaṃ pitṛsaṃghasya munīnāṃ ca yatātmanām  
iti bhīto ratipatistatkṣaṇāttyaktamārgaṇaḥ  prādurbabhūva pratyakṣaṃ śāpaṃ śrutvātidāruṇam  
brahmāṇaṃ māmuvācedaṃ sa dakṣādisutaṃ mune  śṛṇvatāṃ pitṛsaṃghānāṃ saṃdhyāyāśca vigarvadhīḥ  
kāma uvāca  kimarthaṃ bhavatā brahmañ śaptohamiti dāruṇam  anāgāstava lokeśa nyāyyamārgānusāriṇaḥ  
tvayā coktaṃ nu matkarma yattadbrahman kṛtaṃ mayā  tatra yogyo na śāpo me yato nānyatkṛtaṃ mayā  
ahaṃ viṣṇustathā śaṃbhuḥ sarve tvaccha ragocarāḥ  iti yadbhavatā proktaṃ tanmayāpi parīkṣitam  
nāparādho mamāpyatra brahman mayi nirāgasi  dāruṇaḥ samayaścaiva śāpo deva jagatpate  
brahmovāca  iti tasya vacaḥ śrutvā brahmāhaṃ jagatāṃ patiḥ  pratyavocaṃ yatātmānaṃ madanaṃ damayanmuhuḥ  
brahmovāca  ātmajā mama saṃdhyeyaṃ yasmādetatsa kāmataḥ  lakṣyīkṛtohaṃ bhavatā tataśśāpo mayā kṛtaḥ  
adhunā śāṃtaroṣohaṃ tvāṃ vadāmi manobhava  śṛṇuṣva gatasaṃdehassukhī bhava bhayaṃ tyaja  
tvaṃ bhasma bhūtvā madana bhargalocanavahninā  tathaivāśu samaṃ paścāccharīraṃ prāpayiṣyasi  
yadā kariṣyati haroṃjasā dāraparigraham  tadā sa eva bhavataśśarīraṃ prāpayiṣyati  
brahmovāca  evamuktvātha madanamahaṃ lokapitāmahaḥ  aṃtargato munīndrāṇāṃ mānasānāṃ prapaśyatām  
ityevaṃ me vacaśśrutvā madanastepi mānasāḥ  saṃbabhūvussutāssarve sukhino'raṃ gṛhaṃ gatāḥ  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satīkhaṃḍe kāmaśāpānugraho nāma tṛtīyo'dhyāyaḥ  
nārada uvāca  viṣṇuśiṣya mahāprājña vidhe lokakara prabho  adbhuteyaṃ kathā proktā śivalīlāmṛtānvitā  
tataḥ kimabhavattāta caritaṃ tadvadādhunā  ahaṃ śraddhānvitaḥ śrotuṃ yadi śambhukathāśrayam  
brahmovāca  śaṃbhau gate nijasthāne vedhasyaṃtarhite mayi  dakṣa prāhātha kaṃdarpaṃ saṃsmaran mama tadvacaḥ  
dakṣa uvāca  maddehajeyaṃ kaṃdarpa sadrūpaguṇasaṃyutā  enāṃ gṛhṇīṣva bhāryārthaṃ bhavatassadṛśīṃ guṇaiḥ  
eṣā tava mahā tejāssarvadā sahacāriṇī  bhaviṣyati yathākāmaṃ dharmato vaśavartinī  
brahmovāca  ityuktvā pradadau tasyai dehasvedāṃbusambhavām  kaṃdarppāyāgrataḥ kṛtvā nāma kṛtvā ratīti tām  
vivāhya tāṃ smarassopi mumodātīva nārada  dakṣajāṃ tanayāṃ ramyāṃ munīnāmapi mohinīm  
atha tāṃ vīkṣya madano ratyākhyāṃ svastriyaṃ śubhām  ātmā guṇena viddhosau mumoha ratiraṃjitaḥ  
kṣaṇapradā'bhavatkāṃtā gaurī mṛgadṛśī mudā  lolāpāṃgyatha tasyaiva bhāryā ca sadṛśī ratau  
tasyā bhrūyugalaṃ vīkṣya saṃśayaṃ madanokarot  utsādanaṃ matkodaṇḍaṃ vidhātrāsyāṃ niveśitam  
kaṭākṣāṇāmāśugatiṃ dṛṣṭvā tasyā dvijottama  āśu gantuṃ nijāstrāṇāṃ śraddadhe na ca cārutām  
tasyāḥ svabhāvasurabhidhīraśvāsānilaṃ tathā  āghrāya madanaḥ śraddhāṃ tyaktavān malayāṃtike  
pūrṇendusadṛśaṃ vaktraṃ dṛṣṭvā lakṣmasulakṣitam  na niścikāya madano bhedaṃ tanmukhacandrayoḥ  
suvarṇa padmakalikātulyaṃ tasyāḥ kucadvayam  reje cūcukayugmena bhramareṇeva veṣṭitam  
dṛḍhapīnonnataṃ tasyāstanamadhyaṃ vilaṃbinīm  ānābhipratalaṃ mālāṃ tanvīṃ candrāyitāṃ śubhām  
jyāṃ puṣpadhanuṣaḥ kāmaḥ ṣaṭpadāvalisaṃbhramām  visasmāra ca yasmāttāṃ visṛjyaināṃ nirīkṣate  
gambhīranābhiraṃdhrāṃtaścatuḥpārśvatvagādṛtam  ānanābje'kṣaṇadvaṃdvamāraktakaphalaṃ yathā  
madhyena vapuṣā nisargāṣṭāpadaprabhā  rukmavedīva dadṛśe kāmena ramaṇī hi sā  
raṃbhāstaṃbhāyataṃ snigdhaṃ yadūruyugalaṃ mṛdu  nijaśaktisamaṃ kāmo vīkṣāṃcakre manoharam  
āraktapārṣṇipādāgraprāṃtabhāgaṃ padadvayam  anurāgamivā'nena mitraṃ tasyā manobhavaḥ  
tasyāḥ karayugaṃ raktaṃ nakharaiḥ kiṃśukopamaiḥ  vṛttābhiraṃgulībhiśca sūkṣmāgrābhirmanoharam  
tadbāhuyugulaṃ kāṃtaṃ mṛṇālayugalāyatam  mṛdu snigdhaṃ ciraṃ rājatkāṃtilohapravālavat  
nīlanīradasaṃkāśaḥ keśapāśo manoharaḥ  camarīvāla bharavadvibhāti sma smarapriyaḥ  
etādṛśīṃ ratiṃ nāmnā prāleyādrisamudbhavām  gaṃgāmiva mahādevo jagrāhotphullalocanaḥ  
cakrapadmāṃ cārubāhuṃ mṛṇālaśakalānvitām  bhrūyugmavibhramavrātatanūrmiparirājitām  
kaṭākṣapātatuṃgaughāṃ svīyanetrotpalānvitām  tanulomāṃbuśaivālāṃ manodrumavilāsinīm  
nimnanābhihradāṃ kṣāmāṃ sarvāṃgaramaṇīyikām  sarvalāvaṇyasadanāṃ śobhamānāṃ ramāmiva  
dvādaśābharaṇairyuktāṃ śṛṃgāraiḥ ṣoḍaśairyutām  mohanīṃ sarvalokānāṃ bhāsayaṃtīṃ diśo daśa  
iti tāṃ madano vīkṣya ratiṃ jagrāha sotsukaḥ  rāgādupasthitāṃ lakṣmīṃ hṛṣīkeśa ivottamām  
novāca ca tadā dakṣaṃ kāmo modabhavāttataḥ  vismṛtya dāruṇaṃ śāpaṃ vidhidattaṃ vimohitaḥ  
tadā mahotsavastāta babhūva sukhavarddhanaḥ  dakṣaḥ prītataraścāsīnmumude tanayā mama  
kāmotīva sukhaṃ prāpya sarvaduḥkhakṣayaṃ gataḥ  dakṣajāpi ratiḥ kāmaṃ prāpya cāpi jaharṣa ha  
rarāja cetayāsārddhaṃ bhinnaścāruvacaḥ smaraḥ  jīmūta iva saṃdhyāyāṃ saudāmanyā manojñayā  
iti ratipatiruccairmohayukto ratiṃ tāṃ hṛdupari jagṛhe vai yogadarśīva vidyām  ratirapi patimagryaṃ prāpya sā cāpi reje harimiva kamalā vai pūrṇacandropamāsyā  
iti śrīśivamahāpurāṇe dvitīyāyāṃ rudrasaṃhitāyāṃ dvitīsa kāmavivāhavarṇanaṃ nāma caturtho'dhyāyaḥ  
sūta uvāca  ityākarṇya vacastasya brahmaṇo munisattamaḥ  sa mudovāca saṃsmṛtya śaṃkaraṃ prītamānasaḥ  
nārada uvāca  brahman vidhe mahābhāga viṣṇuśiṣya mahāmate  adbhutā kathitā līlā tvayā ca śaśimaulinaḥ  
gṛhītadāre madane hṛṣṭe hi svagṛhe gate  dakṣe ca svagṛhaṃ yāte tathā hi tvayi kartari  
mānaseṣu ca putreṣu gateṣu svasvadhāmasu  saṃdhyā kutra gatā sā ca brahmaputrī pitṛprasūḥ  
kiṃ cakāra ca kenaiva puruṣeṇa vivāhitā  etatsarvaṃ viśeṣeṇa saṃdhyāyāścaritaṃ vada  
sūta uvāca  ityākarṇya vacastasya brahmaputraśca dhīmataḥ  saṃsmṛtya śaṃkaraṃ saktyā brahmā provāca tattvavit  
brahmovāca  śṛṇu tvaṃ ca mune sarvaṃ saṃdhyāyāścaritaṃ śubham  yacchrutvā sarvakāminyassādhvyassyussarvadā mune  
sā ca saṃdhyā sutā me hi manojātā purā' bhavat  tapastaptvā tanuṃ tyaktvā saiva jātā tvaruṃdhatī  
medhātithessutā bhūtvā muniśreṣṭhasya dhīmatī  brahmaviṣṇumaheśānavacanāccaritavratā  
vavre patiṃ mahātmānaṃ vasiṣṭhaṃ śaṃsitavratam  pativratā ca mukhyā'bhūdvaṃdyā pūjyā tvabhīṣaṇā  
nārada uvāca  kathaṃ tayā tapastaptaṃ kimarthaṃ kutra saṃdhyayā  kathaṃ śarīraṃ sā tyaktvā'bhavanmedhātitheḥ sutā  kathaṃ vā vihitaṃ devairbrahmaviṣṇuśivaiḥ patim  vasiṣṭhaṃ tu mahātmānaṃ saṃvavre śaṃsitavratam  
etanme śroṣyamāṇāya vistareṇa pitāmaha  kautūhalamaruṃdhatyāścaritaṃ brūhi tattvataḥ  
brahmovāca  ahaṃ svatanayāṃ saṃdhyāṃ dṛṣṭvā pūrvamathātmanaḥ  kāmāyāśu mano'kārṣaṃ tyaktvā śivabhayācca sā  
saṃdhyāyāścalitaṃ cittaṃ kāmabāṇaviloḍitam  ṛṣīṇāmapi saṃruddhamānasānāṃ mahātmanām  
bhargasya vacanaṃ śrutvā sopahāsaṃ ca māṃ prati  ātmanaścalitatvaṃ vai hyamaryādamṛṣīnprati  
kāmasya tādṛśaṃ bhāvaṃ munimohakaraṃ muhuḥ  dṛṣṭvā saṃdhyā svayaṃ tatropayamāyātiduḥkhitā  
tatastu brahmaṇā śapte madane ca mayā mune  aṃtarbhūte mayi śive gate cāpi nijāspade  
āmarṣavaśamāpannā sā saṃdhyā munisattama  mama putrī vicāryaivaṃ tadā dhyānaparā'bhavat  
dhyāyaṃtī kṣaṇamevāśu pūrvaṃ vṛttaṃ manasvinī  idaṃ vimamṛśe saṃdhyā tasminkāle yathocitam  
saṃdhyovāca  utpannamātrāṃ māṃ dṛṣṭvā yuvatīṃ madaneritaḥ  akārṣitsānurāgoyamabhilāṣaṃ pitā mama  
paśyatāṃ mānasānāṃ ca munīnāṃ bhāvitātmanām  dṛṣṭvaiva māmamaryādaṃ sakāmamabhavanmanaḥ  
mamāpi mathitaṃ cittaṃ madanena durātmanā  yena dṛṣṭvā munīnsarvāṃścalitaṃ manmano bhṛśam  
phalametasya pāpasya madanassvayamāptavān  yastaṃ śaśāpa kupitaḥ śaṃbhoragre pitāmahaḥ  
prāpnuyāṃ phalametasya pāpasya svaghakāriṇī  tacchodhanaphalamahamāśu necchāmi sādhanam  
yanmāṃ pitā bhrātaraśca sakāmamaparokṣataḥ  dṛṣṭvā cakrusspṛhāṃ tasmānna mattaḥ pāpakṛtparā  
mamāpi kāmabhāvobhūdamaryādaṃ samīkṣya tān  patyā iva svaketāte sarveṣu sahajeṣvaṣi  
kariṣyāramyasya pāpasya prāyaścittamahaṃ svayam  ātmānamagnau hoṣyāmi vedamārgānusārata  
kiṃ tvekāṃ sthāpayiṣyāmi maryādāmiha bhūtale  utpannamātrā na yathā sakāmāssyuśśarīriṇaḥ  
etadarthamahaṃ kṛtvā tapaḥ parama dāruṇam  maryādāṃ sthāpayiṣyāmi paścāttyakṣāmi jīvitam  
yasmiñccharīre pitrā me hyabhilāṣassvayaṃ kṛtaḥ  bhātṛbhistena kāyena kiṃcinnāsti prayojanam  
mayā yena śarīreṇa tāteṣu sahajeṣu ca  udbhāvitaḥ kāmabhāvo na tatsukṛtasādhanam  
iti saṃcitya manasā saṃdhyā śailavaraṃ tataḥ  jagāma candrabhāgākhyaṃ candrabhāgāpagā yataḥ  
atha tatra gatāṃ jñātvā saṃdhyāṃ girivaraṃ prati  tapase niyatātmānaṃ brahmāvocamahaṃ sutam  
vaśiṣṭhaṃ saṃyatātmānaṃ sarvajñaṃ jñānayoginam  samīpe sve samāsīnaṃ vedavedāṅgapāragam  
brahmovāca  vasiṣṭha putra gaccha tvaṃ saṃdhyāṃ jātāṃ manasvinīm  tapase dhṛtakāmāṃ ca dīkṣasvaināṃ yathā vidhi  
maṃdākṣamabhavattasyāḥ purā dṛṣṭvaiva kāmukān  yuṣmānmāṃ ca tathātmānaṃ sakāmāṃ munisattama  
abhūtapūrvaṃ tatkarma pūrva mṛtyuṃ vimṛśya sā  yuṣmākamātmanaścāpi prāṇānsaṃtyaktumicchati  
samaryādeṣu maryādāṃ tapasā sthāpayiṣyati  tapaḥ kartuṃ gatā sādhvī candrabhāgākhyabhūdhare  
na bhāvaṃ tapasastāta sānujānāti kaṃcana  tasmādyathopadeśātsā prāpnotviṣṭaṃ tathā kuru  
idaṃ rūpaṃ parityajya nijaṃ rūpāṃtaraṃ mune  parigṛhyāṃtike tasyāstapaścaryāṃ nidarśayan  
idaṃ svarūpaṃ bhavato dṛṣṭvā pūrvaṃ yathātra vām  nāpnuyātsā'tha kiṃcidvai tato rūpāṃtaraṃ kuru  
brahmovāca nāradetthaṃ vasiṣṭho me samājñapto dayāvatā  yathā'sviti ca māṃ procya yayau saṃdhyāṃtikaṃ muniḥ  
tatra devasaraḥ pūrṇaṃ guṇairmānasasaṃmitam  dadarśa sa vasiṣṭotha saṃdhyāṃ tattīragāmapi  
tīrasthayā tayā reje tatsaraḥ kamalojjvalam  udyadiṃdusunakṣatra pradoṣe gaganaṃ yathā  
munirdṛṣṭvātha tāṃ tatra susaṃbhāvāṃ sa kautukī  vīkṣāṃcakre sarastatra bṛhallohitasaṃjñakam  
candrabhāgā nadī tasmātprākārāddakṣiṇāṃbudhim  yāṃtī sā caiva dadṛśe tena sānugirermahat  
nirbhidya paścimaṃ sā tu candrabhāgasya sā nadī  yathā himavato gaṃgā tathā gacchati sāgaram  
tasmin girau candrabhāge bṛhallohitatīragām  saṃdhyāṃ dṛṣṭvātha papraccha vasiṣṭhassādaraṃ tadā  
vaśiṣṭha uvāca  kimarthamāgatā bhadre nirjanaṃ tvaṃ mahīdharam  kasya vā tanayā kiṃ vā bhavatyāpi cikīrṣitam  
etadicchāmyahaṃ śrotuṃ vada guhyaṃ na cedbhavet  vadanaṃ pūrṇacandrābhaṃ niśceṣṭaṃ vā kathaṃ tava  
brahmovāca  tacchrutvā vacanaṃ tasya vaśiṣṭhasya mahātmanaḥ  dṛṣṭvā ca taṃ mahātmānaṃ jvalaṃtamiva pāvakam  
śarīradhṛgbrahmacaryaṃ vilasaṃtaṃ jaṭādharam  sādaraṃ praṇipatyātha saṃdhyovāca tapodhanam  
saṃdhyovāca  yadarthamāgatā śailaṃ siddhaṃ tanme nibodha ha  tava darśanamātreṇa yanme setsyati vā vibho  
tapaścartumahaṃ brahmannirjanaṃ śailamāgatā  brahmaṇohaṃ sutā jātā nāmnā saṃdhyeti viśrutā  
yadi te yujyate sahyaṃ māṃ tvaṃ samupadeśaya  etaccikīrṣitaṃ guhyaṃ nānyaiḥ kiṃcana vidyate  
ajñātvā tapaso bhāvaṃ tapovanamupāśritā  ciṃtayā pariśuṣyehaṃ vepate hi mano mama  
brahmovāca  ākarṇya tasyā vacanaṃ vasiṣṭho brahmavittamaḥ  svayaṃ ca sarvakṛtyajño nānyatkiṃcana pṛṣṭavān  
atha tāṃ niyatātmānaṃ tapaseti dhṛtodyamām  provāca manasā smṛtvā śaṃkaraṃ bhaktavatsalam  
vasiṣṭha uvāca  paramaṃ yo mahattejaḥ paramaṃ yo mahattapaḥ  paramaḥ paramārādhyaḥ śambhurmanasi dhāryatām  
dharmārthakāmamokṣāṇāṃ ya ekastvādikāraṇam  tamekaṃ jagatāmādyaṃ bhajasva puruṣottamam  
maṃtreṇānena deveśaṃ śambhuṃ bhaja śubhānane  tena te sakalā vāptirbhaviṣyati na saṃśayaḥ  
oṃ namaśśaṃkarāyeti oṃmityaṃtena santatam  maunatapasyāprāraṃmbhaṃ tanme nigadataḥ śṛṇu  
snānaṃ maunena kartavyaṃ maunena harapūjanam  dvayoḥ pūrṇajalāhāraṃ prathamaṃ ṣaṣṭhakālayoḥ  
tṛtīye ṣaṣṭhakāle tu hyupavāsaparo bhavet  evaṃ tapassamāptau vā ṣaṣṭhe kāle kriyā bhavet  
evaṃ maunatapasyākhyā brahmacaryaphalapradā  sarvābhīṣṭapradā devi satyaṃsatyaṃ na saṃśayaḥ  
evaṃ citte samuddiśya kāmaṃ ciṃtaya śaṃkaram  sa te prasanna iṣṭārthamacirādeva dāsyati  
brahmovāca  upaviśya vasiṣṭhotha saṃdhyāyai tapasaḥ kriyām  tāmābhāṣya yathānyāyaṃ tatraivāṃtardadhe muniḥ  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satīkhaṇḍe saṃdhyācaritravarṇano nāma paṃcamo'dhyāyaḥ  
brahmovāca  sutavarya mahāprājña śṛṇu saṃdhyātapo mahat  yacchrutvā naśyate pāpasamūhastatkṣaṇāddhruvam  
upaviśya tapobhāvaṃ vasiṣṭhe svagṛhaṃ gate  saṃdhyāpi tapaso bhāvaṃ jñātvā modamavāpa ha  
tatassānaṃdamanaso veṣaṃ kṛtvā tu yādṛśam  tapaścartuṃ samārebhe bṛhallohitatīragā  
yathoktaṃ tu vaśiṣṭhena maṃtraṃ tapasi sādhanam  maṃtreṇa tena sadbhaktyā pūjayāmāsa śaṃkaram  
ekāntamanasastasyāḥ kurvaṃtyā sumahattapaḥ  śaṃbhau vinyastacittāyā gatamekaṃ caturyugam  
prasannobhūttadā śaṃbhustapasā tena toṣitaḥ  aṃtarbahistathākāśe darśayitvā nijaṃ vapuḥ  
yadrūpaṃ ciṃtayaṃtī sā tena pratyakṣatāṃ gataḥ  
atha sā purato dṛṣṭvā manasā ciṃtitaṃ prabhum  prasannavadanaṃ śāṃtaṃ mumodātīva śaṃkaram  
sasādhvasamahaṃ vakṣye kiṃ kathaṃ staumi vā haram  iti ciṃtāparā bhūtvā nyamīlayata cakṣuṣī  
nimīlitākṣyāstasyāstu praviśya hṛdayaṃ haraḥ  divyaṃ jñānaṃ dadau tasyai vācaṃ divye ca cakṣuṣī  
divyajñānaṃ divyacakṣurdivyā vācamavāpa sā  pratyakṣaṃ vīkṣya durgeśaṃ tuṣṭāva jagatāṃ patim  
saṃdhyovāca  nirākāraṃ jñānagamyaṃ paraṃ yannaiva sthūlaṃ nāpi sūkṣmaṃ na coccam  aṃtaściṃtyaṃ yogibhistasya rūpaṃ tasmai tubhyaṃ lokakartre namostu  
sarvaṃ śāṃtaṃ nirmalaṃ nirvikāraṃ jñānāgamyaṃ svaprakāśe'vikāram  khādhvaprakhyaṃ dhvāṃtamārgātparastadrūpaṃ yasya tvāṃ namāmi prasannam  
ekaṃ śuddhaṃ dīpyamānaṃ tathājaṃ cidānaṃdaṃ sahajaṃ cāvikāri  nityānaṃdaṃ satyabhūtiprasannaṃ yasya śrīdaṃ rūpamasmai namaste  
vidyākārodbhāvanīyaṃ prabhinnaṃ sattvacchaṃdaṃ dhyeyamātmasvarūpam  sāraṃ pāraṃ pāvanānāṃ pavitraṃ tasmai rūpaṃ yasya caivaṃ namaste  
yattvākāraṃ śuddharūpaṃ manojñaṃ ratnākalpaṃ svacchakarpūragauram  iṣṭābhītī śūlamuṃḍe dadhānaṃ hastairnamo yogayuktāya tubhyam  
gaganaṃ bhūrdiśaścaiva salilaṃ jyotireva ca  punaḥ kālaśca rūpāṇi yasya tubhyaṃ namostu te  
pradhānapuruṣau yasya kāyatvena vinirgatau  tasmādavyaktarūpāya śaṃkarāya namonamaḥ  
yo brahmā kurute sṛṣṭiṃ yo viṣṇuḥ kurute sthitim  saṃhariṣyati yo rudrastasmai tubhyaṃ namonamaḥ  
namonamaḥ kāraṇakāraṇāya divyāmṛtajñānavibhūtidāya  samastalokāṃtarabhūtidāya prakāśarūpāya parātparāya  
yasyā'paraṃ no jagaducyate padāt kṣitirdiśassūrya iṃdurmanaujaḥ  barhirmukhā nābhitaścāntarikṣaṃ tasmai tubhyaṃ śaṃbhave me namostu  
tvaṃ paraḥ paramātmā ca tvaṃ vidyā vividhā haraḥ  sadbrahma ca paraṃ brahma vicāraṇaparāyaṇaḥ  
yasya nādirna madhyaṃ ca nāṃtamasti jagadyataḥ  kathaṃ stoṣyāmi taṃ devaṃ vāṅmanogocaraṃ haram  
yasya brahmādayo deva munayaśca tapodhanāḥ  na vipraṇvaṃti rūpāṇi varṇanīyaḥ kathaṃ sa me  
striyā mayā te kiṃ jñeyā nirguṇasya guṇāḥ prabho  naiva jānaṃti yadrūpaṃ sendrā api surāsurāḥ  
namastubhyaṃ maheśāna namastubhyaṃ tamomaya  prasīda śaṃbho deveśa bhūyobhūyo namostu te  
brahmovāca  ityākarṇya vacastasyāssaṃstutaḥ parameśvaraḥ  suprasannataraścābhūcchaṃkaro bhaktavatsalaḥ  
atha tasyāśśarīraṃ tu valkalājinasaṃyutam  paricchannaṃ jaṭāvrātaiḥ pavitre mūrdhni rājitaiḥ  
himānītarjitāṃbhojasadṛśaṃ vadanaṃ tadā  nirīkṣya kṛpayāviṣṭo haraḥ provāca tāmidam  
maheśvara uvāca  prītosmi tapasā bhadre bhavatyāḥ parameṇa vai  stavena ca śubhaprājñe varaṃ varaya sāṃpratam  
yena te vidyate kāryaṃ vareṇāsminmanogatam  tatkariṣye ca bhadraṃ te prasannohaṃ tava vrataiḥ  
brahmovāca  iti śrutvā maheśasya prasannamanasastadā  saṃdhyovāca suprasannā praṇamya ca muhurmuhuḥ  
saṃdhyovāca  yadi deyo varaḥ prītyā varayogyāsmyahaṃ yadi  yadi śuddhāsmyahaṃ jātā tasmātpāpānmaheśvara  
yadi deva prasavro'si tapasā mama sāṃpratam  vṛtastadāyaṃ prathamo varo mama vidhīyatām  
utpannamātrā deveśa prāṇinosminnabhaḥ sthale  na bhavaṃtu samenaiva sakāmāssaṃbhavaṃtu vai  
yaddhi vṛttā hi lokeṣu triṣvapi prathitā yathā  bhaviṣyāmi tathā nānyā vara eko vṛto mayā  
sakāmā mama sṛṣṭistu kutracinna patiṣyati  yo me patirbhavennātha sopi me'tisuhṛcca vai  
yo drakṣyati sakāmo māṃ puruṣastasya pauruṣam  nāśaṃ gamiṣyati tadā sa ca klībo bhaviṣyati  
brahmovāca  iti śrutvā vacastasyaśśaṃkaro bhaktavatsalaḥ  uvāca suprasannātmā niṣpāpāyāstayerite  
maheśvara uvāca  śṛṇu devi ca saṃdhye tvaṃ tvatpāpaṃ bhasmatāṃ gatam  tvayi tyakto mayā krodhaḥ śuddhā jātā tapaḥkarāt  
yadyadvṛtaṃ tvayā bhadre dattaṃ tadakhilaṃ mayā  suprasannena tapasā tava saṃdhye vareṇa hi  
prathamaṃ śaiśavo bhāvaḥ kaumārākhyo dvitīyakaḥ  tṛtīyo yauvano bhāvaścaturtho vārddhakastathā  
tṛtīye tvatha saṃprāpte vayobhāge śarīriṇaḥ  sakāmāssyurdvitīyāṃto bhaviṣyati kvacit kvacit  
tapasā tava maryādā jagati sthāpitā mayā  utpannamātrā na yathā sakāmāssyuśśarīriṇaḥ  
tvaṃ ca loke satībhāvaṃ tādṛśaṃ samavāpnuhi  triṣu lokeṣu nānyasyā yādṛśaṃ saṃbhaviṣyati  
yaḥ paśyati sakāmastvāṃ pāṇigrāhamṛte tava  sa sadyaḥ klībatāṃ prāpya durbalatvaṃ gamiṣyati  
patistava mahābhāgastaporūpasamanvitaḥ  saptakalpāṃtajīvī ca bhaviṣyati saha tvayā  
iti te ye varā mattaḥ prārthitāste kṛtā mayā  anyacca te vadiṣyāmi pūrvajanmani saṃsthitam  
agnau śarītyāgaste pūrvameva pratiśrutaḥ  tadupāyaṃ vadāmi tvāṃ tatkuruṣva na saṃśayaḥ  
sa ca medhātithiryajñe mune dvādaśavārṣike  kṛtsnaprajvalite vahnāvacirāt kriyatāṃ tvayā  
etacchailopatyakāyāṃ caṃdrabhāgānadītaṭe  medhātithirmahāyajñaṃ kurute tāpasāśrame  
tatra gatvā svayaṃ chaṃdaṃ munibhirnnopalakṣitā  matprasādādvahnijātā tasya putrī bhaviṣyasi  
yaste varo vāñchanīyaḥ svāmī manasi kaścana  taṃ nidhāya nijasvāṃte tyaja vahnau vapuḥ svakam  
yadā tvaṃ dāruṇaṃ saṃdhye tapaścarasi parvate  yāvaccaturyugaṃ tasya vyatīte tu kṛte yuge  
tretāyāḥ prathame bhāge jātā dakṣasya kanyakā  vākpāśśīlasamāpannā yathā yogyaṃ vivāhitāḥ  
tanmadhye sa dadau kanyā vidhave saptaviṃśatiḥ  candro'nyāssaṃparityajya rohiṇyāṃ prītimānabhūt  taddhetorhi yadā candraśśapto dakṣeṇa kopinā  tadā bhavatyā nikaṭe sarve devāssamāgatāḥ  
na dṛṣṭāśca tvayā saṃdhye te devā brahmaṇā saha  mayi vinyastamanasā khaṃ ca dṛṣṭvā labhetpunaḥ  
caṃdrasya śāpamokṣārthaṃ jātā caṃdranadī tadā  sṛṣṭā dhātrā tadaivātra medhātithirupasthitaḥ  
tapasā satsamo nāsti na bhūto na bhaviṣyati  yena yajñassamārabdho jyotiṣṭomo mahāvidhiḥ  
tatra prajvalito vahnistasmintyaja vapuḥ svakam  supavitrā tvamidānīṃ saṃpūrṇostu paṇastava  
etanmayā sthāpitante kāryārthaṃ bho tapasvini  tatkuruṣva mahābhāge yāhi yajñe mahāmuneḥ  tasyāhitaṃ ca deveśastatraivāṃtaradhīyata  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satīkhaṃḍe saṃdhyācaritravarṇanaṃ nāma ṣaṣṭho'dhyāyaḥ  
brahmovāca  varaṃ dattvā mune tasmin śaṃbhāvaṃtarhite tadā  saṃdhyāpyagacchattatraiva yatra medhātithirmuniḥ  
tatra śaṃbhoḥ prasādena na kenāpyupalakṣitā  sasmāra varṇinaṃ taṃ vai svopadeśakaraṃ tapaḥ  
vasiṣṭhena purā sā tu varṇībhūtvā mahāmune  upadiṣṭā tapaścartuṃ vacanātparameṣṭhinaḥ  
tameva kṛtvā manasā tapaścaryopadeśakam  patitvena tadā saṃdhyā brāhmaṇaṃ brahmacāriṇam  
samiddhegnau mahāyajñe munibhirnopalakṣitā  dṛṣṭā śaṃbhuprasādena sā viveśa vidheḥ sutā  
tasyāḥ puroḍāśamayaṃ śarīraṃ tatkṣaṇāttataḥ  dagdhaṃ puroḍāśagaṃdhaṃ tastāra yadalakṣitam  
vahnistasyāḥ śarīraṃ tu dagdhvā sūryasya maṃḍalam  śuddhaṃ praveśayāmāsa śaṃbhorevājñayā punaḥ  
sūryo tryarthaṃ vibhajyātha taccharīraṃ tadā rathe  svakeśaṃ sthāpayāmāsa prītaye pitṛdevayoḥ  
tadūrddhvabhāgastasyāstu śarīrasya munīśvara  prātassaṃdhyābhavatsā tu ahorātrādimadhyagā  
taccheṣabhāgastasyāstu ahorātrāṃtamadhyagā  sā sāyamabhavatsaṃdhyā pitṛprītipradā sadā  
sūryodayāttu prathamaṃ yadā syādaruṇodayaḥ  prātassaṃdhyā tadodeti devānāṃ prītikāriṇī  
astaṃ gate tataḥ sūryye śoṇapadmanibhe sadā  udeti sāyaṃ saṃdhyāpi pitṝṇāṃ modakāriṇī  
tasyāḥ prāṇāstu manasā śaṃbhunātha dayālunā  divyena tu śarīreṇa cakrire hi śarīriṇaḥ  
muneryajñāvasāne tu saṃprāpte muninā tu sā  prāptā putrī vahnimadhye taptakāṃcanasuprabhā  
tāṃ jagrāha tadā putrīṃ munurāmodasaṃyutaḥ  yajñārthaṃ tāntu saṃsnāpya nijakroḍe dadhau mune  
aruṃdhatī tu tasyāstu nāma cakre mahāmuniḥ  śiṣyaiḥ parivṛtastatra mahāmodamavāpa ha  
viruṇaddhi yato dharmaṃ sā kasmādapi kāraṇāt  atastriloke viditaṃ nāma saṃprāpa tatsvayam  
yajñaṃ samāpya sa muniḥ kṛtakṛtyabhāvamāsādya saṃpadayutastanayā pralaṃbhāt  tasminnijāśramapade saha śiṣyavargaistāmeva satatamasau dayite surarṣe  
atha sā vavṛdhe devī tasminmunivarāśrame  candrabhāgānadītīre tāpasāraṇyasaṃjñake  
saṃprāpte pañcame varṣe candrabhāgāṃ tadā guṇaiḥ  tāpasāraṇyamapi sā pavitramakarotsatī  
vivāhaṃ kārayāmāsustasyā brahmasutena vai  vasiṣṭhena hyaruṃdhatyā brahmaviṣṇumaheśvarāḥ  
tadvivāhe mahotsāho vabhūva sukhavarddhanaḥ  sarve surāśca munayassukhamāpuḥ paraṃ muno  
brahmaviṣṇumaheśānāṃ karanissṛtatoyataḥ  saptanadyassamutpannāśśiprādyāssupavitrakāḥ  
aruṃdhatī mahāsādhvī sādhvīnāṃ pravarottamā  vasiṣṭhaṃ prāpya saṃreje medhātithisutā mune  
yasyāḥ putrāssamutpannāḥ śreṣṭhāśśaktyādayaśśubhāḥ  vasiṣṭhaṃ prāpya taṃ kāṃtaṃ saṃreje munisattamāḥ  
evaṃ saṃdhyācaritraṃ te kathitaṃ munisattama  pavitraṃ pāvanaṃ divyaṃ sarvakāmaphalapradam  
ya idaṃ śṛṇuyānnārī puruṣo vā śubhavrataḥ  sarvānkāmānavāpnoti nātra kāryā vicāraṇā  
iti śrīśivamahāpurāṇe dvitīyāyāṃ rudrasaṃhitāyāṃ dvisatīkhaṃḍe saptamo'dhyāyaḥ  
sūta uvāca  ityākarṇya vacastasya brahmaṇo hi prajāpateḥ  prasannamānaso bhūtvā taṃ provāca sa nāradaḥ  
nārada uvāca  brahman vidhe mahābhāga viṣṇuśiṣya mahāmate  dhanyastvaṃ śivabhakto hi paratattvapradarśakaḥ  
śrāvitā sukathā divyā śivabhaktivivarddhinī  aruṃdhatyāstathā tasyāḥ svarūpāyāḥ pare bhave  
idānīṃ brūhi dharmajña pavitraṃ caritaṃ param  śivasya parapāpaghnaṃ maṃgalapradamuttamam  
gṛhītadāre kāme ca dṛṣṭe teṣu gateṣu ca  saṃdhyāyāṃ kiṃ tapastaptuṃ gatāyāmabhavattataḥ  
sūta uvāca  iti śrutvā vacastasya ṛṣervai bhāvitātmanaḥ  suprasannataro bhūtvā brahmā vacanamabravīt  
brahmovāca  śṛṇu nārada viprendra tadaiva caritaṃ śubham  śivalīlānvitaṃ bhaktyā dhanyastvaṃ śivasevakaḥ  
ahaṃ vimohitastāta yadaivāṃtarhitaḥ purā  aciṃtayaṃ sadāhaṃ tacchaṃbhuvākyaviṣārditaḥ  
ciṃtayitvā ciraṃ citte śivamāyāvimohitaḥ  śive cerṣyāmakārṣaṃ hi tacchvṛṇuṣva vadāmi te  
athāhamagamaṃ tatra yatra dakṣādayaḥ sthitāḥ  saratiṃ madanaṃ dṛṣṭvā samadoha hi kiñcana  
dakṣamābhāṣya suprītyā parānputrāṃśca nārada  avocaṃ vacanaṃ sohaṃ śivamāyāvimohitaḥ  
brahmovāca  he dakṣa he marīcyādyāssutāḥ śṛṇuta madvacaḥ  śrutvopāyaṃ vidheyaṃ hi mama kaṣṭāpanuttaye  
kāṃtābhilāṣamātraṃ me dṛṣṭvā śambhuragarhayat  māṃ ca yuṣmānmahāyogī dhikkāraṃ kṛtavānbahu  
tena duḥkhābhitaptohaṃ labhehaṃ śarma na kvacit  yathā gṛhṇātu kāṃtāṃ sa sa yatnaḥ kārya eva hi  
yathā gṛhṇātu kāṃtāṃ sa sukhī syāṃ duḥkhavarjitaḥ  durlabhasya tu kāmo me paraṃ manye vicārataḥ  
kāṃtābhilāṣamātraṃ me dṛṣṭvā śaṃbhuragarhayat  munīnāṃ purataḥ kasmātsa kāṃtāṃ saṃgrahīṣyati  
kā vā nārī trilokesmin yā bhavettanmanāḥ sthitā  yogamārgamavajñāpya tasya mohaṃ kariṣyati  
manmathopi samartho no bhaviṣyatyasya mohane  nitāṃtayogī rāmāṇāṃ nāmāpi sahate na saḥ  
agṛhīteṣuṇā caiva hareṇa kathamādinā  madhyamā ca bhavetsṛṣṭistadvācā nānyavāritā  
bhuvi kecidbhaviṣyaṃti māyābaddhā mahāsurāḥ  baddhā keciddharernūnaṃ kecicchaṃbhorupāyataḥ  
saṃsāravimukhe śaṃbhau tathaikāṃtavirāgiṇi  asmādṛte na karmānyat kariṣyati na saṃśayaḥ  
ityuktvā tanayāṃścāhaṃ dakṣādīn sunirīkṣya ca  saratiṃ madanaṃ tatra sānaṃdamagadaṃ tataḥ  
brahmovāca  matputra vara kāma tvaṃ sarvathā sukhadāyakaḥ  madvacaśśṛṇu suprītyā svapatnyā pitṛvatsala  
anayā sahacāriṇyā rājase tvaṃ manobhava  eṣā ca bhavatā patyā yuktā saṃśobhate bhṛśam  
yathā striyā hṛṣīkeśo hariṇā sā yathā ramā  kṣaṇadā vidhunā yuktā tayā yukto yathā vidhuḥ  
tathaiva yuvayośśobhā dāṃpatyaṃ ca puraskṛtam  atastvaṃ jagataḥ keturviśvaketurbhaviṣyasi  
jagaddhitāya vatsa tvaṃ mohayasva pinākinam  yathāśu sumanaśśaṃbhuḥ kuryyāddārapratigraham  
vijane snigdhadeśe tu parvateṣu sarassu ca  yatrayatra prayātīśastatra tatrānayā saha  
mohaya tvaṃ yatātmānaṃ vanitāvimukhaṃ haram  tvadṛte vidyate nānyaḥ kaścidasya vimohakaḥ  
bhūte hare sānurāge bhavatopi manobhava  śāpopaśāṃtirbhavitā tasmādātmahitaṃ kuru  
sānurāgo varārohāṃ yadīcchati maheśvaraḥ  tadā bhavopi yogyāryastvāṃ ca saṃtārayiṣyati  
tasmājjāyādvitīyastvaṃ yatasva haramohane  viśvasya bhava ketustvaṃ mohayitvā maheśvaram  
brahmovāca  iti śrutvā vaco me hi janakasya jagatprabhoḥ  uvāca manmathastathyaṃ tadā māṃ jagatāṃ patim  
manmatha uvāca  kariṣyehaṃ tava vibho vacanācchaṃbhumohanam  kiṃ tu yoṣinmahāstraṃ me tatkāṃtāṃ bhagavan sṛja  
mayā saṃmohite śaṃbho yayā tasyānumohanam  kartavyamadhunā dhātastatropāyaṃ paraṃ kuru  
brahmovāca  evaṃvādini kaṃdarpe dhātāhaṃ sa prajāpatiḥ  kayā saṃmohanīyosāviti ciṃtāmayāmaham  
ciṃtāviṣṭasya me tasya niḥśvāso yo vinissṛtaḥ  tasmādvasaṃtassaṃjātaḥ puṣpavrātavibhūṣitaḥ  
śoṇarājīvasaṃkāśaḥ phullatāmarasekṣaṇaḥ  saṃdhyoditākhaṃḍaśaśipratimāsyassunāsikaḥ  
śārṅgavaccaraṇāvarttaśśyāmakuṃcitamūrddhajaḥ  saṃdhyāṃśumālisadṛśaḥ kuḍaladvayamaṃḍitaḥ  
pramattebhagatiḥ pīnāyatadorunnatāṃsakaḥ  kaṃbugrīvassuvistīrṇahṛdayaḥ pīnasanmukhaḥ  
sarvāṃgasundaraḥ śyāmassampūrṇassarvalakṣaṇaiḥ  darśanīyatamassarvamohanaḥ kāmavarddhanaḥ  
etādṛśe samutpanne vasaṃte kusumākare  vavau vāyussusurabhiḥ pādapā api puṣpitāḥ  
pikā vineduśśataśaḥ paṃcamaṃ madhurasvanāḥ  praphullapadmā abhavansarasyaḥ svacchapuṣkarāḥ  
tamutpannamahaṃ vīkṣya tadā tādṛśamuttamam  hiraṇyagarbho madanamagadaṃ madhuraṃ vacaḥ  
brahmovāca  evaṃ sa manmathanibhassadā sahacarobhavat  ānukūlyaṃ tava kṛtaḥ sarvaṃ deva kariṣyati  
yathāgneḥ pavano mitraṃ sarvatropakariṣyati  tathāyaṃ bhavato mitraṃ sadā tvāmanuyāsyati  
vasaṃteraṃtahetutvādvasaṃtākhyo bhavatvayam  tavānugamanaṃ karma tathā lokānurañjanam  
asau vasaṃtaśṛṃgāro vāsaṃto malayānilaḥ  bhavettu suhṛdo bhāvassadā tvadvaśavarttinaḥ  
viṣvokādyāstathā hāvāścatuṣṣaṣṭikalāstathā  ratyāḥ kurvaṃtu sauhṛdyaṃ suhṛdaste yathā tava  
ebhissahacaraiḥ kāma vasaṃta pramukhairbhavān  mohayasva mahādevaṃ ratyā saha mahodyataḥ  
ahaṃ tāṃ kāminīṃ tāta bhāvayiṣyāmi yatnataḥ  manasā suvicāryaiva yā haraṃ mohayiṣyati  
brahmovāca  evamukto mayā kāmaḥ surajyeṣṭhena harṣitaḥ  nanāma caraṇau me'pi sa patnī sahitastadā  
dakṣaṃ praṇamya tān sarvānmānasānabhivādya ca  yatrātmā gatavāñśaṃbhustatsthānaṃ manmatho yayau  
iti śrīśivamahāpurāṇe dvitīyāyāṃ rudrasaṃhitāyāṃ satīcaritre dvitīye satīkhaṃḍe vasaṃtasvarūpavarṇanaṃ nāmāṣṭamo'dhyāyaḥ  
brahmovāca  tasmin gate sānucare śivasthānaṃ ca manmathe  caritramabhavaccitraṃ tacchṛṇuṣva munīśvara  
gatvā tatra mahāvīro manmatho mohakārakaḥ  svaprabhāvaṃ tatānāśu mohayāmāsa prāṇinaḥ  
vasaṃtopi prabhāvaṃ svaṃ cakāra haramohanam  sarve vṛkṣā ekadaiva praphullā abhavanmune  
vividhānkṛtavānyatnān ratyā saha manobhavaḥ  jīvāssarve vaśaṃ yātāssagaṇeśaśśivo na hi  
samadhormadanasyāsanprayāsā nipphalā mune  jagāma sa mama sthānaṃ nivṛttya vimadastadā  
kṛtvā praṇāmaṃ vidhaye mahyaṃ gadgadayā girā  uvāca madano māṃ codāsīno vimado mune  
kāma uvāca  brahman śaṃbhurmohanīyo na vai yogaparāyaṇaḥ  na śaktirmama nānyasya tasya śaṃbhorhi mohane  
samitreṇa mayā brahmannupāyā vividhāḥ kṛtāḥ  ratyā sahākhilāste ca niṣphalā abhavañcchive  
śṛṇu brahmanyathā'smābhiḥ kṛtāṃ hi haramohane  prayāsā vividhāstāta gadatastānmune mama  
yadā samādhimāśritya sthitaśśaṃbhurniyaṃtritaḥ  tadā sugaṃdhivātena śītalenātiveginā  
udvījayāmi rudraṃ sma nityaṃ mohanakāriṇā  prayatnato mahādevaṃ samādhisthaṃ trilocanam  
svasāyakāṃstathā paṃca samādāya śarāsanam  tasyābhito bhramaṃtastu mohayaṃstadga ṇānaham  
mama praveśamātreṇa suvaśyāssarvajaṃtavaḥ  abhavadvikṛto naiva śaṃkarassagaṇaḥ prabhuḥ  
yadā himavataḥ prasthaṃ sa gataḥ pramathādhipaḥ  tatrāgatastadaivāhaṃ saratissamadhurvidhe  
yadā meruṃ gato rudro yadā vā nāgakeśaram  kailāsaṃ vā yadā yātastatrāhaṃ gatavāṃstadā  
yadā tyaktasamādhistu harastasthau kadācana  tadā tasya puraścakrayugaṃ racitavānaham  
tacca bhrūyugalaṃ brahman hāvabhāvayutaṃ muhuḥ  nānābhāvānakārṣīcca dāṃpatyakramamuttamam  
nīlakaṃṭhaṃ mahādevaṃ sagaṇaṃ tatpuraḥsthitāḥ  akārṣumohitaṃ bhāvaṃ mṛgāśca pakṣiṇastathā  
mayūramithunaṃ tatrākārṣīdbhāvaṃ rasotsukam  vividhāṃ gatimāśritya pārśve tasya purastathā  
nālabhadvivaraṃ tasmin kadācidapi maccharaḥ  satyaṃ bravīmi lokeśa mama śaktirna mohane  
madhurapyakarotkarma yuktaṃ yattasya mohane  tacchṛṇuṣva mahābhāga satyaṃ satyaṃ vadāmyaham  
caṃpakānkeśarānvālānkāraṇānpāṭalāṃstathā  nāgakeśarapunnāgānkiṃśukānketakānkarān  
māgaṃdhimallikāparṇabharānkuravakāṃstathā  utphullayati tatra sma yatra tiṣṭhati vai haraḥ  
sarāṃsyutphullapadmāni vījayan malayānilaiḥ  yatnātsugaṃdhīnyakarodatīva giriśāśrame  
latāssarvāssumanaso dadhuraṃkurasaṃcayān  vṛkṣāṃkaṃ cirabhāvena veṣṭayaṃti sma tatra ca  
tānvṛkṣāṃśca supuṣpaughān taiḥ sugaṃdhisamīraṇaiḥ  dṛṣṭvā kāmavaśaṃ yātā munayopi pare kimu  
evaṃ satyapi śaṃbhorna dṛṣṭaṃ mohasya kāraṇam  bhāvamātramakārṣīnno kopo mayyapi śaṃkaraḥ  
iti sarvamahaṃ dṛṣṭvā jñātvā tasya ca bhāvanām  vimukhohaṃ śaṃbhumohānniyataṃ te vadāmyaham  
tasya tyaktasamādhestu kṣaṇaṃ no dṛṣṭigocare  śaknuyāmo vayaṃ sthātuṃ taṃ rudraṃ ko vimohayet  
jvaladagniprakāśākṣaṃ jaṭṭārāśikarālinam  śṛṃgiṇaṃ vīkṣya kassthātuṃ brahman śaknoti tatpuraḥ  
 brahmovāca  mano bhavavacaścetthaṃ śrutvāhaṃ caturānanaḥ  vivakṣurapi nāvocaṃ ciṃtāviṣṭo'bhavaṃ tadā  
mohanehaṃ samartho na harasyeti manobhavaḥ  vacaḥ śrutvā mahāduḥkhānniraśvasamahaṃ mune  
niśśvāsamārutā me hi nānā rūpamahābalaḥ  jātā gatā lolajihvā lolāścātibhayaṃkarāḥ  
avādayaṃta te sarve nānāvādyānasaṃkhyakān  paṭahādigaṇāstāṃstān vikarālānmahāravān  
atha te mama niśśvāsasaṃbhavāśca mahāgaṇāḥ  mārayacchedayetyūcurbrahmaṇo me puraḥ sthitāḥ  
teṣāṃ tu vadatāṃ tatra mārayacchedayeti mām  vacaḥ śrutvā vidhiṃ kāmaḥ pravaktumupacakrame  
mune'tha māṃ samābhāṣya tān dṛṣṭvā madano gaṇān  uvāca vārayan brahmangaṇānāmagrataḥ smaraḥ  
kāma uvāca  he brahman he prajānātha sarvasṛṣṭipravartaka  utpannāḥ ka ime vīrā vikarālā bhayaṃkarāḥ  
kiṃ karmaite kariṣyaṃti kutra sthāsyaṃti vā vidhe  kinnāmadheyā ete tadvada tatra niyojaya  
niyojya tānnije kṛtye sthānaṃ dattvā ca nāma ca  māmājñāpaya deveśa kṛpāṃ kṛtvā yathocitām  
brahmovāca  iti tadvākyamākarṇya mune'haṃ lokakārakaḥ  tamavocaṃ ha madanaṃ teṣāṃ karmādikaṃ diśan  
brahmovāca  eta utpannamātrā hi mārayetyavadan vacaḥ  muhurmuhuratomīṣāṃ nāma māreti jāyatām  
sadaiva vighnaṃ jaṃtūnāṃ kariṣyanti gaṇā ime  vinā nijārcanaṃ kāma nānā kāmaratātmanām  
tavānugamane karma mukhyameṣāṃ manobhava  sahāyino bhaviṣyaṃti sadā tava na saṃśayaḥ  
yatrayatra bhavān yātā svakarmārthaṃ yadā yadā  gaṃtā sa tatratatraite sahāyārthaṃ tadātadā  
cittabhrāṃtiṃ kariṣyaṃti tvadastravaśavartinām  jñānināṃ jñānamārgaṃ ca vighnayiṣyaṃti sarvathā  
brahmovāca  ityākarṇya vaco me hi saratissamahānugaḥ  kiṃcitprasannavadano babhūva munisattama  
śrutvā tepi gaṇāssarve madanaṃ māṃ ca sarvataḥ  parivāryya yathākāmaṃ tasthustatra nijākṛtim  
atha brahmā smaraṃ prītyā'gadanme kuru śāsanam  ebhissahaiva gaccha tvaṃ punaśca haramohane  
mana ādhāya yavāddhi kuru māragaṇaissaha  moho bhavedyathā śaṃbhordāragrahaṇahetave  
ityākarṇya vacaḥ kāmaḥ provāca vacanaṃ punaḥ  devarṣe gauravaṃ matvā praṇamya vinayena mām  
kāma uvāca  mayā samyak kṛtaṃ karma mohane tasya yatnataḥ  tanmoho nābhavattāta na bhaviṣyati nādhunā  
tava vāggauravaṃ matvā dṛṣṭvā māragaṇānapi  gamiṣyāmi punastatra sadārohaṃ tvadājñayā  
mano niścitametaddhi tanmoho na bhaviṣyati  bhasma kuryānna me dehamiti śaṃkāsti me vidhe  
ityuktvā samadhuḥ kāmassaratissabhayastadā  yayau māragaṇaiḥ sārddhaṃ śivasthānaṃ munīśvara  
pūrvavat svaprabhāvaṃ ca cakre manasijastadā  bahūpāyaṃ sa hi madhurvividhāṃ buddhimāvahan  
upāyaṃ sa cakārāti tatra māragaṇo'pi ca  mohobhavanna vai śaṃbhorapi kaścitparātmanaḥ  
nivṛttya punarāyāto mama sthānaṃ smarastadā  āsīnmāragaṇo'garvo'harṣo mepi purasthitaḥ  
kāmaḥ provāca māṃ tāta praṇamya ca nirutsavaḥ  sthitvā mama puro'garvo māraiśca madhunā tadā  
kṛtaṃ pūrvādadhikataḥ karma tanmohane vidhe  nābhavattasya mohopi kaściddhyānaratātmanaḥ  
na dagdhā me tanuścaiva tatra tena dayālunā  kāraṇaṃ pūrvapuṇyaṃ ca nirvikārī sa vai prabhuḥ  
cedvaraste haro bhāryāṃ gṛhṇīyāditi padmaja  paropāyaṃ kuru tadā vigarva iti me matiḥ  
brahmovāca  ityuktvā saparīvāro yayau kāmassvamāśramam  praṇamya māṃ smaran śaṃbhuṃ garvadaṃ dīnavatsalam  
iti śrīśivamahāpurāṇe dvitīyāyāṃ rudrasaṃhitāyāṃ satīkhaṃḍe satyupākhyāne kāmaprabhāvamāragaṇotpattivarṇano nāma navamo'dhyāyaḥ  
nārada uvāca  brahman vidhe mahābhāga dhanyastvaṃ śivasaktadhīḥ  kathitaṃ sucaritraṃ te śaṃkarasya parātmanaḥ  
nijāśrame gate kāme sagaṇe saratau tataḥ  kimāsītkimakārṣīstvaṃ taścaritraṃ vadādhunā  
brahmovāca  śṛṇu nārada suprītyā caritraṃ śaśimaulinaḥ  yasya śravaṇamātreṇa nirvikāro bhavennaraḥ  
nijāśramaṃ gate kāme parivārasamanvite  yadbabhūva tadā jātaṃ taccaritraṃ nibodha me  
naṣṭobhūnnārada mado vismayo'bhūcca me hṛdi  nirānaṃdasya ca mune'pūrṇo nijamanorathe  
aśocaṃ bahudhā citte gṛhṇīyātsa kathaṃ striyam  nirvikārī jitātmā sa śaṃkaro yogatatparaḥ  
itthaṃ vicārya bahudhā tadāhaṃ vimado mune  hariṃ taṃ so'smaraṃ bhaktyā śivātmānaṃ svadehadam  
astavaṃ ca śubhastotrairdīnavākyasamanvitaiḥ  tacchrutvā bhagavānāśu babhūvāvirhi me purā  
caturbhujoraviṃdākṣaḥ śaṃravavārja gadādharaḥ  lasatpīta paṭaśśyāmatanurbhaktapriyo hariḥ  
taṃ dṛṣṭvā tādṛśamahaṃ suśaraṇyaṃ muhurmuhuḥ  astavaṃ ca punaḥ premṇā bāṣpagadgadayā girā  
harirākarṇya tatstotraṃ suprasanna uvāca mām  duḥkhahā nijabhaktānāṃ brahmāṇaṃ śaraṇaṃ gatam  
hariruvāca  vidhe brahman mahāprājña dhanyastvaṃ lokakāraka  kimarthaṃ smaraṇaṃ me'dya kṛtaṃ ca kriyate nutiḥ  
kiṃ jātaṃ te mahadduḥkhaṃ madagre tadvadādhunā  śamayiṣyāmi tatsarvaṃ nātra kāryyā vicāraṇā  
brahmovāca  iti viṣṇorvacaśśrutvā kiṃciducchavasitānanaḥ  avoca vacanaṃ viṣṇuṃ praṇamya sukṛtāṃjaliḥ  
brahmovāca  devadeva ramānātha madvārtāṃ śṛṇu mānada  śrutvā ca karuṇāṃ kṛtvā hara duḥkhaṃ kamāvaha  
rudrasaṃmohanārthaṃ hi kāmaṃ preṣitavānaham  parivārayutaṃ viṣṇo samāramadhubāṃdhavam  
cakruste vividhopāyān niṣphalā abhavaṃśca te  abhavattasya saṃmoho yoginassamadarśinaḥ  
ityākarṇya vaco me sa harirmāṃ prāha vismitaḥ  vijñātākhiladajñānī śivatattvaviśāradaḥ  
 viṣṇuruvāca  kasmāddhetoriti matistava jātā pitāmaha  sarvaṃ vicārya sudhiyā brahman satyaṃ hi tadvada  
brahmovāca  śṛṇu tāta caritraṃ tat tava māyā vimohinī  tadadhīnaṃ jagatsarvaṃ sukhaduḥkhāditatparam  
yayaiva preṣitaścāhaṃ pāpaṃ kartuṃ samudyataḥ  āsaṃ tacchṛṇu deveśa vadāmi tava śāsanāt  
sṛṣṭiprāraṃbhasamaye daśa putrā hi jajñire  dakṣādyāstanayā caikā vāgbhavāpyatisundarī  
dharmo vakṣaḥsthalātkāmo manasonyopi dehataḥ  jātāstatra sutāṃ dṛṣṭvā mama moho bhavaddhare  
kudṛṣṭyā tāṃ samadrākṣa tava māyāvimohitaḥ  tatkṣaṇāddhara āgatya māmanindatsutānapi  
dhikkāraṃ kṛtavān sarvānnijaṃ matvā paraprabhum  jñāninaṃ yoginaṃ nāthābhoginaṃ vijitendriyam  
putro bhūtvā mama hare'nindanmāṃ ca samakṣataḥ  iti duḥkhaṃ mahanme hi taduktaṃ tava sannidhau  
gṛhṇīyādyadi patnīṃ sa syāṃ sukhī naṣṭaduḥkhadhī  etadarthaṃ samāyātuśśaraṇaṃ tava keśava  
brahmovāca  ityākarṇya vaco me hi brahmaṇo madhusūdanaḥ  vihasya māṃ drutaṃ prāha harṣayanbhavakārakam  
viṣṇuruvāca  vidhe śṛṇu hi madvākyaṃ sarvaṃ bhramanivāraṇam  sarvaṃ vedāgamādīnāṃ saṃmataṃ paramārthataḥ  
mahāmūḍhamatiścādya saṃjātosi kathaṃ vidhe  vedavaktāpi nikhilalokakarttā hi durmatiḥ  
jaḍatāṃ tyaja mandātman kuru tvaṃ nedṛśīṃ matim  kiṃ bruvaṃtyakhilā vedāḥ stutyā tatsmara saddhiyā  
rudraṃ jānāsi durbuddhe svasutaṃ parameśvaram  vedavaktāpi vijñānaṃ vismṛtaṃ tekhilaṃ vidhe  
śaṃkaraṃ surasāmānyaṃ matvā drohaṃ karoṣi hi  subuddhirvigatā tedyāvirbhūtā kumatistathā  
tattvasiddhāṃtamākhyātaṃ śṛṇu sadbuddhimāvaha  yathārthaṃ nigamākhyātaṃ nirṇīya bhavakārakam  
śivassarvasvakartā hi bhartā hartā parātparaḥ  parabrahma pareśaśca nirguṇo nitya eva ca  
anirdeśyo nirvikārī paramātmā'dvayo'cyutaḥ  anaṃtoṃtakaraḥ svāmī vyāpakaḥ parameśvaraḥ  
sṛṣṭisthitivināśānāṃ karttā triguṇabhāgvibhuḥ  brahmaviṣṇumaheśākhyo rajassattva tamaḥparaḥ  
māyābhinno nirīhaśca māyo māyāviśāradaḥ  saguṇopi svataṃtraśca nijānaṃdo vikalpakaḥ  
ātmā rāmo hi nirdvandvo bhaktādhīnassuvigrahaḥ  yogī yogarato nityaṃ yogamārgapradarśakaḥ  
garvāpahārī lokeśassarvadā dīnavatsalaḥ  etādṛśo hi yaḥ svāmī svaputraṃ manyase hi tam  
īdṛśaṃ tyaja kujñānaṃ śaraṇaṃ vraja tasya vai  bhaja sarvātmanā śambhuṃ santuṣṭaśśaṃ vidhāsyati  
gṛhṇīyācchaṃkaraḥ patnīṃ vicāro hṛdi cettava  śivāmuddiśya sutapaḥ kuru brahman śivaṃ smaran  
kuru dhyānaṃ śivāyātsvaṃ kāmamuddiśya taṃ hṛdi  sā cetprasannā deveśī sarvaṃ kāryaṃ vidhāsyati  
kṛtvāvatāraṃ saguṇā yadi syānmānuṣī śivā  kasyacittanayā loke sā tatpatnī bhaveddhruvam  
dakṣamājñāpaya brahman tapaḥ kuryyātprayatnataḥ  tāmutpādayituṃ patnīṃ śivārthaṃ bhaktitatsvataḥ  
bhaktādhīnau ca tau tāta suvijñeyau śivāśivau  svecchayā saguṇau jātau parabrahmasvarūpiṇau  
brahmovāca  ityuktvā tatkṣaṇaṃ meśaśśivaṃ sasmāra svaprabhum  kṛpayā tasya saṃprāpya jñānamūce ca māṃ tataḥ  
viṣṇuruvāca  vidhe smara puroktaṃ yadvacanaṃ śaṃkareṇa ca  prārthitena yadāvābhyāmutpannābhyāṃ tadicchayā  
vismṛtaṃ tava tatsarvaṃ dhanyā yā śāṃbhavī parā  tayā saṃmohitaṃ sarvaṃ durvijñeyā śivaṃ vinā  
yadā hi saguṇo jātassvecchayā nirguṇaśśivaḥ  māmutpādya tatastvāṃ ca svaśaktyā suvihārakṛt  
upādideśa tvāṃ śambhussṛṣṭikāryaṃ tadā prabhuḥ  tatpālanaṃ ca māṃ brahman somassūtikaro'vyayaḥ  
tadā vāṃ veśma saṃprāptau sāṃjalī natamastakau  bhava tvamapi sarveśo'vatārī guṇarūpadhṛk  
ityuktaḥ prāha sa svāmī vihasya karuṇānvitaḥ  divamudvīkṣya suprītyā nānālīlāviśāradaḥ  
madrūpaṃ paramaṃ viṣṇo īdṛśaṃ hyaṃgato vidheḥ  prakaṭībhavitā loke nāmnā rudraḥ prakīrtitaḥ  
pūrṇarūpassa me pūjyassadā vāṃ sarvakāmakṛt  layakarttā guṇādhyakṣo nirviśeṣaḥ suyogakṛt  
tridevā api me rūpaṃ haraḥ pūrṇo viśeṣataḥ  umāyā api rūpāṇi bhaviṣyaṃti tridhā sutāḥ  
lakṣmīrnāma hareḥ patnī brahmapatnī sarasvatī  pūrṇarūpā satī nāma rudrapatnī bhaviṣyati  
viṣṇuruvāca  ityuktvāṃtarhito jātaḥ kṛpāṃ kṛtvā maheśvaraḥ  abhūtāṃ sukhināvāvāṃ svasvakāryaparāyaṇau  
samayaṃ prāpya sastrīkāvāvāṃ brahmanna śaṃkaraḥ  avatīrṇassvayaṃ rudranāmā kailāsasaṃśrayaḥ  
avatīrṇā śivā syātsā satīnāma prajeśvara  tadutpādanahetorhi yatnotaḥ kārya eva vai  
ityuktvāṃtardadhe viṣṇuḥ kṛtvā sa karuṇāṃ param  prāpnuvaṃ pramudaṃ cātha hyadhikaṃ gatamatsaraḥ  
iti śrīśivamahāpurāṇe dvitīyāyāṃ rudrasahitāyāṃ dvitīye satīkhaṇḍe brahmaviṣṇusaṃvādo nāma daśamo'dhyāyaḥ  
nārada uvāca  brahman tāta mahāprājña vada no vadatāṃ vara  gate viṣṇau kimabhavadakārṣītkiṃ vidhe bhavān  
brahmovāca  vipranandanavarya tvaṃ sāvadhānatayā śṛṇu  viṣṇau gate bhagavati yadakārṣamahaṃ khalu  
vidyāvidyātmikāṃ śuddhāṃ parabrahmasvarūpiṇīm  staumi deva jagaddhātrīṃ durgāṃ śambhupriyāṃ sadā  
sarvatra vyāpinīṃ nityāṃ nirālaṃbāṃ nirākulām  tridevajananīṃ vaṃde sthūlasthūlāmarūpiṇīm  
tvaṃ citiḥ paramānaṃdā paramātmasvarūpiṇī  prasannā bhava deveśi matkāryaṃ kuru te namaḥ  
brahmovāca  evaṃ saṃstūyamānā sā yoganidrā mayā mune  āvirbabhūva pratyakṣaṃ devarṣe caṃḍikā mama  
snigdhāṃjanadyutiścārurūpā divyacaturbhujā  siṃhasthā varahastā ca muktāmaṇikacotkaṭā  
śaradiṃdvānanā śubhracandrabhālā trilocanā  sarvāvayavaramyā ca kamalāṃghrinakhadyutiḥ  
samakṣaṃ tāmumāṃ vīkṣya mune śaktiṃ śivasya hi  bhaktyā vinatatuṃgāṃśaḥ prāstavaṃ supraṇamya vai  
brahmovāca  namo namaste jagataḥpravṛttinivṛtirūpe sthitisargarūpe  carācarāṇāṃ bhavatī suśaktissanātanī sarvavimohanīti  
yā śrīḥ sadā keśavamūrtimālā viśvaṃbharā yā sakalaṃ bibharti  yā tvaṃ purā sṛṣṭikarī maheśī hartrī trilokasya parā guṇebhya  
yā yogināṃ vai mahitā manojñā sā tvaṃ na te paramāṇusāre  yamādipūte hṛdi yogināṃ yā yā yogināṃ dhyānapathe pratītā  
prakāśaśuddhyādiyutā virāgā sā tvaṃ hi vidyā vividhāvalaṃbā  kūṭasthamavyaktamanaṃtarūpaṃ tvaṃ bibhratī kālamayī jagaṃti  
vikārabījaṃ prakaropi nityaṃ guṇānvitā sarvajaneṣu nūnam  tvaṃ vai guṇānāṃ ca śive trayāṇāṃ nidānabhūtā ca tataḥ parāsi  
satvaṃ rajastāmasa ityamīṣāṃ vikārahīnā samu vastitīryā  sā tvaṃ guṇānāṃ jagadekahetuṃ brahmāṃtarāraṃbhasi cātsi pāsi  
aśeṣajagatāṃ bīje jñeyajñānasvarūpiṇi  jagaddhitāya satataṃ śivapatni namostu te  
brahmovāca  ityākarṇya vacaḥ sā me kālī loka vibhāvinī  prītyā māṃ jagatāmūce sraṣṭāraṃ janaśabdavat  
devyuvāca  brahmankimarthaṃ bhavatā stutāhamavadhāraya  ucyatāṃ yadi dhṛṣyosi tacchīghraṃ purato mama  
pratyakṣamapi jātāyāṃ siddhiḥ kāryasya niścitā  tasmāttvaṃ vāṃchitaṃ brūhi yā kariṣyāmi bhāvitā  
brahmovāca  śṛṇu devi maheśāni kṛpāṃ kṛtvā mamopari  manorathasthaṃ sarvajñe pravadāmi tvadājñayā  
yaḥ patistava deveśi lalāṭānme'bhavatpurā  śivo rudrākhyayā yogī sa vai kailāsamāsthitaḥ  
tapaścarati bhūteśa eka evāvikalpakaḥ  apatnīko nirvikāro na dvitīyāṃ samīhate  
taṃ mohaya yathā cānyāṃ dvitīyāṃ sati vīkṣate  tvadṛte tasya no kācidbhaviṣyati manoharā  
tasmāttvameva rūpeṇa bhavasva haramohinī  sutā bhūtvā ca dakṣasya rudrapatnī śive bhava  
yathā dhṛtaśarīrā tvaṃ lakṣmīrūpeṇa keśavam  āmodayasi viśvasya hitāyaitaṃ tathā kuru  
kāṃtābhilāṣamātraṃ me dṛṣṭvā'niṃdadvṛṣadhvajaḥ  sa kathaṃ vanitāṃ devī svecchayā saṃgrahīṣyati  
hare gṛhītakāṃte tu kathaṃ sṛṣṭiśśubhāvahā  ādyaṃtamadhye caitasya hetau tasminvirāgiṇi  
iti ciṃtāparo nāhaṃ tvadanyaṃ śaraṇaṃ hitam  kṛcchravāṃstena viśvasya hitāyaitatkuruṣva me  
na viṣṇustasya mohāya na lakṣmīrna manobhavaḥ  na cāpyahaṃ jaganmātarnānyastvāṃ kopi vai vinā  
tasmāttvaṃ dakṣajā bhūtvā divyarūpā maheśvarī  tatpatnī bhava madbhaktyā yoginaṃ mohayeśvaram  
dakṣastapati deveśi kṣīrodottaratīragaḥ  tvāmuddiśya samādhāya manastvayi dṛḍhavrataḥ  
brahmovāca  ityākarṇya vacassā ciṃtāmāpa śivā tadā  uvāca ca svamanasi vismitā jagadambikā  
devyuvāca  aho sumahadāścaryaṃ vedavaktāpi viśvakṛt  mahājñānaparo bhūtvā vidhātā kiṃ vadatyayam  
vidheścetasi saṃjāto mahāmoho'sukhāvahaḥ  yadvaraṃ nirvikāraṃ taṃ saṃmohayitumicchati  
haramohavaraṃ mattassamicchati vidhistvayam  ko lābhosyātra sa vibhurnirmoho nirvikalpakaḥ  
parabrahmākhyo yaśśaṃbhurnirguṇo nirvikāravān  tasyāhaṃ sarvadā dāsī tadājñāvaśagā sadā  
sa eva pūrṇarūpeṇa rudranāmābhavacchivaḥ  bhaktoddhāraṇahetorhi svataṃtraḥ parameśvaraḥ  
harervidheśca sa svāmī śivānnyūno na karhicit  yogādaro hyamāyastho māyeśaḥ parataḥ paraḥ  
matvā tamātmajaṃ brahmā sāmānyasurasaṃnibham  icchatyayaṃ mohayitumato'jñānavimohitaḥ  
na dadyāṃ cedvaraṃ vedanītirbhraṣṭā bhavediti  kiṃ kuryāṃ yena na vibhuḥ kruddhassyānme maheśvaraḥ  
brahmo vāca  vicāryyetthaṃ maheśaṃ taṃ sasmāra manasā śivā  prāpānujñāṃ śivasyāthovāca durgā ca māṃ tadā  
 durgovāca  yaduktaṃ bhavatā brahman samastaṃ satyameva tat  madṛte mohayitrīha śaṃkarasya na vidyate  
hare'gṛhītadāre tu sṛṣṭinaiṣā sanātanī  bhaviṣyatīti tatsatyaṃ bhavatā pratipāditam  
mamāpi mohane yanno vidyatesya mahāprabhoḥ  tvadvākyādviguṇo medya prayatno'bhūtsa nirbharaḥ  
ahaṃ tathā yatiṣyāmi yathā dāraparigraham  haraḥ kariṣyati vidhe svayameva vimohitaḥ  
satīmūrtimahaṃ dhṛtvā tasyaiva vaśavartinī  bhaviṣyāmi mahābhāgā lakṣmīrviṣṇoryathā priyā  
yathā sopi mayaiveya vaśavartī sadā bhavet  tathā yatnaṃ kariṣyāmi tasyaiva kṛpayā vidhe  
utpannā dakṣajāyāyāṃ satīrūpeṇa śaṃkaram  ahaṃ sabhājayiṣyāmi līlayā taṃ pitāmaha  
yathānyajaṃturavanau vartate vanitāvaśe  madbhaktyā sa haro vāmāvaśavartī bhaviṣyati  
brahmovāca  mahyamitthaṃ samābhāṣya śivā sā jagadambikā  vīkṣyamāṇā mayā tāta tatraivāṃtardadhe tataḥ  
tasyāmaṃtarhitāyāṃ tu sohaṃ lokapitāmahaḥ  agamaṃ yatra svasutāstebhyassarvamavarṇayam  
iti śrīśivapurāṇe dvitīyāyāṃ rudrasaṃhitāyāṃ satīkhaṇḍe durgāstutibrahmavaraprāptivarṇano nāmekādaśo'dhyāyaḥ  
nārada uvāca  brahman śaṃbhuvara prājña samyaguktaṃ tvayānagha  śivāśivacaritraṃ ca pāvitaṃ janma me hitam  
idānīṃ vada dakṣastu tapaḥ kṛtvā dṛḍhavrataḥ  kaṃ varaṃ prāpa devyāstu kathaṃ sā dakṣajā'bhavat  
brahmovāca  śṛṇu nārada dhanyastvaṃ munibhirbhaktitokhilaiḥ  yathā tepe tapo dakṣo varaṃ prāpa ca suvrataḥ  
madājñaptassudhīrdakṣassamādhāya mahādhipaḥ  apādyaṣṭuṃ ca tāṃ devīṃ tatkāmo jagadaṃbikām  
kṣīrodottaratīrasthāṃ tāṃ kṛtvā hṛdayasthitām  tapastaptuṃ samārebhe druṣṭuṃ pratyakṣatombikām  
divyavarṣeṇa dakṣastu sahasrāṇāṃ trayaṃ samāḥ  tapaścacāra niyatassaṃ yatātmā dṛḍhavrataḥ  
mārutāśī nirāhāro jalāhārī ca parṇabhuk  evaṃ nināya taṃ kālaṃ ciṃtayantāṃ jaganmayīm  
durgādhyānasamāsaktaściraṃ kālaṃ taporataḥ  niyamairbahubhirdevīmārādhayati suvrataḥ  
tato yamādiyuktasya dakṣasya munisattama  jagadambā pūjayataḥ pratyakṣamabhavacchivā  
tataḥ pratyakṣato dṛṣṭvā jagadambāṃ jaganmayīm  kṛtakṛtyamathātmānaṃ mene dakṣaḥ prajāpatiḥ  
siṃhasthāṃ kālikāṃ kṛṣṇāṃ cāruvaktrāṃ caturbhujām  varadābhayanīlābjakhaḍgahastāṃ manoharām  
āraktanayanāṃ cārumuktakeśīṃ jagatprasūm  tuṣṭāva vāgbhiścitrābhiḥ supraṇamyātha suprabhām  
dakṣa uvāca  jagadeva mahāmāye jagadīśe maheśvari  kṛpāṃ kṛtvā namastestu darśitaṃ svavapurmama  
prasīda bhagavatyādye prasīda śivarūpiṇam  prasīda bhaktavarade jaganmāye namostu te  
brahmovāca  iti stutā maheśānī dakṣeṇa prayatātmanā  uvāca dakṣaṃ jñātvāpi svayaṃ tasyepsitaṃ mune  
devyuvāca  tuṣṭāhaṃ dakṣa bhavatassadbhaktyā hyanayā bhṛśam  varaṃ vṛṇīṣva svābhīṣṭaṃ nādeyaṃ vidyate tava  
brahmovāca  jagadambāvacaśśrutvā tato dakṣaḥ prajāpatiḥ  suprahṛṣṭataraḥ prāha nāmaṃ nāmaṃ ca tāṃ śivām  
dakṣa uvāca  jagadambā mahāmāye yadi tvaṃ varadā mama  madvacaḥ śṛṇu suprītyā mama kāmaṃ prapūraya  
mama svāmī śivo yo hi sa jāto brahmaṇastutaḥ  rudranāmā pūrṇarūpāvatāraḥ paramātmanaḥ  
tavāvatāro no jātaḥ kā tatpatnī bhavedataḥ  taṃ mohaya maheśānamavatīrya kṣitau śive  
tvadṛte tasya mohāya na śaktānyā kadācana  tasmānmama sutā bhūtvā harajāyābhavā'dhunā  
itthaṃ kṛtvā sulīlā ca bhava tvaṃ hara mohinī  mamaivaiṣa varo devi satyamuktaṃ tavāgrataḥ  
kevalaṃ svārthamiti ca sarveṣāṃ jagatāmapi  brahmaviṣṇuśivānāṃ ca brahmaṇā prerito hyaham  
brahmovāca  ityākarṇya prajeśasya vacanaṃ jagadambikā  pratyuvāca vihasyeti smṛtvā taṃ manasā śivam  
devyuvāca  tāta prajāpate dakṣa śṛṇu me paramaṃ vacaḥ  satyaṃ bravīmi tvadbhaktyā suprasannākhilapradā  
ahaṃ tava sutā dakṣa tvajjāyāyāṃ maheśvarī  bhaviṣyāmi na saṃdehastvadbhaktivaśavartinī  
tathā yatnaṃ kariṣyāmi tapaḥ kṛtvā sudussaham  harajāyā bhaviṣyāmi tadvaraṃ prāpya cānagha  
nānyathā kāryasiddhirhi nirvikārī ca sa prabhuḥ  vidherviṣṇośca saṃsevyaḥ pūrṇa eva sadāśivaḥ  
ahaṃ tasya sadā dāsī priyā janmani janmani  mama svāmī sa vai śaṃbhurnānārūpadharopi ha  
varaprabhāvādbhrukuṭeravatīrṇo vidhesma ca  ahaṃ tadvaratopīhāvatariṣye tadājñayā  
gaccha svabhavanaṃ tāta mayā jñātā tu dūtikā  harajāyā bhaviṣyāmi bhūtā te tanayācirāt  
ityuktvā sadvaco dakṣaṃ śivājñāṃ prāpya cetasi  punaḥ provāca sā devī smṛtvā śivapadāmbujam  
parantu paṇa ādheyo manasā te prajāpate  śrāvayiṣyāmi te taṃ vai satyaṃ jānīhi no mṛṣā  
yadā bhavān mayi punarbhavenmaṃdādarastapā  dehaṃ tyakṣye nijaṃ satyaṃ svātmanyasmyatha vetaram  
eṣa dattastava varaḥ pratisargaṃ prajāpate  ahaṃ tava sutā bhūtvā bhaviṣyāmi harapriyā  
brahmovāca  evamuktvā maheśānī dakṣaṃ mukhyaprajāpatim  aṃtardadhe drutaṃ tatra samyag dakṣasya paśyataḥ  
aṃtarhitāyāṃ durgāyāṃ sa dakṣopi nijāśramam  jagāma ca mudaṃ lebhe bhaviṣyati suteti sā  
iti śrīśivamahā purāṇe dvitīyāyāṃ rudrasaṃhitāyāṃ dvitīye satīkhaṃḍe dakṣavaraprāptivarṇano nāma dvādaśo'dhyāyaḥ  
nārada uvāca  brahmanvidhe mahā prājña vada no vadatāṃ vara  dakṣe gṛhaṃ gate prītyā kimabhūttadanaṃtaram  
brahmovāca  dakṣaḥ prajāpatirgatvā svāśramaṃ hṛṣṭamānasaḥ  sargaṃ cakāra bahudhā mānasaṃ mama cājñayā  
tamabṛṃhitamālokya prajāsargaṃ prajāpatiḥ  dakṣo nivedayāmāsa brahmaṇe janakāya me  
dakṣa uvāca  brahmaṃstāta prajānātha varddhante na prajāḥ prabho  mayā viracitāssarvāstāvatyo hi sthitāḥ khalu  
kiṃ karomi prajānātha varddheyuḥ kathamātmanā  tadupāyaṃ samācakṣva prajāḥ kuryāṃ na saṃśayaḥ  
brahmovāca  dakṣa prajāpate tāta śṛṇu me paramaṃ vacaḥ  tatkuruṣva suraśreṣṭha śivaste śaṃ kariṣyati  
yā ca pañcajanasyāṃga sutā ramyā prajāpateḥ  asiknī nāma patnītve prajeśa pratigṛhyatām  
vāmavyavāyadharmastvaṃ prajāsargamimaṃ punaḥ  tadvidhāyāṃ ca kāminyāṃ bhūriśo bhāvayiṣyasi  
brahmovāca  tatassamutpādayituṃ prajā maithunadharmataḥ  upayeme vīraṇasya nideśānme sutāṃ tataḥ  
atha tasyāṃ svapatnyāṃ ca vīriṇyāṃ sa prajāpatiḥ  haryaśvasaṃjñānayutaṃ dakṣaḥ putrānajījanat  
apṛthagdharmaśīlāste sarva āsan sutā mune  pitṛbhaktiratā nityaṃ vedamārgaparāyaṇāḥ  
pitṛproktāḥ prajāsargakaraṇārthaṃ yayurdiśam  pratīcīṃ tapase tāta sarve dākṣāyaṇāssutāḥ  
tatra nārāyaṇasarastīrthaṃ paramapāvanam  gamo yatra saṃjāto divyasindhusamudrayoḥ  
tadupasparśanādeva protpannamatayo' bhavan  dharme pāramahaṃse ca vinirddhūtamalāśayāḥ  
prajāvivṛddhaye te vai tepira tatra sattamāḥ  dākṣāyaṇā dṛḍhātmānaḥ pitrādeśa suyaṃtritāḥ  
tvaṃ ca tān nārada jñātvā tapatassṛṣṭi hetave  agamastatra bhūrīṇi hārdamājñāya māpateḥ  
adṛṣṭvā taṃ bhuvassṛṣṭi kathaṃ kartuṃ samudyatāḥ  haryaśvā dakṣatanayā ityavocastamādarāt  
brahmovāca  tanniśamyātha haryaśvāste tvaduktamataṃdritāḥ  autpattikadhiyassarve svayaṃ vimamṛśurbhṛśam  
suśāstrajanakādeśaṃ yo na veda nivartakam  sa kathaṃ guṇaviśraṃbhī kartuṃ sargamupakramet  
iti niścitya te putrāssudhiyaścaikacetasaḥ  praṇamya taṃ parikramyāyurmārgamanivartakam  
nārada tvaṃ manaśśaṃbhorloṃkānanyacaro mune  nirvikāro maheśānamanovṛttikarastadā  
kāle gate bahutare mama putraḥ prajāpatiḥ  nāśaṃ niśamya putrāṇāṃ nāradādanvatapyata  
muhurmuhuruvāceti suprajātvaṃ śucāṃ padam  śuśoca bahuśo dakṣaśśivamāyāvimohitaḥ  
ahamāgatya suprītyā sāṃtvayaṃ dakṣamātmajam  śāṃtibhāvaṃ pradarśyaiva devaṃ prabalamityuta  
atha dakṣaḥ paṃcajanyā mayā sa parisāṃtvitaḥ  sabalāśvābhidhān putrān sahasraṃ cāpyajījanat  
tepi jagmustatra sutāḥ pitrādiṣṭā dṛḍhavratāḥ  prajāsarge atra siddhāssvapūrvabhrātaro yayuḥ  
tadupasparśanādeva naṣṭāghā vimalāśayāḥ  tepurmahattapastatra japanto brahma suvratāḥ  
prajāsargodyatāṃstān vai jñātvā gatveti nārada  pūrvavaccāgado vākyaṃ saṃsmarannaiśvarīṃ gatim  
bhrātṛpaṃthānamādiśya tvaṃ mune moghadarśanaḥ  ayāścorddhvagatiṃ te'pi bhrātṛmārgaṃ yayussutāḥ  
utpātān bahuśo'paśyattadaiva sa prajāpatiḥ  vismitobhūtsa me putro dakṣo manasi duḥkhitaḥ  
pūrvavattvatkṛtaṃ dakṣaśśuśrāva cakito bhṛśam  putranāśaṃ śuśocāti putraśoka vimūrchitaḥ  
cukrodha tubhyaṃ dakṣosau duṣṭoyamiti cābravīt  āgatastatra daivāttvamanugrahakarastadā  
śokāviṣṭassa dakṣo hi roṣavisphuritādharaḥ  upalabhya tamāhatya dhigdhik procya vigarhayan  
dakṣa uvāca  kiṃ kṛtaṃ te'dhamaśreṣṭha sādhūnāṃ sādhuliṃgataḥ  bhikṣomārgo'rbhakānāṃ vai darśitassādhukāri no  
ṛṇaistribhiramuktānāṃ lokayorubhayoḥ kṛtaḥ  vighātaśśreyaso'mīṣāṃ nirdayena śaṭhena te  
ṛṇāni trīṇyapākṛtya yo gṛhātpravrajetpumān  mātaraṃ pitaraṃ tyaktvā mokṣamicchanvrajatyadhaḥ  
nirdayastvaṃ sunirlajjaśśiśudhībhidyaśo'pahā  hareḥ pārṣadamadhye hi vṛthā carasi mūḍhadhīḥ  
muhurmuhurabhadraṃ tvamacaro me'dhamā 'dhama  vibhavedbhramataste'taḥ padaṃ lokeṣu sthiram  
śaśāpeti śucā dakṣastvāṃ tadā sādhusaṃmatam  bubodha neśvarecchāṃ sa śivamāyāvimohitaḥ  
śāpaṃ pratyagrahīśca tvaṃ sa mune nirvikāradhīḥ  eṣa eva brahmasādho sahate sopi ca svayam  
iti śrīśiva mahāpurāṇe dvitīyāyāṃ rudrasaṃhitāyāṃ dvi satīkhaṃḍe dakṣasṛṣṭau nāradaśāpo nāma trayodaśo'dhyāyaḥ  
brahmovāca  etasminnantare devamune lokapitāmaha  tatrāgamamahaṃ prītyā jñātvā taccaritaṃ drutam  
asāṃtvayamahaṃ dakṣaṃ pūrvavatsuvicakṣaṇaḥ  akārṣaṃ tena susnehaṃ tava suprītimāvahan  
svātmajaṃ munivaryaṃ tvāṃ suprītyā devavallabham  samāśvāsya samādāya pratyapadye svadhāma ha  
tataḥ prajāpatirdakṣo'nunīto me nijastriyām  janayāmāsa duhitṝssubhagāḥ ṣaṣṭisaṃmitāḥ  
tāsāṃ vivāhakṛtavāndharmādibhirataṃdritaḥ  tadeva śṛṇu suprītyā pravadāmi munīśvara  
dadau daśa sutā dakṣo dharmāya vidhivanmune  trayodaśa kaśyapāya munaye trinaveṃdave  
bhūtāṃgiraḥ kṛśāśvebhyo dvedve putrī pradattavān  tārkṣyāya cāparaḥ kanyā prasūtiprasavairyataḥ  
trilokāḥ pūritāstanno varṇyate vyāsato bhayāt  
kecidvadaṃti tāṃ jyeṣṭhāṃ madhyamāṃ cāpare śivām  sarvānantarajāṃ kecitkalpabhedāttrayaṃ ca sata  
anaṃtaraṃ sutotpatteḥ sapatnīkaḥ prajāpatiḥ  dakṣo dadhau suprītmā tāṃ manasā jagadambikām  
ataḥ premṇā ca tuṣṭāva girā gadgadayā hi saḥ  bhūyobhūyo namaskṛtya sāṃjalirvinayānvitaḥ  
santuṣṭā sā tadā devī vicāraṃ manasīti ca  cakre'vatāraṃ vīriṇyāṃ kuryāṃ paṇavipūrtaye  
atha sovāsa manasi dakṣasya jagadambikā  vilalāsa tadātīva sa dakṣo munisattama  
sumuhūrtenātha dakṣo'pi svapatnyāṃ nidadhe mudā  dakṣapatnyāstadā citte śivovāsa dayānvitā  
āvirbabhūvuścihnāni dohadasyākhilāni vai  
vireje vīriṇī tāta hṛṣṭacittādhikā ca sā  śivāvāsaprabhāvāttu mahāmaṃgala rūpiṇī  
kulasya saṃpadaścaiva śruteścittasamunnateḥ  vyadhatta sukriyā dakṣaḥ prītyā puṃsavanādikāḥ  
utsavotīva saṃjātastadā teṣu ca karmasu  vittaṃ dadau dvijātibhyo yathākāmaṃ prajāpatiḥ  
atha tasminnavasare sarve haryādayassurāḥ  jñātvā garbhagatāṃ devīṃ vīriṇyāste mudaṃ yayuḥ  
tatrāgatya ca sarve te tuṣṭuvurjagadambikām  lokopakārakariṇīṃ praṇamya ca muhurmuhuḥ  
kṛtvā tataste bahudhā praśaṃsāṃ hṛṣṭamānasāḥ  dakṣaprajāpateścaiva vīriṇyāssvagṛhaṃ yayuḥ  
gateṣu navamāseṣu kārayitvā ca laukikīm  gatiṃ śivā ca pūrṇe sā daśame māsi nārada  
āvirbabhūva purato mātussadyastadā mune  muhūrte sukhade candragrahatārānukūlake  
tasyāṃ tu jātamātrāyāṃ suprīto'sau prajāpatiḥ  saiva devīti tāṃ mene dṛṣṭvā tāṃ tejasolbaṇām  
tadābhūtpuṣpasadvṛṣṭirmeghāśca vavṛṣurjalam  diśaśśāṃtā drutaṃ tasyāṃ jātāyāṃ ca munīśvara  
avādayaṃta tridaśāśśubhavādyāni khe gatāḥ  jajjvaluścāgnayaśśāṃtāḥ sarvamāsītsumaṃgalam  
vīriṇosaṃbhavāṃ dṛṣṭvā dakṣastāṃ jagadambikām  namaskṛtya karau baddhvā bahu tuṣṭāva bhaktitaḥ  
dakṣa uvāca  maheśāni namastubhyaṃ jagadambe sanātani  kṛpāṃ kuru mahādevi satye satyasvarūpiṇi  
śivā śāṃtā mahāmāyā yoganidrā jaganmayī  yā procyate vedavidbhirnamāmi tvāṃ hitāvahām  
yayā dhātā jagatsṛṣṭau niyuktastāṃ purākarot  tāṃ tvāṃ namāmi paramāṃ jagaddhātrīṃ maheśvarīm  
yayā viṣṇurjagatsthityai niyuktastāṃ sadākarot  tāṃ tvāṃ namāmi paramāṃ jagaddhātrīṃ maheśvarīm  
yayā rudro jagannāśe niyuktastāṃ sadākarot  tāṃ tvāṃ namāmi paramāṃ jagaddhātrīṃ maheśvarīm  
rajassattvatamorūpāṃ sarvakāryakarīṃ sadā  tridevajananīṃ devīṃ tvāṃ namāmi ca tāṃ śivām  
yastvāṃ viciṃtayeddevīṃ vidyāvidyātmikāṃ parām  tasya bhuktiśca muktiśca sadā karatale sthitā  
yastvāṃ pratyakṣato devi śivāṃ paśyati pāvanīm  tasyāvaśyaṃ bhavenmuktirvidyāvidyāprakāśikā  
ye stuvaṃti jaganmātarbhavānīmaṃbiketi ca  jaganmayīti durgeti sarvaṃ teṣāṃ bhaviṣyati  
brahmovāca  iti stutā jaganmātā śivā dakṣeṇa dhīmatā  tathovāca tadā dakṣaṃ yathā mātā śṛṇoti na  
sarvaṃ mumoha tathyaṃ ca tathā dakṣaḥ śṛṇotu tat  nānyastathā śivā prāha nānotiḥ parameśvarī  
devyuvāca  ahamārādhitā pūrvaṃ sutārthaṃ te prajāpate  īpsitaṃ tava siddhaṃ tu tapo dhāraya saṃprati  
brahmovāca  evamuktvā tadā devī dakṣaṃ ca nijamāyayā  āsthāya śaiśavaṃ bhāvaṃ jananyaṃte ruroda sā  
atha tadrodanaṃ śrutvā striyo vākyaṃ sasaṃbhramāḥ  āgatāstatra suprītyā dāsyopi ca sasaṃbhramāḥ  
dṛṣṭvāsiknīsutārūpaṃ nanandussarvayoṣitaḥ  sarve paurajanāścāpi cakrurjayaravaṃ tadā  
utsavaśca mahānāsīdgānavādyapurassaram  dakṣosiknī mudaṃ lebhe śubhaṃ dṛṣṭvā sutānanam  
dakṣaḥ śrutikulācāraṃ cakre ca vidhivattadā  dānaṃ dadau dvijātibhyonyebhyaśca draviṇaṃ tathā  
babhūva sarvato gānaṃ nartanaṃ ca yathocitam  nedurvādyāni bahuśassumaṃgalapurassaram  
atha haryādayo devāssarve sānucarāstadā  munivṛndaiḥ samāgatyotsavaṃ cakruryathāvidhi  
dṛṣṭvā dakṣasutāmaṃbāṃ jagataḥ parameśvarīm  nemuḥ savinayāssarve tuṣṭuvuśca śubhaistavaiḥ  
ūcussarve pramuditā giraṃ jayajayātmikām  praśaśaṃsurmudā dakṣaṃ vīriṇīṃ ca viśeṣataḥ  
tadometi nāma cakre tasyā dakṣastadājñayā  praśastāyāssarvaguṇasattvādapi mudānvitaḥ  
nāmānyanyāni tasyāstu paścājjātāni lokataḥ  mahāmaṃgaladānyeva duḥkhaghnāni viśeṣataḥ  
dakṣastadā hariṃ natvā māṃ sarvānamarānapi  munīnapi karau baddhvā stutvā cānarca bhaktitaḥ  
atha viṣṇvādayassarve supraśasyājanaṃdanam  prītyā yayusvadhāmāni saṃsmaran saśivaṃ śivam  
atastāṃ ca sutāṃ mātā susaṃskṛtya yathocitam  śiśupānena vidhinā tasyai stanyādikaṃ dadau  
pālitā sātha vīriṇyā dakṣeṇa ca mahātmanā  vavṛdhe śuklapakṣasya yathā śaśikalānvaham  
tasyāṃ tu sadguṇāssarve viviśurdvijasattama  śaiśavepi yathā candre kalāssarvā manoharāḥ  
ācarannijabhāvena sakhīmadhyagatā yadā  tadā lilekha bhargasya pratimāmanvahaṃ muhuḥ  
yadā jagau sugītāni śivā bālyocitāni sā  tadā sthāṇuṃ haraṃ rudraṃ sasmāra smaraśāsanam  
vavṛdhetīva daṃpatyoḥ pratyahaṃ karuṇātulā  tasyā bālyepi bhaktāyāstayornityaṃ muhurmuhuḥ  
sarvabālāguṇā krāṃtāṃ sadā svālayakāriṇīm  toṣayāmāsa pitarau nityaṃnityaṃ muhurmuhuḥ  
iti śrīśivamahāpurāṇe dvitīyāyāṃ rudrasaṃhitāyāṃ satī khaṇḍe satījanma bālalīlāvarṇanaṃnāma caturdaśo'dhyāyaḥ  
brahmovāca  athaikadā pituḥ pārśve tiṣṭhaṃtīṃ tāṃ satīmaham  tvayā saha munedrākṣaṃ sārabhūtāṃ trilokake  
pitrā namaskṛtaṃ vīkṣya satkṛtaṃ tvāṃ ca māṃ satī  praṇanāma mudā bhaktyā lokalīlānusāriṇī  
praṇāmāṃte satīṃ vīkṣya dakṣadattaśubhāsane  sthitohaṃ nārada tvaṃ ca vinatāmahamāgadam  
tvāmeva yaḥ kāmayate yantu kāmayase sati  tamāpnuhi patiṃ devaṃ sarvajñaṃ jagadīśvaram  
yo nānyāṃ jagṛhe nāpi gṛhṇāti na grahīṣyati  jāyāṃ sa te patirbhūyādananyasadṛśaśśubhe  
ityuktvā suciraṃ tāṃ vai sthitvā dakṣālaye punaḥ  visṛṣṭau tena saṃyātau svasthānaṃ tau ca nārada  
dakṣobhavacca suprītaḥ tadākarṇya gatajvaraḥ  ādade tanayāṃ svāṃ tāṃ matvā hi parameśvarīm  
itthaṃ vihārai ruciraiḥ kaumārairbhaktavatsalā  jahāvavasthāṃ kaumārīṃ svecchādhṛtanarākṛtiḥ  
bālyaṃ vyatītya sā prāpa kiñcidyauvanatāṃ satī  
atīva tapasāṃgena sarvāṃgeṣu manoharā  
dakṣastāṃ vīkṣya lokeśaḥ prodbhinnāṃtarvayasthitām  ciṃtayāmāsa bhargāya kathaṃ dāsya imāṃ sutām  
atha sāpi svayaṃ bhargaṃ prāptumaicchattadānvaham  piturmanogatiṃ jñātvā māturnikaṭamāgamat  
papracchājñāṃ tapohetośśaṃkarasya vinītadhīḥ  mātuśśivātha vairiṇyāssā sakhī parameśvarī  
tatassatī maheśānaṃ patiṃ prāptuṃ dṛḍhavratā  sā tamārādhayāmāsa gṛhe māturanujñayā  
āśvine māsi nandāyāṃ tithāvānarca bhaktitaḥ  guḍaudanaissalavaṇairharaṃ natvā nināya tam  
kārtikasya caturdaśyāmapūpaiḥ pāyasairapi  samākīrṇaissamārādhya sasmāra parameśvaram  
mārgaśīrṣe'sitāṣṭamyāṃ satilaissayavaudanaiḥ  pūjayitvā haraṃ kīlairnināya divasān satī  
pauṣe tu śuklasaptamyāṃ kṛtvā jāgaraṇaṃ niśi  apūjayacchivaṃ prātaḥ kṛśarānnena sā satī  
māghe tu paurṇamāsyāṃ sa kṛtvā jāgaraṇaṃ niśi  ārdravastrā nadītīre'karocchaṃkarapūjanam  
tapasyasitabhūtāyāṃ kṛtvā jāgaraṇaṃ niśi  viśeṣatassamānarca śailūṣaissarvayāmasu  
caitre śuklacaturdaśyāṃ palāśairdamanaiśśivam  apūjayaddivārātrau saṃsmaran sā nināya tam  
rādhaśuklatṛtīyāyāṃ tilāhārayavaudanaiḥ  pūjayitvā satī rudraṃ navyairmāsaṃ nināya tam  
jyeṣṭhasya pūrṇimāyāṃ vai rātrai saṃpūjya śaṃkaram  vasanairbṛhatīpuṣpairnirāhārā nināya tam  
āṣāḍhasya caturdaśyāṃ śuklāyāṃ kṛṣṇavāsasā  bṛhatīkusumaiḥ pūjā rudrasyākāri vai tayā  
śrāvaṇasya sitāṣṭamyāṃ caturdaśyāṃ ca sā śivam  yajñopavītairvāsobhiḥ pavitrairapyapūjayat  
bhādre kṛṣṇatrayodaśyāṃ puṣpairnānāvidhaiḥ phalaiḥ  saṃpūjya ca caturdaśyāṃ cakāra jalabho janam  
nānāvidhaiḥ phalaiḥ puṣpaissasyaistatkālasaṃbhavaiḥ  cakre suniyatāhārā japanmāse śivārcanam  
sarvamāse sarvadine śivārcanaratā satī  dṛḍhavratābhavaddevī svecchādhṛtanarākṛtiḥ  
itthaṃ naṃdāvrataṃ kṛtsnaṃ samāpya susamāhitā  dadhyau śivaṃ satī premṇā niścalābhūdananyadhīḥ  
etasminnaṃtare devā munayaścākhilā mune  viṣṇuṃ māṃ ca puraskṛtya yayurdraṣṭuṃ satītapaḥ  
dṛṣṭāgatya satī devairmūrtā siddhirivāparā  śivadhyānamahāmagnā siddhāvasthāṃ gatā tadā  
cakruḥ sarve surāssatye mudā sāṃjalayo natim  munayaśca nataskaṃdhā viṣṇvādyāḥ prītamānasāḥ  
atha sarve suprasannā viṣṇvādyāśca surarṣayaḥ  praśaśaṃsustapastasyāssatyāstasmātsavismayāḥ  
tataḥ praṇamya tāṃ devīṃ punaste munayassurāḥ  jagmurgirivaraṃ sadyaḥ kailāsaṃ śivavallabham  
sāvitrīsahitaścāhaṃ saha lakṣmyā mudānvitaḥ  vāsudevopi bhagavāñjagāmātha harāṃtikam  
gatvā tatra prabhuṃ dṛṣṭvā supraṇamya susaṃbhramāḥ  tuṣṭuvurvividhaiḥ stotraiḥ karau baddhvā vinamrakāḥ  
devā ūcuḥ  namo bhagavate tubhyaṃ yata etaccarācaram  puruṣāya maheśāya pareśāya mahātmane  
ādibījāya sarveṣāṃ cidrūpāya parāya ca  brahmaṇe nirvikārāya prakṛteḥ puruṣasya ca  
ya idaṃ pratipaṃcyedaṃ yenedaṃ vicakāsti hi  yasmādidaṃ yataścedaṃ yasyedaṃ tvaṃ ca yatnataḥ  
yosmātparasmācca paro nirvikārī mahāprabhuḥ  īkṣate yassvātmanīdaṃ taṃ natāḥ sma svayaṃbhuvam  
aviddhadṛk paraḥ sākṣī sarvātmā 'nekarūpadhṛk  ātmabhūtaḥ parabrahma tapaṃtaṃ śaraṇaṃ gatāḥ  
na yasya devā ṛṣayaḥ siddhāśca na viduḥ padam  kaḥ punarjaṃturaparo jñātumarhati veditum  
didṛkṣavo yasya padaṃ muktasaṃgāssusādhavaḥ  caritaṃ sugatirnastvaṃ salokavratamavraṇam  
tvajjanmādivikārā no vidyaṃte kepi duḥkhadā  tathāpi māyayā tvaṃ hi gṛhṇāsi kṛpayā ca tān  
tasmai namaḥ pareśāya tubhyamāścaryakarmaṇe  namo girāṃ vidūrāya brahmaṇe paramātmane  
arūpāyorurūpāya parāyānaṃtaśaktaye  trilokapataye sarvasākṣiṇe sarvagāya ca  
nama ātmapradīpāya nirvāṇasukhasaṃpade  jñānātmane namaste'stu vyāpakāyeśvarāya ca  
naiṣkarmyeṇa sulabhyāya kaivalyapataye namaḥ  puruṣāya pareśāya namaste sarvadāya ca  
kṣetrajñāyātmarūpāya sarvapratyayahetave  
sarvādhyakṣāya mahate mūlaprakṛtaye namaḥ  puruṣāya pareśāya namaste sarvadāya ca  
trinetrāyeṣuvaktrāya sadābhāsāya te namaḥ  sarvendriyaguṇadraṣṭre niṣkāraṇa namostu te  
trilokakāraṇāyāthāpavargāya namonamaḥ  apavargapradāyāśu śaraṇāgatatāriṇe  
sarvāmnāyāgamānāṃ codadhaye parameṣṭhine  parāyaṇāya bhaktānāṃ guṇānāṃ ca namostu te  
namo guṇāraṇicchanna cidūṣmāya maheśvara  mūḍhaduṣprāptarūpāya jñānihṛdvāsine sadā  
paśupāśavimokṣāya bhaktasanmuktidāya ca  svaprakāśāya nityāyā'vyayāyājasrasaṃvide  
pratyagdraṣṭrai'vikārāya paramaiśvarya dhāriṇe  yaṃ bhajanti caturvarge kāmayaṃtīṣṭasadgatim  so'bhūdakaruṇastvaṃ naḥ prasanno bhava te namaḥ  
ekāṃtinaḥ kaṃcanārthaṃ bhaktā vāṃchaṃti yasya na  kevalaṃ caritaṃ te te gāyaṃti paramaṃgalam  
akṣaraṃ paramaṃ brahmatamavyaktākṛtiṃ vibhum  adhyātmayogagamyaṃ tvāṃ paripūrṇaṃ stumo vayam  
atīṃdriyamanādhāraṃ sarvādhāramahetukam  anaṃtamādyaṃ sūkṣmaṃ tvāṃ praṇamāmo'khileśvaram  
haryādayo'khilā devāstathā lokāścarācarāḥ  nāmarūpavibhedena phalgvyā ca kalayā kṛtāḥ  
yathārciṣognessavituryāṃti niryāṃti vāsakṛt  gabhastayastathāyaṃ vai pravāho gauṇa ucyate  
na tvaṃ devo 'suro martyo na tiryaṅ na dvijaḥ prabho  na strī na ṣaṃḍho na pumānsadasanna ca kiṃcana  
niṣedhaśeṣassarvaṃ tvaṃ viśvakṛdviśva pālakaḥ  viśvalayakṛdviśvātmā praṇatāssmastamīśvaram  
yogaraṃdhitakarmāṇo yaṃ prapaśyanti yoginaḥ  yogasaṃbhāvite citte yogeśaṃ tvāṃ natā vayam  
namostu te'sahyavega śaktitraya trayīmaya  namaḥ prasannapālāya namaste bhūriśaktaye  
kadiṃdriyāṇāṃ durgeśānavāpya paravartmane  bhaktoddhāraratāyātha namaste gūḍhavarcase  
yacchaktyāhaṃ dhiyātmānaṃ haṃta veda na mūḍhadhī  taṃ duratyayamāhātmyaṃ tvāṃ nataḥ smo mahāprabhum  
brahmovāca  iti stutvā mahādevaṃ sarve viṣṇvādikāssurāḥ  tūṣṇīmāsanprabhoragre sadbhaktinatakaṃdharāḥ  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satīkhaṃḍe naṃdāvratavidhānaśivastuti varṇanaṃ nāma paṃcadaśo'dhyāyaḥ  
 brahmovāca  iti stutiṃ ca haryādikṛtāmākarṇya śaṃkaraḥ  babhūvātiprasanno hi vijahāsa ca sūtikṛt  
brahmaviṣṇū tu dṛṣṭvā tau sastrīkau saṃgatau haraḥ  yathocitaṃ samābhāṣya papracchāgamanaṃ tayoḥ  
rudra uvāca  hahara hāvadha devā munayaścādya nirbhayāḥ  nijāgamanahetuṃ hi kathayasva sutattvataḥ  
kimarthamāgatā yūyaṃ kiṃ kāryaṃ ceha vidyate  tatsarvaṃ śrotumicchāmi bhavatstutyā prasannadhīḥ  
 brahmovāca  iti pṛṣṭe hareṇāhaṃ sarvalokapitāmahaḥ  mune'vocaṃ mahādevaṃ viṣṇunā paricoditaḥ  
devadeva mahādeva karuṇāsāgara prabho  yadarthamāgatāvāvāṃ tacchṛṇu tvaṃ surarṣibhiḥ  
viśeṣatastavaivārthamāgatā vṛpabhadhvaja  sahārthinassadāyogyamanyathā na jagadbhavet  
kecidbhaviṣyaṃtyasurā mama vadhyā maheśvara  harervadhyāstathā kecidbhavaṃtaścāpi kecana  
kecittvadvīryajātasya tanayasya mahāprabho  māyāvadhyāḥ prabho kecidbhaviṣyaṃtyasurāssadā  
tavaiva kṛpayā śaṃbhossurāṇāṃ sukhamuttamam  nāśayitvā'surān ghorāñjagatsvāsthyaṃ sadābhayam  
yogayukte tvayi sadā rāga dveṣavivarjite  dayāpātraikanirate na vadhyā hyathavā tava  
arādhiteṣu teṣvīśa kathaṃ sṛṣṭistathā sthitiḥ  ataśca bhavitā yuktaṃ nityaṃnityaṃ vṛṣadhvaja  
sṛṣṭisthityaṃtakarmāṇi na kāryāṇi yadā tadā  śarīrabhedaścāsmākaṃ māyāyāśca na yujyate  
ekasvarūpā hi vayaṃ bhinnāḥ kāryasya bhedataḥ  kāryabhedo na siddhaścedrūpabhedā'prayojanaḥ  
eka eva tridhā bhinnaḥ paramātmā maheśvaraḥ  māyāsvākāraṇādeva svataṃtro līlayā prabhuḥ  
vāmāṅgajo haristasya dakṣiṇāṃgabhavo hyaham  śivasya hṛdayājjātastvaṃ hi pūrṇatanuśśivaḥ  
itthaṃ vayaṃ tridhā bhūtāḥ prabhābhinnasvarūpiṇaḥ  śivāśivasutāstattvaṃ hṛdā viddhi sanātana  
ahaṃ viṣṇuśca sastrīkau saṃjātau kāryahetutaḥ  lokakāryakarau prītyā tava śāsanataḥ prabho  
tasmādviśvahitārthāya surāṇāṃ sukhahetave  parigṛhṇīṣva bhāryārthe rāmāmekāṃ suśobhanām  
anyacchṛṇu maheśāna pūrvavṛttaṃ smṛtaṃ mayā  yannau puraḥpurā proktaṃ tvayaiva śivarūpiṇā  
madrūpaṃ paramaṃ brahmannīdṛśaṃ bhavadaṃgataḥ  prakaṭī bhavitā loke nāmnā rudraḥ prakīrtitaḥ  
sṛṣṭikartā'bhavadbrahmā hariḥ pālanakārakaḥ  layakārī bhaviṣyāmi rudrarūpo guṇākṛtiḥ  
striyaṃ vivāhya lokasya kariṣye kāryamuttamam  iti saṃsmṛtya svaproktaṃ pūrṇaṃ kuru nijaṃ paṇam  
nideśastava ca svāminnahaṃ sṛṣṭikaro hariḥ  pālako layahetustvamāvirbhūtassvayaṃ śivaḥ  
tvāṃ vinā na samarthau hi āvāṃ ca svasvakarmaṇi  lokakāryarato tasmādekāṃ gṛhṇīṣva kāminīm  
yathā padmālayā viṣṇossāvitrī ca yathā mama  tathā sahacarīṃ śaṃbho kāṃtāṃ gṛhṇīṣva saṃprati  
brahmovāca  iti śrutvā vaco me hi brahmaṇaḥ purato hareḥ  sa māṃ jagāda lokeśaḥ smerānanamukho haraḥ  
īśvara uvāca  he brahman he hare me hi yuvāṃ priyatarau sadā  dṛṣṭvā tvāṃ ca mamānaṃdo bhavatyatitarāṃ khalu  
yuvāṃ suraviśiṣṭau hi tribhava svāminau kila  kathanaṃ vāṃ gariṣṭheti bhavakāryaratātmanoḥ  
ucitaṃ na suraśreṣṭhau vivāhakaraṇaṃ mama  taporataviraktasya sadā viditayoginaḥ  
yo nivṛttisumārgasthaḥ svātmārāmo niraṃjanaḥ  avadhūtatanurjñānī svadraṣṭā kāmavarjitaḥ  
avikārī hyabhogī ca sadāśuciramaṃgalaḥ  tasya prayojanaṃ loke kāminyā kiṃ vadādhunā  
kevalaṃ yogalagnasya mamānaṃdassadāsti vai  jñānahīnastu puruṣo manute bahu kāmakam  
vivāhakaraṇaṃ loke vijñeyaṃ parabaṃdhanam  tasmāttasya rucirno me satyaṃ satyaṃ vadāmyaham  
na svārthaṃ me pravṛttirhi samyaksvārthaviciṃtanāt  tathāpi tatkariṣyāmi bhavaduktaṃ jagaddhitam  
mattvā vaco gariṣṭhaṃ vā niyoktiparipūrttaye  kariṣyāmi vivāhaṃ vai bhaktavaśyassadā hyaham  
paraṃtu yādṛśīṃ kāṃtāṃ grahīṣyāmi tathāpaṇam  tacchṛṇuṣva hare brahman yuktameva vaco mama  
yā me tejassamarthā hi grahītuṃ syādvibhāgaśaḥ  tāṃ nideśaya bhāryārthe yoginīṃ kāmarūpiṇīm  
yogayukte mayi tathā yoginyeva bhaviṣyati  kāmāsakte mayi tathā kāminyeva bhaviṣyati  
yamakṣaraṃ vedavido nigadaṃti manīṣiṇaḥ  jyotīrūpaṃ śivaṃ te ca ciṃtayiṣye sanātanam  
tacciṃtāyāṃ yadā sakto brahman gacchāmi bhāvinīm  tatra yā vighnajananī na bhavitrī hatāstu me  
tvaṃ vā viṣṇurahaṃ vāpi śivasya brahmarūpiṇaḥ  aṃśabhūtā mahābhāgā yogyaṃ tadanuciṃtanam  
tacciṃtayā vinodvāhaṃ sthāsyāmi kamalāsana  tasmājjāyāṃ prādiśa tvaṃ matkarmānugatāṃ sadā  
tatrāpyekaṃ paṇaṃ me tvaṃ vṛṇu brahmaṃśca māṃ prati  aviśvāso madukte cenmayā tyaktā bhaviṣyati  
brahmovāca  iti tasya vacaśśrutvāhaṃ sa viṣṇurharasya ca  sasmitaṃ moditamano'vocaṃ ceti vinamrakaḥ  
śṛṇu nātha maheśāna mārgitā yādṛśī tvayā  nivedayāmi suprītyā tāṃ striyaṃ tādṛśīṃ prabho  
umā sā bhinnarūpeṇa saṃjātā kāryasādhinī  sarasvatī tathā lakṣmīrdvidhā rūpā purā prabho  
pādmā kāṃtā'bhavadviṣṇostathā mama sarasvatī  tṛtīyarūpā sā nābhūllokakāryahitaiṣiṇī  
dakṣasya tanayā yābhūtsatī nāmnā tu sā vibho  saivedṛśī bhavedbhāryā bhaveddhi hitakāriṇī  
sā tapasyati deveśa tvadarthaṃ hi dṛḍhavratā  tvāṃ patiṃ prāptukāmā vai mahātejovatī satī  
dātuṃ gaccha varaṃ tasyai kṛpāṃ kuru maheśvara  tāṃ vivāhaya suprītyā varaṃ dattvā ca tādṛśam  
harermama ca devānāmiyaṃ vāñchāsti śaṃkara  paripūraya saddṛṣṭyā paśyāmotsavamādarāt  
maṅgalaṃ paramaṃ bhūyāttrilokeṣu sukhāvaham  sarvajvaro vinaśyedvai sarveṣāṃ nātra saṃśayaḥ  
athavāsmadvacaśśeṣe vadaṃta madhusūdanaḥ  līlājākṛtimīśānaṃ bhaktavatsalamacyutaḥ  
viṣṇuruvāca  devadeva mahādeva karuṇākara śaṃkara  yaduktaṃ brahmaṇā sarvaṃ maduktaṃ tanna saṃśayaḥ  
tatkuruṣva maheśāna kṛpāṃ kṛtvā mamopari  sanāthaṃ kuru saddṛṣṭyā trilokaṃ suvivāhyatām  
brahmovāca  ityuktvā bhagavān viṣṇustūṣṇīmāsa mune sudhīḥ  tathā stutiṃ vihasyāha sa prabhurbhaktavatsalaḥ  
tatastvāvāṃ ca saṃprāpya cājñāṃ sa munibhissuraiḥ  agacchāvasveṣṭadeśaṃ sastrīkau paraharṣitau  
iti śrīśivamahāpuṇe dvitīyāyāṃ rudrasaṃhitāyāṃ dvitīye satīkhaṃḍe viṣṇubrahmakṛtaśiva prārthanāvarṇanaṃ nāma ṣoḍaśo'dhyāyaḥ  
brahmovāca  ityuktvā sarvadevaiśca kṛtā śaṃbhornutiḥ parā  śivācca sā varaṃ prāptā śṛṇu hyādarato mune  
atho satī punaḥ śuklapakṣe'ṣṭamyāmupoṣitā  āśvine māsi sarveśaṃ pūjayāmāsa bhaktitaḥ  
iti naṃdāvrate pūrṇe navamyāṃ dinabhāgataḥ  tasyāstu dhyānamagnāyāḥ pratyakṣamabhavaddharaḥ  
sarvāṅgasundaro gauraḥ paṃcavaktrastrilocanaḥ  caṃdrabhālaḥ prasannātmā śitikaṃṭhaścaturbhuja  
triśūlabrahmakavarābhayadhṛgbhasmabhāsvaraḥ  svardhunyā vilasacchīrṣassakalāṅgamanoharaḥ  
mahālāvaṇyadhāmā ca koṭicandrasamānanaḥ  koṭismarasamākāṃtissarvathā strīpriyākṛtiḥ  
pratyakṣato haraṃ vīkṣya satī sedṛvidhaṃ prabhum  vavande caraṇau tasya sulajjāvanatānanā  
atha prāha mahādevassatīṃ sadvratadhāriṇīm  tāmicchannapi bhāryārthaṃ tapaścaryāphalapradaḥ  
mahādeva uvāca  dakṣanaṃdini prītosmi vratenānena suvrate  varaṃ varaya saṃdāsye yattavābhimataṃ bhavet  
brahmovāca  jānannapīha tadbhāvaṃ mahādevo jagatpatiḥ  jagau varaṃ vṛṇīṣveti tadvākyaśravaṇecchayā  
sāpi trapāvaśā yuktā vaktuṃ no hṛdi yatsthitam  śaśāka sā tvabhīṣṭaṃ yattallajjācchāditaṃ punaḥ  
premamagnā'bhavatsāti śrutvā śivavacaḥ priyam  tajjñātvā suprasannobhūcchaṃkaro bhaktavatsalaḥ  
varaṃ brūhi varaṃ brūhi prāheti sa punardrutam  satībhaktivaśaśśaṃbhuraṃtaryāmī satāṃ gatiḥ  
atha trapāṃ svāṃ saṃdhāya yadā prāha haraṃ satī  yatheṣṭaṃ dehi varada varamityanivārakam  
tadā vākyasyāvasānamanavekṣya vṛṣadhvajaḥ  bhava tvaṃ mama bhāryeti prāha tāṃ bhaktavatsalaḥ  
etacchrutvā vacastasya sābhīṣṭaphala bhāvanam  tūṣṇīṃ tasthau pramuditā varaṃ prāpya manogatam  
sakāmasya harasyāgre sthitā sā cāruhāsinī  akaronnijabhāvāṃśca hāvānkāmavivarddhanān  
tato bhāvānsamādāya śṛṃgārākhyo rasastadā  tayościtte viveśāśu kalā hāvā yathoditam  
tatpraveśāttu devarṣe lokalīlānusāriṇoḥ  kāpyabhikhyā tayorāsīccitrā candramasoryathā  
reje satī haraṃ prāpya snigdhabhinnāṃjanaprabhā  candrābhyāśe'bhralekheva sphaṭikojjvalavarṣmaṇaḥ  
atha sā tamuvācedaṃ haraṃ dākṣāyaṇī muhuḥ  suprasannā karau baddhvā natakā bhaktavatsalam  
satyuvāca  devadeva mahādeva vivāha vidhinā prabhau  piturme gocarīkṛtya māṃ gṛhāṇa jagatpate  
 brahmovāca  evaṃ satīvacaḥ śrutvā maheśo bhaktavatsalaḥ  tathāstviti vacaḥ prāha nirīkṣya premataśca tām  
dākṣāyaṇyapi taṃ natvā śaṃbhuṃ vijñāpya bhaktitaḥ  prāptājñā māturabhyāśamagānmohamudānvitā  
haropi himavatprasthaṃ praviśya ca nijāśramam  dākṣāyaṇīviyogādvai kṛcchradhyānaparo'bhavat  
samādhāya manaḥ śaṃbhurlaukikīṃ gatimāśritaḥ  ciṃtayāmāsa devarṣe manasā māṃ vṛṣadhvajaḥ  
tatassaṃciṃtyamānohaṃ maheśena triśūlrinā  purastātprāviśaṃ tūrṇaṃ harasiddhipracoditaḥ  
yatrāsau himavatprasthe tadviyogī haraḥ sthitaḥ  sarasvatīyutastāta tatraiva samupasthitaḥ  
sarasvatīyutaṃ māṃ ca devarṣe vīkṣya sa prabhuḥ  utsukaḥ premabaddhaśca satyā śaṃbhuruvāca ha  
śaṃbhuruvāca  ahaṃ brahmansvārthaparaḥ parigrahakṛtau ca yat  tadā svatvamivasvārthe pratibhāti mamādhunā  
ahamārādhitassatyāddākṣāyaṇyātha bhaktitaḥ  tasyai varo mayā datto naṃdāvrataprabhāvataḥ  
bhartā bhaveti ca tayā matto brahman varo vṛtaḥ  mama bhāryā bhavetyuktaṃ mayā tuṣṭena sarvathā  
athāvadattadā māṃ sā satī dākṣāyaṇī tviti  piturme gocarīkṛtya māṃ gṛhāṇa jagatpate  
tadapyaṃgīkṛtaṃ brahmanmayā tadbhakti tuṣṭitaḥ  sā gatā bhavanaṃ māturahamatrāgato vidhe  
tasmāttvaṃ gaccha bhavanaṃ dakṣasya mama śāsanāt  tāṃ dakṣopi yathā kanyāṃ dadyānme'raṃ tathā vada  
satīviyogabhaṃgassyādyathā me tvaṃ tathā kuru  samāśvāsaya taṃ dakṣaṃ sarvavidyāviśāradaḥ  
 brahmovāca  ityudīrya mahādevassakāśe me prajāpateḥ  sarasvatīṃ vilokyāśu viyogavaśagobhavat  
tenāhamapi cājñaptaḥ kṛtakṛtyo mudānvitaḥ  prāvocaṃ ceti jagatāṃ nāthaṃ taṃ bhaktavatsalam  
 brahmovāca  yadāttha bhagavañśambho tadvicārya suniścitam  devānāṃ mukhyassvārtho hi mamāpi vṛṣabhadhvaja  
dakṣastubhyaṃ sutāṃ svāṃ ca svayameva pradāsyati  ahaṃ cāpi vadiṣyāmi tvadvākyaṃ tatsamakṣataḥ  
brahmovāca  ityudīryya mahādevamahaṃ sarveśvaraṃ prabhum  agamaṃ dakṣanilayaṃ syaṃdanenātiveginā  
 nārada uvāca  vidhe prājña mahābhāga vada no vadatāṃ vara  satyai gṛhāgatāyai sa dakṣaḥ kimakarottataḥ  
brahmovāca  tapastaptvā varaṃ prāpya manobhilaṣitaṃ satī  gṛhaṃ gatvā piturmātuḥ praṇāmamakarottadā  
mātre pitre'tha tatsarvaṃ samācakhyau maheśvarāt  varaprāptiḥ svasakhyā vai satyāstuṣṭastu bhaktitaḥ  
mātā pitā ca vṛttāṃtaṃ sarvaṃ śrutvā sakhīmukhāt  ānandaṃ paramaṃ lebhe cakre ca paramotsavam  
dravyaṃ dadau dvijātibhyo yathābhīṣṭamudāradhīḥ  anyebhyaścāṃdhadīnebhyo vīriṇī ca mahāmanāḥ  
vīriṇī tāṃ samāliṃgya svasutāṃ prītivarddhinīm  mūrdhnyupāghrāya muditā praśaśaṃsa muhurmuhuḥ  
atha dakṣaḥ kiyatkāle vyatīte dharmavittamaḥ  ciṃtayāmāsa deyeyaṃ svasutā śambhave katham  
āgatopi mahādevaḥ prasannassa jagāma ha  punareva kathaṃ sopi sutārthe'trāgamiṣyati  
prāsthāpyotha mayā kaścicchaṃbhornikaṭamaṃjasā  naitadyogyaṃ nigṛhṇīyādyadyevaṃ viphalārdanā  
athavā pūjayiṣyāmi tameva vṛṣabhadhvajam  madīyatanayā bhaktyā svayameva yathā bhavet  
tathaiva pūjitassopi vāṃchatyāryaprayatnataḥ  śaṃbhurbhavatu madbharttetyevaṃ dattavareṇatat  
iti ciṃtayatastasya dakṣasya purato'nvaham  upasthitohaṃ sahasā sarasvatyanvitastadā  
māṃ dṛṣṭvā pitaraṃ dakṣaḥ praṇamyāvanataḥ sthitaḥ  āsanaṃ ca dadau mahyaṃ svabhavāya yathocitam  
tato māṃ sarvalokeśaṃ tatrāgamana kāraṇam  dakṣaḥ papraccha sa kṣipraṃ ciṃtāviṣṭopi harṣitaḥ  
dakṣa uvāca  tavātrāgamane hetuḥ kaḥ praveśe sa sṛṣṭikṛt  mamopari suprasādaṃ kṛtvācakṣva jagadguro  
putrasnehātkāryavaśādatha vā lokakāraka  mamāśramaṃ samāyāto hṛṣṭasya tava darśanāt  
brahmovāca  iti pṛṣṭassvaputreṇa dakṣeṇa munisattama  vihasannabruvaṃ vākyaṃ modayaṃstaṃ prajāpatim  
brahmovāca  śṛṇu dakṣa yadarthaṃ tvatsamīpamahamāgataḥ  tvattokasya hitaṃ mepi bhavatopi tadīpsitam  
tava putrī samārādhya mahādevaṃ jagatpatim  yo varaḥ prārthitastasya samayoyamupāgataḥ  
śaṃbhunā tava putryarthaṃ tvatsakāśamahaṃ dhuvam  prasthāpitosmi yatkṛtyaṃ śreya stadavadhāraya  
varaṃ dattvā gato rudrastāvatprabhṛti śaṃkaraḥ  tvatsutāyā viyogena na śarma labhateṃjasā  
alabdhacchidramadano jigāya giriśaṃ na yam  sarvaiḥ puṣpamayairbāṇairyatnaṃ kṛtvāpi bhūriśaḥ  
sa kāmabāṇaviddhopi parityajyātma ciṃtanam  satīṃ viciṃtayannāste vyākulaḥ prākṛto yathā  
vismṛtya praśrutāṃ vāṇīṃ gaṇāgre viprayogataḥ  kva satītyevamabhito bhāṣate nikṛtāvapi  
mayā yadvāṃchitaṃ pūrvaṃ tvayā ca madanena ca  marīcyādyaimunivaraistatsiddhamadhunā suta  
tvatputryārādhitaśśaṃbhussopi tasyā viciṃtanāt  anuśodhayituṃ prepsurvarttate himavadgirau  
yathā nānāvidhairbhāvaissattvāttena vratena ca  śaṃbhurārādhitastena tathaivārādhyate satī  
tasmāttu dakṣatanayāṃ śaṃbhvarthaṃ parikalpitām  tasmai dehyavilaṃbena kṛtā te kṛtakṛtyatā  
ahaṃ tamānayiṣyāmi nāradena tvadālayam  tasmai tvamenāṃ saṃyaccha tadarthe parikalpitām  
brahmovāca  śrutvā mama vacaśceti sa me putrotiharṣitaḥ  evamevetimāṃ dakṣa uvāca pariharṣitaḥ  
tatassohaṃ mune tatrāgamamatyaṃtaharṣitaḥ  utsuko lokanirato giriśo yatra saṃsthitaḥ  
gate nārada dakṣopi sadāra tanayo hyapi  abhavatpūrṇakāmastu pīyūṣairiva pūritaḥ  
iti śrīśaive mahāpurāṇe dvitīyāyāṃ rudrasaṃhitāyāṃ dvitīye satīkhaṃḍe satīvaralābho nāma saptadaśo'dhyāyaḥ  
nārada uvāca  rudrapārśve tvayi gate kimabhūccaritaṃ tataḥ  kā vārtā hyabhavattāta kiṃ cakāra haraḥ svayam  
brahmovāca  athāhaṃ śivamānetuṃ prasannaḥ parameśvaram  āsadaṃ hi mahādevaṃ himavadgirisaṃsthitam  
māṃ vīkṣya lokasraṣṭāramāyāṃtaṃ vṛṣabhadhvajaḥ  manasā saṃśayaṃ cakre satīprāptau muhurmuhuḥ  
atha prītyā haro loka gatimāśritya līlayā  satyā bhaktyā ca māṃ kṣipramuvāca prākṛto yathā  
īśvara uvāca  kimakārṣītsurajyeṣṭha satyarthe tvatsutassa mām  kathayasva yathā svāṃtaṃ na dīrye manmathena hi  
dhāvamāno viprayogo māmeva ca satīṃ prati  abhihaṃti surajyeṣṭha tyaktvānyāṃ prāṇadhāriṇīm  
satīti satataṃ brahman vada kāryaṃ karomyaham  abhedānmama sā prāpyā tadvidhe kriyatāṃ tathā  
brahmovāca  iti rudroktavacanaṃ lokācārasugarbhitam  śrutvāhaṃ nāradamune sāṃtvayannagadaṃ śivam  
brahmovāca  satyarthaṃ yanmama suto vadati sma vṛṣadhvaja  tacchraṇuṣva nijāsādhya siddhamityavadhāraya  
deyā tasmai mayā putrī tadarthaṃ parikalpitā  mamābhīṣṭamidaṃ kāryaṃ tvadvākyādadhikaṃ punaḥ  
matputryārādhitaśśaṃbhuretadarthaṃ svayaṃ punaḥ  sopyanviṣyati māṃ yasmāttadā deyā mayā hare  
śubhe lagna sumuhūrte samāgacchatu soṃtikam  tadā dāsyāmi tanayāṃ bhikṣārthaṃ śaṃbhave vidhe  
ityuvāca sa māṃ dakṣastasmāttvaṃ vṛṣabhadhvaja  śubhe muhūrte tadveśma gaccha tāmānayasva ca  
brahmovāca  iti śrutvā mama vaco laukikī gatimāśritaḥ  uvāca vihasanrudro mune māṃ bhaktavatsalaḥ  
rudra uvāca  gamiṣye bhavatā sārddhaṃ nāradena ca tadgṛham  ahameva jagatsraṣṭastasmāttvaṃ nāradaṃ smara  
marīcyādīn svaputrāṃśca mānasānapi saṃsmara  taiḥ sārddhaṃ dakṣanilayaṃ gamiṣye sagaṇo vidhe  
brahmovāca  ityājñaptohamīśena lokācārapareṇa ha  saṃsmaraṃ nāradaṃ tvāṃ ca marīcyadīnsutāṃstathā  
tatassamāgatāssarve mānasāstanayāstvayā  mama smaraṇamātreṇa hṛṣṭāste drutamādarāt  
viṣṇussamāgatastūrṇaṃ smṛto rudreṇa śaivarāṭ  sasvasainyaḥ kamalayā garuḍārūḍhaṃ eva ca  
adha caitrasite pakṣe nakṣatre bhagadaivate  trayodaśyāṃ dine bhānau nigacchatsa maheśvaraḥ  
sarvaissuragaṇaissārddhaṃ brahmaviṣṇu purassaraiḥ  tathā tairmunibhirgacchan sa babhau pathi śaṃkaraḥ  
mārge samutsavo jāto devādīnāṃ ca gacchatām  tathā haragaṇānāṃ ca sānaṃdamanasāmati  
gajagovyāghrasarpāśca jaṭā caṃdrakalā tathā  jagmuḥ sarve bhūṣaṇatvaṃ yathāyogyaṃ śivecchayā  
tataḥ kṣaṇena balinā balīvardena yoginā  sa viṣṇupramukhaḥ prītyā prāpa dakṣālayaṃ haraḥ  
tato dakṣo vinītātmā saṃprahṛṣṭatanūruhaḥ  prayayau sanmukhaṃ tasya saṃyuktassakalairnijaiḥ  
sarve suragaṇāstatra svayaṃ dakṣeṇa satkṛtāḥ  pārśve śreṣṭhaṃ ca munibhirupaviṣṭā yathākramam  
parivāryākhilāndevāngaṇāṃśca munibhiryathā  dakṣassamānayāmāsa gṛhābhyaṃtarataśśivam  
atha dakṣaḥ prasannātmā svayaṃ sarveśvaraṃ haram  samānarca vidhānena dattvāsanamanuttamam  
tato viṣṇuṃ ca māṃ viprānsurānsarvāngaṇāṃstathā  pūjayāmāsa sadbhaktyā yathocitavidhānataḥ  
kṛtvā yathocitāṃ pūjāṃ teṣāṃ pūjyādibhistathā  cakāra saṃvidaṃ dakṣo munibhirmānasaiḥ punaḥ  
tato māṃ pitaraṃ prāha dakṣaḥ prītyā hi matsutaḥ  praṇipatya tvayā karma kāryaṃ vaivāhikaṃ vibho  
bāḍhamityahamapyuktvā prahṛṣṭaināṃtarātmanā  samutthāya tato'kārṣaṃ tatkāryamakhilaṃ tathā  
tataśśubhe muhūrte hi lagne grahabalānvite  satī nijasutāṃ dakṣo dadau harṣeṇa śaṃbhave  
udvāhavidhinā sopi pāṇiṃ jagrāha harṣitaḥ  dākṣāyaṇyā varatanostadānīṃ vṛṣabhadhvajaḥ  
ahaṃ haristvadādyā vai munayaśca surā gaṇāḥ  nemussarve saṃstutibhi stoṣayāmāsurīśvaram  
samutsavo mahānāsīnnṛtyagānapurassaraḥ  ānandaṃ paramaṃ jagmussarve munigaṇāḥ surāḥ  
kanyā dattvā kṛttārtho'bhūttadā dakṣo hi matsutaḥ  śivāśivau prasannau ca nikhilaṃ maṃgalālayam  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satīkhaṃḍe kanyādānavarṇano nāmāṣṭādaśo'dhyāyaḥ  
 brahmovāca  kṛtvā dakṣastutādānaṃ yautakaṃ vividhaṃ dadau  harāya suprasannaśca dvijebhyo vividhaṃ dhanam  
atha śaṃbhu mudāgatya samutthāya kṛtāṃjaliḥ  sārddhaṃ kamalayā cedamuvāca garuḍadhvajaḥ  
 viṣṇuruvāca  devadeva mahādeva karuṇāsāgara prabho  tvaṃ pitā jagatāṃ tāta satī mātākhilasya ca  
yuvāṃ līlāvatārau dve satāṃ kṣemāya sarvadā  khalānāṃ nigrahārthāya śrutireṣā sanātanī  
snigdhanīlāṃjanaśyāmaśobhayā śobhase hara  dākṣāyaṇyā yathā cāhaṃ pratilomena padmayā  
devānāṃ vā nṛṇāṃ rakṣāṃ kuru satyā'nayā satām  saṃsārasāriṇāṃ śambho maṃgalaṃ sarvadā tathā  
ya enāṃ sābhilāṣo vai dṛṣṭvā śrutvāthavā bhavet  taṃ hanyāssarvabhūteśa vijñaptiriti me prabho  
 brahmovāca  iti śrutvā vaco viṣṇorvihasya parameśvaraḥ  evamastviti sarvajñaḥ provāca madhusūdanam  
svasthānaṃ harirāgatya sthita āsīnmunīśvara  utsavaṃ kārayāmāsa jugopa caritaṃ ca tat  
ahaṃ devīṃ samāgatya gṛhyoktavidhinā'khilam  agnikāryaṃ yathoddiṣṭamakārṣaṃ ca suvistaram  
tataśśivā śivaścaiva yathāvidhi prahṛṣṭavat  agneḥ pradakṣiṇaṃ cakre madācāryadvijājñayā  
tadā mahotsavastatrādbhutobhūddvijasattama  sarveṣāṃ sukhadaṃ vādyaṃ gītanṛtyapurassaram  
tadānīmadbhutaṃ tatra caritaṃ samabhūdati  suvismayakaraṃ tāta tacchṛṇu tvaṃ vadāmi te  
durjñeyā śāṃbhavī māyā tayā saṃmohitaṃ jagat  sacarācaramatyaṃtaṃ sadevāsuramānuṣam  
yo'haṃ śaṃbhuṃ mohayituṃ puraicchaṃ kapaṭena ha  māṃ ca taṃ śaṃkarastāta mohayāmāsa līlayā  
icchetparāpakāraṃ yassa tasyaiva bhaveddhruvam  iti matvā'pakāraṃ no kuryādanyasya pūruṣaḥ  
pradakṣiṇāṃ prakurvaṃtyā vahnessatyāḥ padadvayam  āvirbabhūva vasanāttadadrākṣamahaṃ mune  
madanāviṣṭacetāśca bhūtvāṃgāni vyalokayam  ahaṃ satyā dvijaśreṣṭha śivamāyāvimohitaḥ  
yathā yathāhaṃ ramyāṇi vyaikṣamaṃgāni kautukāt  satyā babhūva saṃhṛṣṭaḥ kāmārto hi tathā tathā  
ahamevaṃ tathā dṛṣṭvā dakṣajāṃ ca pativratām  smarāviṣṭamanā vaktraṃ draṣṭukāmobhavaṃ mune  
na śaṃbhorlajjayā vaktraṃ pratyakṣaṃ ca vilokitam  na ca sā lajjayāviṣṭā karoti pragaṭaṃ mukham  
tatastaddarśanārthāya sadupāyaṃ vicārayan  dhūmraghoreṇa kāmārto'kārṣaṃ tacca tataḥ param  
ārdreṃdhanāni bhūrīṇi kṣiptvā tatra vibhāvasau  svalpājyāhutivinyāsādārdradravyodbhavastathā  
prādurbhūtastato dhūmo bhūyāṃstatra samaṃtataḥ  tādṛg yena tamo bhūtaṃ vedībhūmivinirmitam  
tato dhūmākule netre maheśaḥ parameśvaraḥ  hastābhyāṃ chādayāmāsa bahulīlākaraḥ prabhuḥ  
tato vastraṃ samutkṣipya satīvaktramahaṃ mune  avekṣaṃ kila kāmārtaḥ prahṛṣṭenāṃtarātmanā  
muhurmuhurahaṃ tāta paśyāmi sma satīmukham  athendriyavikāraṃ ca prāptavānasmi so'vaśaḥ  
mama retaḥ pracaskaṃda tatastadvīkṣaṇāddrutam  caturbindumita bhūmau tuṣāracayasaṃnibham  
tatohaṃ śaṃkito maunī tatkṣaṇaṃ vismito mune  ācchādayesma tadreto yathā kaścidbubodha na  
atha tadbhagavāñchaṃbhurjñātvā divyena cakṣuṣā  retovaskaṃdanāttasya kopādetaduvāca ha  
rudra uvāca  kimetadvihitaṃ pāpa tvayā karma vigarhitam  vivāhe mama kāṃtāyā vaktraṃ dṛṣṭaṃ na rāgataḥ  
tvaṃ vetsi śaṃkareṇaitatkarma jñātaṃ na kiṃcana  trailokyepi na me'jñātaṃ gūḍhaṃ tasmātkathaṃ vidhe  
yatkiṃcittriṣu lokeṣu jaṃgamaṃ sthāvaraṃ tathā  tasyāhaṃ madhyago mūḍha tailaṃ yadvattilāṃti kam  
brahmovāca  ityuktvā priya viṣṇurmāṃ tadā viṣṇuvacaḥ smaran  iyeṣa haṃtuṃ brahmāṇaṃ śūlamudyamya śaṃkaraḥ  
śabhuṃnodyamite śūle māṃ ca haṃtuṃ dvijottama  marīcipramukhāste vai hāhākāraṃ ca cakrire  
tato devagaṇāssarve munayaścākhilāstathā  tuṣṭuvuśśaṃkaraṃ tatra prajvalaṃtaṃ bhayāturāḥ  
devā ūcuḥ  deva deva mahādeva śaraṇāgatavatsala  brahmāṇaṃ rakṣa rakṣeśa kṛpāṃ kuru maheśvara  
jagatpitā maheśa tvaṃ jaganmātā satī matā  haribrahmādayassarve tava dāsāssuraprabho  
adbhutākṛtilīlastvaṃ tava māyādbhutā prabho  tayā vimohitaṃ sarvaṃ vinā tvadbhaktimīśvara  
brahmovāca  itthaṃ bahutaraṃ dīnā nirjarā munayaśca te  tuṣṭuvurdevadeveśaṃ krodhāviṣṭaṃ maheśvaram  
dakṣo maivaṃ maivamiti pāṇimudyamya śaṃkitaḥ  vārayāmāsa bhūteśaṃ kṣiprametya purogataḥ  
athāgre saṃgataṃ vīkṣya tadā dakṣaṃ maheśvaraḥ  pratyuvācāpriyamidaṃ saṃsmaranprārthanāṃ hareḥ  
maheśvara uvāca  viṣṇunā metibhaktena yadidānīmudīritam  mayāpyaṃgīkṛtaṃ kartuṃ tadihaiva prajāpate  
satīṃ yasyābhilāṣassan vīkṣeta vadha taṃ prabho  iti viṣṇuvacassatyaṃ vidhiṃ hatvā karomyaham  
sābhilāṣaḥ kathaṃ brahmā satīṃ samavalokayat  abhavattyaktaretāstu tato hanmi kṛtāgasam  
brahmovāca  ityuktavati deveśa maheśe krodhasaṃkule  cakaṃpire janāḥ sarve sadevamunimānuṣāḥ  
hāhākāro mahānāsīdaudāsīnyaṃ ca sarvaśaḥ  abhūvambikalo'tīva tadāhaṃ tadvimohakaḥ  
atha viṣṇurmaheśātipriyaḥ kāryavicakṣaṇaḥ  tamevaṃvādinaṃ rudraṃ tuṣṭāva praṇatassudhīḥ  
stutvā ca vividhaiḥ stotraiśśaṃkaraṃ bhaktavatsalam  idamūce vārayaṃstaṃ kṣipraṃ bhūtvā purassaraḥ  
viṣṇuruvāca  vidhinna jahi bhūteśa sraṣṭāraṃ jagatāṃ prabhum  ayaṃ śaraṇagastedya śaraṇāgatavatsalaḥ  
ahaṃ te'tipriyo bhakto bhaktarāja itīritaḥ  vijñaptiṃ hṛdi me mattvā kṛpāṃ kuru mamopari  
anyacca śṛṇu me nātha vacanaṃ hetugarbhitam  tanmanuṣva maheśāna kṛpāṃ kṛtvā mamopari  
prajāssraṣṭumayaṃ śaṃbho prādurbhūtaścaturmukhaḥ  asminhate prajāsraṣṭā nāstyanyaḥ prākṛto'dhunā  
sṛṣṭisthityaṃtakarmāṇi kariṣyāmaḥ punaḥ punaḥ  trayo devā vayaṃ nātha śivarūpa tvadājñayā  
etasminnihate śambho kastvatkarma kariṣyati  tasmānna vadhyo bhavatā sṛṣṭikṛllayakṛdvibho  
anenaiva satī kanyā dakṣasya ca śivā vibho  sadupāyena vai bhāryā bhavadarthe prakalpitā  
brahmovāca  ityākarṇya maheśastu vijñaptiṃ viṣṇunā kṛtām  pratyuvācākhilāṃstāṃśca śrāvayaṃśca dṛḍhavrataḥ  
maheśa uvāca  deva deva rameśāna viṣṇo matprāṇavallabha  na nivāraya māṃ tāta vadhādasya khalastvayam  
pūrayiṣyāmi vijñaptiṃ pūrvānteṃgīkṛtāṃ mayā  mahāpāpakaraṃ duṣṭaṃ hanmyenaṃ caturānanam  
ahameva prajāssrakṣye sarvāḥ sthiracarā api  anyaṃ srakṣye sṛṣṭikaramathavāhaṃ svatejasā  
hatvainaṃ vidhimevāhaṃ svapaṇaṃ pūrayan kṛtam  sraṣṭāramekaṃ srakṣyāmi na nivāraya meśa mām  
brahmovāca  iti tasya vacaśśrutvā girīśa syāha cācyutaḥ  smitaprabhinnahṛdayaḥ punarmaivamitīrayan  
acyuta uvāca  pratijñāpūraṇaṃ yogyaṃ parasminpuruṣesti vai  vicārayasva vadhyeśa bhavatyātmani na prabho  
trayo devā vayaṃ śaṃbho tvadātmānaḥ parā nahi  ekarūpā na bhinnāśca tattvatassuvicāraya  
tatastadvacanaṃ śrutvā viṣṇossvātipriyasya saḥ  śaṃbhurūce punastaṃ vai khyāpayannātmano gatim  
 śambhuruvāca  he viṣṇo sarvabhakteśa kathamātmā vidhirmama  lakṣyate bhinna evāyaṃ pratyakṣeṇāgrataḥ sthitaḥ  
 brahmovāca  ityājñapto maheśena sarveṣāṃ puratastadā  idamūce mahādevaṃ toṣayan garuḍadhvajaḥ  
viṣṇuruvāca  na brahmā bhavato bhinno na tvaṃ tasmātsadāśiva  na vāhaṃ bhavato bhinno na mattvaṃ parameśvara  
sarvaṃ jānāsi sarvajña parameśa sadāśiva  manmukhādakhilānsarvaṃ saṃśrāvayitumicchasi  
tvadājñayā vadāmīśa śṛṇvaṃtu nikhilāssurāḥ  munayaścāpare śaivaṃ tattvaṃ saṃdhārya svaṃ manaḥ  
pradhānasyā'pradhānasya bhāgābhāgasya rūpiṇaḥ  jyotirmayasya bhāgāste vayaṃ devāḥ prabhostrayaḥ  
kastvaṃ kohaṃ ca ko brahmā tavaiva paramātmanaḥ  aṃśatrayamidaṃ bhinnaṃ sṛṣṭisthityaṃtakāraṇam  
ciṃtayasvātmanātmānaṃ svalīlādhṛtavigrahaḥ  ekastvaṃ brahma saguṇo hyaṃśabhūtā vayaṃ trayaḥ  
śirogrīvādibhedena yathaikasyaiva varṣmaṇaḥ  aṃgāni te tatheśasya tasya bhagatrayaṃ hara  
yajjyotirabhraṃ svapuraṃ purāṇaṃ kūṭasthamavyaktamanaṃtarūpam  nityaṃ ca dīrghādiviśeṣaṇādyairhīnaṃ śivastvaṃ tata eva sarvam  
brahmovāca  etacchrutvā vacastasya mahādevo munīśvara  babhūva suprasannaśca na jaghāna sa māṃ tataḥ  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satīkhaṃḍe satīvivāhaśivalīlāvarṇanaṃ nāmaikonaviṃśo'dhyāyaḥ  
nārada uvāca  brahman vidhe mahābhāga śivabhaktavara prabho  śrāvitaṃ caritaṃ śaṃbhoradbhutaṃ maṃgalāyanam  
tataḥ kimabhavattāta kathyatāṃ śaśimaulinaḥ  satyāśca caritaṃ divyaṃ sarvāghaughavināśanam  
 brahmovāca  nivṛtte śaṃkare cāsmadvadhādbhaktānukaṃpini  abhavannirbhayāssarve sukhinastu prasannakāḥ  
nataskaṃdhāssāṃjalayaḥ praṇemurnikhilāśca te  tuṣṭuvuśśaṃkaraṃ bhaktyā cakrurjayaravaṃ mudā  
tasminneva kāle'haṃ prasanno nirbhayo mune  astavaṃ śaṃkaraṃ bhaktyā vividhaiśca śubhastavaiḥ  
tatastuṣṭamanāśśaṃbhurbahulīlākaraḥ prabhuḥ  mune māṃ samuvācedaṃ sarveṣāṃ śṛṇvatāṃ tadā  
 rudra uvāca  brahman tāta prasannohaṃ nirbhayastvaṃ bhavādhunā  svaśīrṣaṃ spṛśa hastena madājñāṃ kurvasaṃśayam  
brahmovāca  ityākarṇya vacaśśambhorbahulīlākṛtaḥ prabhoḥ  spṛśan svaṃ kaṃ tathā bhūtvā prāṇamaṃ vṛṣabhadhvajam  
yāvadevamahaṃ svaṃ kaṃ spṛśāmi nijapāṇinā  tāvattatra sthitaṃ sadyastadrūpavṛṣavāhanam  
tato lajjāparītāṃgassthitaścāhamadhomukhaḥ  indrādyairamaraissarvaissudṛṣṭassarvatassthitaiḥ  
athāhaṃ lajjayāviṣṭaḥ praṇipatya maheśvaram  pravocaṃ saṃstutiṃ kṛtvā kṣamyatāṃ kṣamyatāmiti  
asya pāpasya śudhyarthaṃ prāyaścittaṃ vada prabho  nigrahaṃ ca tathānyāyaṃ yena pāpaṃ prayātu me  
ityuktastu mayā śaṃbhuruvāca praṇataṃ hi tam  suprasannataro bhūtvā sarveśo bhaktavatsalaḥ  
śaṃbhuruvāca  anenaiva svarūpeṇa madadhiṣṭhitakena hi  tapaḥ kuru prasannātmā madārādhanatatparaḥ  
khyātiṃ yāsyasi sarvatra nāmnā rudraśiraḥ kṣitau  sādhakaḥ sarvakṛtyānāṃ tejobhājāṃ dvijanmanām  
manuṣyāṇāmidaṃ kṛtyaṃ yasmādvīryyaṃ tvayā'dhunā  tasmāttvaṃ mānuṣo bhūtvā vicariṣyasi bhūtale  
yastvāṃ cānena rūpeṇa dṛṣṭvā kau vicariṣyati  kimetadbrahmaṇo mūrdhni vadanniti purāntakaḥ  
tataste ceṣṭitaṃ sarvaṃ kautukācchroṣyatīti yaḥ  paradārakṛtāttyāgānmuktiṃ sadyassa yāsyati  
yathā yathā janaścaitatkṛtyante kīrtayiṣyati  tathā tathā viśuddhiste pāpasyāsya bhaviṣyati  
etadeva hi te brahman prāyaścittaṃ mayeritam  janahāsyakaraṃ loke tava garhākaraṃ param  
etacca tava vīryyaṃ hi patitaṃ vedimadhyagam  kāmārtasya mayā dṛṣṭaṃ naitaddhāryaṃ bhaviṣyati  
caturbindumitaṃ retaḥ patitaṃ yatkṣitau tava  tanmitāstoyadā vyomni bhaveyuḥ pralayaṃkarāḥ  
etasminnaṃtare tatra devarṣīṇāṃ puro drutam  tadretasassamabhavaṃstanmitāśca balāhakā  
saṃvartakastathāvarttaḥ puṣkaro droṇa eva ca  ete caturvidhāstāta mahāmeghā layaṃkarāḥ  
garjaṃtaścātha mucaṃtastoyānīṣacchivecchayā  phelurvyomni muniśreṣṭha toyadāste kadāravāḥ  
taistu saṃchādite vyomni sugarjadbhiśca śaṃkaraḥ  praśāndākṣāyaṇī devī bhṛśaṃ śāṃto'bhavaddrutam  
atha cāhaṃ vītabhayaśśaṃkarasyā jñayā tadā  śeṣaṃ vaivāhikaṃ karma samāptimanayaṃ mune  
papāta puṣpavṛṣṭiśca śivāśivaśiraskayoḥ  sarvatra ca muniśreṣṭha mudā devagaṇojjhitā  
vādyamāneṣu vādyeṣu gāyamāneṣu teṣu ca  paṭhatsu vipravaryeṣu vādān bhaktyānviteṣu ca  
raṃbhādiṣu puraṃdhrīṣu nṛtyamānāsu sādaram  mahotsavo mahānāsīddevapatnīṣu nārada  
atha karmavitāneśaḥ prasannaḥ parameśvaraḥ  prāha māṃ prāṃjaliṃ prītyā laukikīṃ gatimāśritaḥ  
īśvara uvāca  he brahman sukṛtaṃ karma sarvaṃ vaivāhikaṃ ca yat  prasannosmi tvamācāryo dadyāṃ te dakṣiṇāṃ ca kām  
yācasva tāṃ surajyeṣṭha yadyapi syātsudurlabhā  brūhi śīghraṃ mahābhāga nādeyaṃ vidyate mama  
 brahmovāca  ityākarṇya vacassohaṃ śaṃkarasya kṛtāṃjaliḥ  mune'vocaṃ vinītātmā praṇamyeśaṃ muhurmuhuḥ  
 brahmovāca  yadi prasanno deveśa varayogyosmyahaṃ yadi  tatkuru tvaṃ maheśāna suprītyā yadvadāmyaham  
anenaiva tu rūpeṇa vedyāmasyāṃ maheśvara  tvayā stheyaṃ sadaivātra nṛṇāṃ pāpaviśuddhaye  
yenāsya saṃnidhau kṛtvā svāśramaṃ śaśi śekhara  tapaḥ kuryā vināśāya svapāpasyāsya śaṃkara  
caitraśuklatrayodaśyāṃ nakṣatre bhagadaivate  sūryavāre ca yo bhaktyā vīkṣeta bhuvi mānavaḥ  
tadaiva tasya pāpāni prayāṃtu hara saṃkṣayam  varddhate vipulaṃ puṇyaṃ rogā naśyaṃtu sarvaśaḥ  
yā nārī durbhagā vaṃdhyā kāṇā rūpavivarjitā  sāpi tvaddarśanādeva nirdoṣā saṃbhaveddhruvam  
brahmovāca  ityākarṇya vaco me hi svātmasarvasukhāvaham  tathā'stviti śivaḥ prāha suprasannena cetasā  
śiva uvāca  hitāya sarvalokasya vedyāṃ tasyāṃ vyavasthitaḥ  sthāsyāmi sahitaḥ patnyā satyā tvadvacanādvidhe  
 brahmovāca  ityuktvā bhagavāṃstatra sabhāryo vṛṣabhadhvajaḥ  uvāca vedimadhyastho mūrtiṃ kṛtvāṃśarūpiṇīm  
tato dakṣaṃ samāmaṃtrya śaṃkaraḥ parameśvaraḥ  patnyā satyā gaṃtumanā abhūtsvajanavatsalaḥ  
etasminnaṃtare dakṣo vinayāvanatassudhīḥ  sāṃjalirnatakaḥ prītyā tuṣṭāva vṛṣabhadhvajam  
viṣṇvādayassurāssarve munayaśca gaṇāstadā  natvā saṃstūya vividhaṃ cakrurjayaravaṃ mudā  
āropya vṛṣabhe śaṃbhussatīṃ dakṣājñayā mudā  jagāma himavatprasthaṃ vṛṣabhasthassvayaṃ prabhuḥ  
atha sā śaṃkarābhyāse sudatī cāruhāsinī  vireje vṛṣabhasthā vai candrāṃte kālikā yathā  
viṣṇvādayassurāssarve marīcyādyāstatharṣayaḥ  dakṣopi mohitaścāsīttathānye niścalā janāḥ  
kecidvādyānvādayanto gāyaṃtassusvaraṃ pare  śivaṃ śivayaśaśśuddhamanujagmuḥ śivaṃ mudā  
madhyamārgādvisṛṣṭo hi dakṣaḥ prītyātha śambhunā  vadhāma prāpa sagaṇaḥ śambhuḥ premasamākulaḥ  
visṛṣṭā api viṣṇvādyāśśambhunā punareva te  anujagmuśśivaṃ bhaktyā surāḥ paramayā mudā  
taissarvaissagaṇaiśśaṃbhussatyaḥ ca svastriyā yutaḥ  prāpa svaṃ dhāma saṃhṛṣṭo himavadgiri śobhitam  
tatra gatvākhilāndevānmunīnapi parāṃstathā  mudā visarjayāmāsa bahu sammānya sādaram  
śaṃbhumābhāṣya te sarve viṣṇvādyā muditānanā  svaṃsvaṃ dhāma yayurnatvā stutvā ca munayassurāḥ  
śivopi muditotyarthaṃ svapatnyā dakṣakanyayā  himavatprasthasaṃstho hi vijahāra bhavānugaḥ  
tatassa śaṃkarassatyā sagaṇassūtikṛnmune  prāpa svaṃ dhāma saṃhṛṣṭaḥ kailāśaṃ parvatottamam  
etadvassarvamākhyātaṃ yathā tasya purā'bhavat  vivāho vṛṣayānasya manusvāyaṃbhuvāntaka  
vivāhasamaye yajñe prāraṃbhe vā śṛṇoti yaḥ  etadākhyānamavyagrassaṃpūjya vṛṣabhadhvajam  
tasyā'vighnaṃ bhavetsarvaṃ karma vaivāhikaṃ ca yat  śubhākhyamaparaṃ karma nirvighnaṃ sarvadā bhavet  
kanyā ca sukhasaubhaṇyaśīlācāraguṇānvitā  sādhvī syātputriṇī prītyā śrutvākhyānamidaṃ śubham  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satīkhaṇḍe satī vivāhavarṇanaṃ nāma viṃśo'dhyāyaḥ  
 nārada uvāca  samīcīnaṃ vacastāta sarvajñasya tavā'nagha  mahādbhutaṃ śrutaṃ no vai caritaṃ śivayośśubham  
vivāhaśca śrutassamyak sarvamohāpahārakaḥ  paramajñānasaṃpanno maṃgalālaya uttamaḥ  
bhūya eva vivitsā me caritaṃ śivayośśubham  tadvarṇaya mahāprājña kṛpāṃ kṛtvā'tulāmaram  
 brahmovāca  samyakkāruṇikasyaiva mune te vicikitsitam  yadahaṃ noditassaumya śivalīlānuvarṇane  
vivāhya dakṣajāṃ devīṃ satīṃ trailokyamātaram  gatvā svadhāma suprītyā yadakārṣīnnibodha me  
tato harassa svagaṇassvasthānaṃ prāpya modanama  devarṣe tatra vṛṣabhādavātaradatipriyāt  
yathāyogyaṃ nijasthānaṃ praviśya sa satīsakhaḥ  mumude'tīva devarṣe bhavācārakaraśśivaḥ  
tato virūpākṣa imāṃ prāpya dākṣāyaṇīṃ gaṇān  svīyāniryāpayāmāsa nadyādīn girikaṃdarāt  
uvāca caitāstān sarvānnaṃdyādīnatisūnṛtam  laukikīṃ rītimāśritya karuṇāsāgaraḥ prabhuḥ  
maheśa uvāca  yadāhaṃ ca smarāmyatra smaraṇādaramānasāḥ  samāgamiṣyatha tadā matpārśvaṃ me gaṇā drutam  
ityukte vāmadevena nadyādyāssvagaṇāśca te  mahāvegā mahāvīrā nānāsthāneṣu saṃyayuḥ  
īśvaropi tayā sārddhaṃ teṣu yāteṣu vibhramī  dākṣāyaṇyā samaṃ reme rahasye mudito bhṛśam  
kadācidvanya puṣpāṇi samāhṛtya manoharām  mālāṃ vidhāya satyāstu hārasthāne sa yojayat  
kadāciddarpaṇe caiva vīkṣatīmātmanassatīm  anugamya haro vaktram svīyamapyavalokayata  
kadācitkuṃḍalaṃ tasyā ullāsyollāsya saṃgataḥ  badhnāti mocayatyeva sā svayaṃ mārjayatyapi  
sarāgau caraṇāvasyāḥ pāvakenojjvalena ca  nisargaraktau kurute pūrṇarāgau vṛṣadhvajaḥ  
uccairapi yadākhyeyamanyeṣāṃ purato bahu  tata karṇe kathayattyasyāharo draṣṭuṃ tadānanam  
na dūramapi gantāsau samāgatya prayatnataḥ  anubadhnāti nāmākṣī pṛṣṭhadeśenyamānasām  
aṃtarhitastu tatraiva māyayā vṛṣabhadhvajaḥ  tāmāliliṃga bhītyā svaṃ cakitā vyākulā'bhavat  
sauvarṇapadmakalikātulye tasyā kucadvaye  cakāra bhramarākāraṃ mṛganābhiviśeṣakam  
hāramasyāḥ kucayugādviyojya sahasā haraḥ  nyayojayacca tatraiva svakarasparśanaṃ muhuḥ  
aṃgadānvalayānūrmānviśleṣya ca punaḥ punaḥ  tatsthānātpunarevāsau tatsthāne pratyayojayat  
kāliketi samāyāti savarṇā te sakhī tvimām  yāsyatvasyāstathekṣaṃtyāḥ prottuṃgau sāhasaṃ kucau  
kadācinmadanonmādacetanaḥ pramathādhipaḥ  cakāra narma śarmāṇi tathākṛtpriyayā mudā  
āhṛtya padmapuṣpāṇi ramyapuṣpāṇi śaṃkaraḥ  sarvāṃgeṣu karoti sma puṣpābharaṇamādarāt  
girikuṃjeṣu ramyeṣu satyā saha maheśvaraḥ  vijahāra samasteṣu priyayā bhaktavatsalaḥ  
tayā vinā sma no yāti nāsthito na sma ceṣṭate  tayā vinā kṣamamapi śarma lebhe na śaṃkaraḥ  
vihṛtya suciraṃ kālaṃ kailāsagirikuṃjare  agamaddhimavatprasthaṃ sasmāra svecchayā smaran  
tasminpraviṣṭe kāme tu vasaṃtaśśaṃkarāṃtike  vitastāra nijaṃ bhāvaṃ hārdaṃ vijñāya yatprabho  
sarve ca puṣpitā vṛkṣā latāścānyāśca puṣpitāḥ  aṃbhāṃsi phullapadmāni padmāssabhramarāstathā  
praviṣṭe tatra sadṛtau vavau sa malayo marut  sugaṃdhigaṃdhapuṣpeṇa modakaśca sugaṃdhiyuk  
saṃdhyārdracandrasaṃkāśāḥ palāśāśca virejire  kāmāstravatsumanasaḥ pramodātpādapādharaḥ  
babhuḥ paṃkajapuṣpāṇi sarassu saṃkalāñjanān  saṃmohayitumudyuktā sumukhī vāyudevatā  
nāgakeśaravṛkṣāśca svarṇavarṇaiḥ prasūnakaiḥ  babhurmadanaketvābhā manojñāśśaṃkarāṃtike  
lavaṃgavallīsurabhigaṃdhenodvāsya mārutam  mohayāmāsa cetāṃsi bhṛśaṃ kāmijane purā  
cāru pāvakacarcitsu susvarāścūtaśālinaḥ  babhurmadanabāṇaughaparyaṃkamadanāvṛtāḥ  
aṃbhāṃsi malahīnāni rejuḥ phullakuśāśayāḥ  munīnāmiva cetāṃsi pravyaktajyotirudgamam  
tuṣārāssūryaraśmīnāṃ saṃgamādagaman bahiḥ  pramatvānīkṣyatekṣāśca salilīhṛdayāstadā  
prasannāssaha candreṇa naniṣārāstadā'bhavan  vibhāvaryaḥ priyeṇaivaṃ kāminyastu manoharāḥ  
tasminkāle mahādevassaha satyā dharottame  reme sa suciraṃ chandaṃ nikuṃjeṣu nadīṣu ca  
tathā tena samaṃ reje tadā dākṣāyiṇi mune  yathā haraḥ kṣaṇamapi śāṃtimāpa tayā vinā  
saṃbhogaviṣaye devī satī tasya manaḥ priyā  viśatīva harasyāṃge pāyayanniva tadrasam  
tasyā kusumamālābhirbhūṣayansakalāṃ tanum  svahastaracitābhistu navaśarmākarocca saḥ  
ālāpairvīkṣitairhāsyaistathā saṃbhāṣaṇairharaḥ  tasyādideśa girijāṃ sapatīvātmasaṃvidam  
tadvaktracaṃdra pīyūṣapānasthiratanurharaḥ  nānāvaiśeṣikīṃ tanvīmavasthāṃ sa kadācana  
tadvaktrāmbujavāsena tatsaundaryyaiśca narmabhiḥ  guṇairiva mahādaṃtī baddho nānyaviceṣṭitaḥ  
iti himagirikuṃjaprasthabhāge darīṣu pratidinamabhireme dakṣaputryā maheśaḥ  kratubhujaparimāṇaiḥ krīḍatastasya jātā daśa daśa ca surarṣe vatsarāḥ paṃca cānye  
iti śrīśivamahāpurāṇe dvitīyāyāṃ rudrasaṃhi tāyāṃ dvitīye satīkhaṃḍe satīśivakrīḍāvarṇanaṃ nāmaikaviṃśodhyāyaḥ  
brahmovāca  kadācidatha dakṣasya tanayā jaladāgame  kailāsakṣmābhṛtaḥ prāha prasthasthaṃ vṛṣabhadhvajam  
satyuvāca  deva deva mahādeva śaṃbho matprāṇavallabha  śṛṇu me vacanaṃ nātha śrutvā tatkuru mānada  
ghanāgamoyaṃ saṃprāptaḥ kālaḥ paramadussahaḥ  anekavarṇameghaughāssaṃgītāṃbaradikcayāḥ  
vivāṃti vātā hṛdayaṃ hārayaṃtīta veginaḥ  kadaṃbarajasā dhautāḥ pāthobinduvikarṣaṇāḥ  
meghānāṃ garjitairuccairdhārāsāraṃ vimuṃcatām  vidyutpatākināṃ tīvraḥ kṣubdhaṃ syātkasya no manaḥ  
na sūryo dṛśyate nāpi meghacchanno niśāpatiḥ  divāpi rātrivadbhāti virahi vyasanākaraḥ  
meghānaikatra tiṣṭhaṃto dhvananta pavaneritāḥ  pataṃta iva lokānāṃ dṛśyaṃte mūrdhni śaṃkara  
vātāhatā mahāvṛkṣā nartaṃta iva cāṃbare  dṛśyaṃte hara bhīrūṇāṃ trāsadāḥ kāmukepsitā  
snigdhanīlāṃjanasyāśu sadivaughasya pṛṣṭhataḥ  balākarājī vātyuccairyamunāpṛṣṭhaphenavat  
kṣapākṣayeṣavalayaṃ dṛśyate kālikāgatā  aṃbudhāviva saṃdīptapāvako vaḍavāmukhaḥ  
prārohaṃtīha sasyāni maṃdiraṃ prāṅgaṇeṣvapi  kimanyatra virūpākṣa sasyaudbhūtiṃ vadāmyaham  
śyāmalai rājatairaktairviśadoyaṃ himācalaḥ  maṃdarāśrayameghaughaḥ patrairdugdhāṃbudhiryathā  
asamaśrīśca kuṭilaṃ bheje yasyātha kiṃśukān  uccāvacān kalau lakṣmīrgantā saṃtyajya sajjanān  
maṃdārastana pīlūnāṃ śabdena hṛṣitā muhuḥ  kekāyaṃte prativane satataṃ pṛṣṭhasūcakam  
meghotsukānāṃ madhuraścātakānāṃ manoharaḥ  dhārāsāraśaraistāpaṃ petuḥ pratipathodgatam  
meghānāṃ paśya maddehe durnayaṃ karakotkaraiḥ  ye chādayaṃtyanugate mayūrāṃścātakāṃstathā  
śikhasāraṃgayordṛṣṭvā mitrādapi parābhavam  harṣaṃ gacchaṃti giriśaṃ vidūramapi mānasam  
etasminviṣame kāle nīlaṃ kākāścakorakāḥ  kurvaṃti tvāṃ vinā gehān kathaṃ śāṃtimavāpsyasi  
mahatīvādya no bhītirmā meghotthā pinākadhṛk  yatasva yasmādvāsāya māciraṃ vacanānmama  
kailāse vā himādrau vā mahākāśyāmatha kṣitau  tatropayogyaṃ saṃvāsaṃ kuru tvaṃ vṛṣabhadhvaja  
 brahmovāca  evamuktastayā śaṃbhurdākṣāyaṇyā tathā'sakṛta  saṃjahāsa ca śīrṣasthacandraraśmismitālayam  
athovāca satīṃ devīṃ smitabhinnauṣṭhasaṃpuṭaḥ   mahātmā sarvatattvajñastoṣayanparameśvaraḥ  
īśvaraḥ uvāca  yatra prītyai mayā kāryo vāsastava manohare  meghāstatra na gaṃtāraḥ kadācidapi matpriye  
meghā nitaṃbaparyaṃtaṃ saṃcaraṃti mahībhṛtaḥ  sadā prāleyasānostu varṣāsvapi manohare  
kailāsasya tathā devi pādagāḥ prāyaśo ghanāḥ  saṃcaraṃti na gacchaṃti tata ūrddhvaṃ kadācana  
sumerorvā girerūrddhvaṃ na gacchaṃti balāhakāḥ  jambūmūlaṃ samāsādya puṣkarāvartakādayaḥ  
ityukteṣu girīndreṣu yasyopari bhaveddhi te  manorucirnivāsāya tamācakṣva drutaṃ hi me  
svecchāvihāraistava kautukāni suvarṇapakṣānilavṛndavṛndaiḥ  śabdottaraṃgairmadhurasvanaistairmudopageyāni girau himotthe  
siddhāṅganāste racitāsanā bhuvamicchaṃti caivopahṛtaṃ sakautukam  svecchāvihāre maṇikuṭṭime girau kurvanti ceṣyaṃti phalādidānakaiḥ  
phaṇīndrakanyā girikanyakāśca yā nāgakanyāśca turaṃgamukhyāḥ  sarvāstu tāste satataṃ sahāyatāṃ samācariṣyaṃtyanumodavibhramaiḥ  
rūpaṃ tadevamatulaṃ vadanaṃ sucāru dṛṣṭvāṃganā nijavapurnijakāṃtisahyam  helā nije vapuṣi rūpagaṇeṣu nityaṃ kartāra ityanimiṣekṣaṇacārurūpāḥ  
yā menakā parvatarāja jāyā rūpairguṇaiḥ khyātavatī triloke  sā cāpi te tatra manonumodaṃ nityaṃ kariṣyatyanunāthanādyaiḥ  
puraṃ hi vargairgiṃrirājavaṃdyaiḥ prītiṃ vicinvadbhirudārarūpā  śikṣā sadā te khalu śocitāpi kāryā'nvahaṃ prītiyutā guṇādyaiḥ  
vicitraiḥ kokilālāpamodaiḥ kuṃjagaṇāvṛtam  sadā vasaṃtaprabhavaṃ gaṃtumicchasi kiṃ priye  
nānābahujalāpūrṇasaraśśīta samāvṛtam  padminīśataśoyuktamacalendraṃ himālayam  
sarvakāmapradairvṛkṣaiśśādvalaiḥ kalpasaṃjñakaiḥ  sakṣaṇaṃ paśya kusumānyathāśvakari govraje  
praśāṃtaśvāpadagaṇaṃ munibhiryatibhirvṛtam  devālayaṃ mahāmāye nānāmṛgagaṇairyutam  
sphaṭika svarṇavaprādyai rājataiśca virājitam  mānasādisaroraṃgairabhitaḥ pariśobhitam  
hiraṇmayai ratnanālaiḥ paṃkajairmukulairvṛtam  śiśumāraistathāsaṃkhyaiḥ kacchapairmakaraiḥ karaiḥ  
niṣevitaṃ maṃjulaiśca tathā nīlotpalādibhiḥ  deveśi tasmānmuktaiśca sarvagaṃdhaiśca kuṃkumaiḥ  
lasadgaṃdhajalaiḥ śubhrairāpūrṇaiḥ svacchakāṃtibhiḥ  śādvalaistaruṇaistuṃgaistīrasthairupaśobhitam  
nṛtyadbhiriva śākhoṭairvarjayaṃtaṃ svasaṃbhavam  kāmadevaissārasaiśca mattacakrāṃgaśobhitaiḥ  
madhurārāvibhirmodakāribhirbhramarādibhiḥ  śabdāyamānaṃ ca mudā kāmoddīpanakārakam  
vāsavasya kuberasya yamasya varuṇasya ca  agneḥ koṇaparājasya mārutasya parasya ca  
purībhiśśobhiśikharaṃ meroruccaissurālayam  raṃbhāśacīmenakādiraṃbhorugaṇasevitam  
kiṃ tvamicchasi sarveṣāṃ parvatānāṃ hi bhūbhṛtām  sārabhūte mahāramye saṃvihartuṃ mahāgirau  
tatra devī sakhiyutā sāpsarogaṇamaṃḍitā  nityaṃ kariṣyati śacī tava yogyāṃ sahāyatām  
athavā mama kailāse parvateṃdre sadāśraye  sthānamicchasi vitteśapurīparivirājite  
gaṃgājalaughaprayate pūrṇacandrasamaprabhe  darīṣu sānuṣu sadā brahmakanyābhyudīrite  
nānāmṛgagaṇairyukte padmākaraśatāvṛte  sarvairguṇaiśca sadvastusumerorapi suṃdari  
sthāneṣveteṣu yatrāpi tavāṃtaḥkaraṇe spṛhā  taṃ drutaṃ me samācakṣva vāsakartāsmi tatra te  
brahmovāca  itīrite śaṃkareṇa tadā dākṣāyaṇī śanaiḥ  idamāha mahādevaṃ lakṣaṇaṃ svaprakāśanam  
 satyuvāca  himādrāveva vasitumahamicche tvayā saha  na cirātkuru saṃvāsaṃ tasminneva mahāgirau  
brahmovāca  atha tadvākyamākarṇya haraḥ paramamohitaḥ  himādriśikharaṃ tuṃgaṃ dākṣāyaṇyā samaṃ yayau  
siddhāṃganāgaṇayutamagamyaṃ caiva pakṣibhiḥ  agamacchikharaṃ ramyaṃ sarasīvanarājitam  
vicitrarūpaiḥ kamalaiḥ śikharaṃ ratnakarburam  bālārkasadṛśaṃ śaṃbhurāsasāda satīsakhaḥ  
sphaṭikābhramaye tasmin śādavaladrumarājite  vicitrapuṣpāvalibhissarasobhiśca saṃyute  
praphullataruśākhāgraṃ guṃjadbhramarasevitam  paṃkeruhaiḥ praphullaiśca nīlotpalacayaistathā  
śobhitaṃ cakravākādyaiḥ kādaṃbairhaṃsaśaṃkubhiḥ  pramattasārasaiḥ krauṃcairnīlaskaṃdhaiśca śabditaiḥ  
puṃskokilānāṃ ninadairmadhurairgaṇasevitaiḥ  turaṃgavadanaissiddhairapsarobhiśca guhyakaiḥ  
vidyādharībhirdevībhiḥ kinnarībhirvihāritam  puraṃdhrībhiḥ pārvatībhiḥ kanyābhirabhisaṃgatam  
vipaṃcītāṃtrikāmattamṛdaṃgapaṭahasvanaiḥ  nṛtyadbhirapsarobhiśca kautukotthaiśca śobhitam  
devikābhirdīrghikābhirgaṃdhibhissusamāvṛtam  praphullakusumairnityaṃ sakuṃjairupaśobhitam  
śailarājapurābhyarṇe śikhare vṛṣabhadhvajaḥ  saha satyā ciraṃ reme evaṃbhūteṣu śobhanam  
tasminsvargasame sthāne divyamānena śaṃkaraḥ  daśavarṣasahasrāṇi reme satyā samaṃ mudā  
sa kadācittatassthānādanyadyāti sthalaṃ haraḥ  kadācinmeruśikharaṃ devī devavṛtaṃ sadā  
dvīpānnānā tathodyānavanāni vasudhātalam  gatvāgatvā punastatrābhyetya reme satīsukham  
na jajñe sa divā rātrau na brahmaṇi tapassamam  satyāṃ hi manasā śaṃbhuḥ prītimeva cakāra ha  
evaṃ mahādevamukhaṃ satyapaśyatsma sarvadā  mahādevo'pi sarvatra sadādrākṣītsatīmukham  
evamanyonyasaṃsargādanurāgamahīruham  varddhayāmāsatuḥ kālīśivau bhāvāṃbusecanaiḥ  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satīkhaṃḍe śivāśivavihāravarṇanaṃ nāma dvāviṃśo'dhyāyaḥ  
brahmovāca  evaṃ kṛtvā vihāraṃ vai śaṃkareṇa ca sā satī  saṃtuṣṭā sābhavaccāti virāgā samajāyata  
ekasmindivase devī satī rahasi saṃgatā  śivaṃ praṇamya sadbhaktyā nyasyoccaiḥ sukṛtāṃjaliḥ  
suprasannaṃ prabhuṃ natvā sā dakṣatanayā satī  uvāca sāṃjalirbhaktyā vinayāvanatā tataḥ  
satyuvāca  devadeva mahādeva karuṇā sāgara prabho  dīnoddhara mahāyogin kṛpāṃ kuru mamopari  
tvaṃ paraḥ puruṣassvāmī rajassattvatamaḥ paraḥ  nirguṇassaguṇassākṣī nirvikārī mahāprabhuḥ  
dhanyāhaṃ te priyā jātā kāminī suvihāriṇī  jātastvaṃ me patissvāminbhaktivātsalyato hara  
kṛto bahusamā nātha vihāraḥ paramastvayā  saṃtuṣṭāhaṃ maheśāna nivṛttaṃ me manastataḥ  
jñātumicchāmi deveśa paraṃ tattvaṃ sukhāvaham  yaṃ na saṃsāraduḥkhādvai tarejjīvoṃjasā hara  
yatkṛtvā viṣayī jīvassa labhetparamaṃ padam  saṃsārī na bhavennātha tattvaṃ vada kṛpāṃ kuru  
brahmovāca  ityapṛcchatsma sadbhaktyā śaṃkaraṃ sā satī mune  ādiśaktirmaheśānī jīvoddhārāya kevalam  
ākarṇya tacchivaḥ svāmī svecchayopāttavigrahaḥ  avocatparamaprītassatīṃ yogaviraktadhīḥ  
 śiva uvāca  śṛṇu devi pravakṣyāmi dākṣāyaṇi maheśvari  paraṃ tattvaṃ tadevānuśayī mukto bhavedyataḥ  
paratattvaṃ vijānīhi vijñānaṃ parameśvarī  dvitīyaṃ smaraṇaṃ yatra nāhaṃ brahmeti śuddhadhīḥ  
taddurlabhaṃ trilokesmiṃstajjñātā viralaḥ priye  yādṛśo yassadāsohaṃ brahmasākṣātparātparaḥ  
tanmātā mama bhaktiśca bhuktimuktiphalapradā  sulabhā matprasādāddhi navadhā sā prakīrtitā  
bhaktau jñāne na bhedo hi tatkartussarvadā sukham  vijñānaṃ na bhavatyeva sati bhaktivirodhinaḥ  
bhaktyā hīnassadāhaṃ vai tatprabhāvādgṛheṣvapi  nīcānāṃ jātihīnānāṃ yāmi devi na saṃśayaḥ  
sā bhaktirdvividhā devi saguṇā nirguṇā matā  vaidhī svābhāvikī yā yā varā sā tvavarā smṛtā  
naiṣṭhikyā naiṣṭhikī bhedāddvividhe dvividhe hi te  ṣaḍvidhā naiṣṭhikī jñeyā dvitīyaikavidhā smṛtā  
vihitāvihitābhedāttāmanekāṃ vidurbudhāḥ  tayorbahuvidhatvācca tattvaṃ tvanyatra varṇitam  
te navāṃge ubhe jñeye varṇite munibhiḥ priye  varṇayāmi navāṃgāni premataḥ śṛṇu dakṣaje  
śravaṇaṃ kīrtanaṃ caiva smaraṇaṃ sevanaṃ tathā  dāsyaṃ tathārcanaṃ devi vaṃdanaṃ mama sarvadā  
sakhyamātmārpaṇaṃ ceti navāṃgāni vidurbudhāḥ  upāṃgāni śive tasyā bahūni kathitāni vai  
śṛṇu devi navāṃgānāṃ lakṣaṇāni pṛthakpṛthak  mama bhaktermano dattvā bhakti muktipradāni hi  
kathādernityasammānaṃ kurvandehādibhirmudā  sthirāsanena tatpānaṃ yattacchravaṇamucyate  
hṛdākāśena saṃpaśyañ janmakarmāṇi vai mama  prītyācoccāraṇaṃ teṣāmetatkīrtanamucyate  
vyāpakaṃ devi māṃ dṛṣṭvā nityaṃ sarvatra sarvadā  nirbhayatvaṃ sadā loke smaraṇaṃ tadudāhṛtam  
aruṇodayamārabhya sevākāleṃcitā hṛdā  nirbhayatvaṃ sadā loke smaraṇaṃ tadudāhṛtam  
sadā sevyānukūlyena sevanaṃ taddhi gogaṇaiḥ  hṛdayāmṛtabhogena priyaṃ dāsyamudāhṛtam  
sadā bhṛtyānukūlyena vidhinā me parātmane  arpaṇaṃ ṣoḍaśānāṃ vai pādyādīnāṃ tadarcanam  
maṃtroccāraṇadhyānābhyāṃ manasā vacasā kramāt  yadaṣṭāṃgena bhūsparśaṃ tadvai vaṃdanamucyate  
maṃgalāmaṃgalaṃ yadyatkarotītīśvaro hi me  sarvaṃ tanmaṃgalāyeti viśvāsaḥ sakhyalakṣaṇam  
kṛtvā dehādikaṃ tasya prītyai sarvaṃ tadarpaṇam  nirvāhāya ca śūnyatvaṃ yattadātmasamarpaṇam  
navāṃgānīti madbhakterbhuktimuktipradāni ca  mama priyāṇi cātīva jñānotpattikarāṇi ca  
upāṃgāni ca madbhakterbahūni kathitāni vai  bilvādisevanādīni samū hyāni vicārataḥ  
itthaṃ sāṃgopāṃgabhaktirmama sarvottamā priye  jñānavairāgyajananī muktidāsī virājate  
sarvakarmaphalotpattissarvadā tvatsamapriyā  yaccitte sā sthitā nityaṃ sarvadā soti matpriyaḥ  
trailokye bhaktisadṛśaḥ paṃthā nāsti sukhāvahaḥ  caturyugeṣu deveśi kalau tu suviśeṣataḥ  
kalau tu jñānavairāgo vṛddharūpau nirutsavau  grāhakābhāvato devi jātau jarjara tāmati  
kalau pratyakṣaphaladā bhaktissarvayugeṣvapi  tatprabhāvādahaṃ nityaṃ tadvaśo nātra saṃśayaḥ  
yo bhaktimānpumāṃlloke sadāhaṃ tatsahāyakṛt  vighnahartā ripustasya daṃḍyo nātra ca saṃśayaḥ  
bhaktahetorahaṃ devi kālaṃ krodhapariplutaḥ  adahaṃ vahninā netrabhavena nijarakṣakaḥ  
bhaktahetorahaṃ devi ravyuparyabhavaṃ kila  atikrodhānvitaḥ śūlaṃ gṛhītvā'nvajayaṃ purā  
bhaktahetorahaṃ devi rāvaṇaṃ sagaṇaṃ krudhā  tyajati sma kṛto naiva pakṣapāto hi tasya vai  
bhaktahetorahaṃ devi vyāsaṃ hi kumatigraham  kāśyā nyasārayat krodhāddaṇḍayitvā ca naṃdinā  
kiṃ bahūktena deveśi bhaktyādhīnassadā hyaham  tatkartuṃ puruṣasyātivaśago nātra saṃśayaḥ  
brahmovāca  itthamākarṇya bhaktestu mahattvaṃ dakṣajā satī  jaharṣātīva manasi praṇanāma śivaṃ mudā  
punaḥ papraccha sadbhaktyā tatkāṇḍaviṣayaṃ mune  śāstraṃ sukhakaraṃ loke jīvoddhāraparāyaṇam  
sayaṃtramaṃtraśāstraṃ ca tanmāhātmyaṃ viśeṣataḥ  anyāni dharmavastūni jīvoddhārakarāṇi hi  
śaṃkaropi tadākarṇya satīṃ praśnaṃ prahṛṣṭadhīḥ  varṇayāmāsa suprītyā jīvoddhārāya kṛtsnaśaḥ  
tatra śāstraṃ sayaṃtraṃ hi sapaṃcāṅgaṃ maheśvaraḥ  babhāṣe mahimānaṃ ca tattaddaivavarasya vai  
setihāsakathaṃ teṣāṃ bhaktamāhātmyameva ca  savarṇāśramadharmāṃśca nṛpadharmān munīśvara  
sutastrīdharmamāhātmyaṃ varṇāśramamanaśvaram  vaidyaśāstraṃ tathā jyotiśśāstraṃ jīvasukhāvaham  
sāmudrikaṃ paraṃ śāstramanyacchāstrāṇi bhūriśaḥ  kṛpāṃ kṛtvā mahe śāno varṇayāmāsa tattvataḥ  
itthaṃ trilokasukhadau sarvajñau ca satīśivau  lokopakārakaraṇadhṛtasadguṇavigrahau  
cikrīḍāte bahuvidhe kailāse himavadgirau  anyasthaleṣu ca tadā parabrahmasvarūpiṇau  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satīkhaṇḍe bhaktiprabhāvavarṇanaṃ nāma trayoviṃśo'dhyāyaḥ  
 nārada uvāca  brahman vidhe prajānātha mahāprājña kṛpākara  śrāvitaṃ śaṃkarayaśassatīśaṃkarayoḥ śubham  
idānīṃ brūhi satprītyā paraṃ tadyaśa uttamam  kimakārṣṭāṃ hi tatsthau vai caritaṃ daṃpatī śivau  
brahmovāca  satīśivacaritraṃ ca śṛṇu me premato mune  laukikīṃ gatimāśritya cikrīḍāte sadānvaham  
tatassatī mahādevī viyogamalabhanmune  svapataśśaṃkarasyeti vadaṃtyeke subuddhayaḥ  
vāgarthāviva saṃpṛktau śaktośau sarvadā citau  kathaṃ ghaṭeta ca tayorviyogastattvato mune  
līlārucitvādatha vā saṃghaṭetā'khilaṃ ca tat  kurute yadyadīśaśca satī ca bhavarītigau  
sā tyaktā dakṣajā dṛṣṭvā patinā janakādhvare  śaṃbhoranādarāttatra dehaṃ tatyāja saṃgatā  
punarhimālaye saivāvirbhūtā nāmatassatī  pārvatīti śivaṃ prāpa taptvā bhūri vivāhataḥ  
sūta uvāca  ityākarṇya vacastasya brahmaṇassa tu nāradaḥ  papraccha ca vidhātāraṃ śivāśivamahadyaśaḥ  
nārada uvāca  viṣṇuśiṣya mahābhāga vidhe me vada vistarāt  śivāśivacaritraṃ tadbhavācāraparānugam  
kimarthaṃ śaṃkaro jāyāṃ tatyāja prāṇataḥ priyām  tasmādācakṣva me tāta vicitramiti manmahe  
kuto'hyadhvarajaḥ putrāṃ nādarobhūcchivasya te  kathaṃ tatyāja sā dehaṃ gatvā tatra pitṛkratau  
tataḥ kimabhavattatra kimakārṣīnmaheśvaraḥ  tatsarvaṃ me samācakṣva śraddhāyuk tacchutāvaham  
brahmovāca  śṛṇu tāta paraprītyā munibhissaha nārada  sutavarya mahāprājña caritaṃ śaśimaulinaḥ  
namaskṛtya maheśānaṃ haryādisurasevitam  parabrahma pravakṣyāmi taccaritraṃ mahādbhutam  
sarveyaṃ śivalīlā hi bahulīlākaraḥ prabhuḥ  svataṃtro nirvikārī ca satī sāpi hi tadvidhā  
anyathā kassamartho hi tatkarmakaraṇe mune  paramātmā parabrahma sa eva parameśvaraḥ  
yaṃ sadā bhajate śrīśo'haṃ cāpi sakalāḥ surāḥ  munayaśca mahātmānaḥ siddhāśca sanakādayaḥ  
śeṣassadā yaśo yasya mudā gāyati nityaśaḥ  pāraṃ na labhate tāta sa prabhuśśaṃkaraḥ śivaḥ  
tasyaiva līlayā sarvoyamiti tattvavibhramaḥ  tatra doṣo na kasyāpi sarvavyāpī sa prerakaḥ  
ekasminsamaye rudrassatyā tribhuvane bhavaḥ  vṛṣamāruhya paryāṭadrasāṃ līlāviśāradaḥ  
āgatya daṇḍakāraṇyaṃ paryaṭan sāgarāṃbarām  darśayan tatra gāṃ śobhāṃ satyai satyapaṇaḥ prabhuḥ  
tatra rāmaṃ dadarśāsau lakṣmaṇenānvitaṃ haraḥ  anviṣyaṃtaṃ priyāṃ sītāṃ rāvaṇena hṛtā chalāt  
hā sīteti proccaraṃtaṃ virahāviṣṭamānasam  yatastataśca paśyaṃtaṃ rudaṃtaṃ hi muhurmuhuḥ  
samicchaṃtaṃ ca tatprāptiṃ pṛcchaṃtaṃ tadgatiṃ hṛdā  kujādibhyo naṣṭadhiyamatrapaṃ śokavihvalam  
sūryavaṃśodbhavaṃ vīraṃ bhūpaṃ daśarathātmajam  bharatāgrajamānaṃdarahitaṃ vigataprabham  
pūrṇakāmo varādhīnaṃ prāṇamatsma mudā haraḥ  rāmaṃ bhramantaṃ vipine salakṣmaṇamudāradhīḥ  
jayetyuktvā'nyato gacchannadāttasmai svadarśanam  rāmāya vipine tasmicchaṃkaro bhaktavatsalaḥ  
itīdṛśīṃ satīṃ dṛṣṭvā śivalīlāṃ vimohanīm  suvismitā śivaṃ prāha śivamāyāvimohitā  
satyuvāca  deva deva parabrahma sarveśa parameśvara  sevaṃte tvāṃ sadā sarve haribrahmādayassurāḥ  
tvaṃ praṇamyo hi sarveṣāṃ sevyo dhyeyaśca sarvadā  vedāṃtavedyo yatnena nirvikārī paraprabhuḥ  
kāvimau puruṣau nātha virahavyākulākṛtī  vicaraṃtau vane kliṣṭau dīnau vīrau dhanurdharau  
tayorjyeṣṭhaṃ kaṃjaśyāmaṃ dṛṣṭvā vai kena hetunā  suditassuprasannātmā'bhavo bhakta ivā'dhunā  
iti me saṃśayaṃ svāmiñśaṃkara chettumarhasi  sevyasya sevakenaiva ghaṭate praṇatiḥ prabho  
brahmovāca  ādiśaktissatī devī śivā sā parameśvarī  śivamāyāvaśībhūtvā papracchetthaṃ śivaṃ prabhum  
tadākarṇya vacassatyāśśaṃkaraḥ parameśvaraḥ  tadā vihasya sa prāha satīṃ līlāviśāradaḥ  
parameśvara uvāca  śṛṇu devi sati prītyā yathārthaṃ vacmi nacchalam  varadānaprabhāvāttu praṇāmaṃ caivamādarāt  
rāmalakṣmaṇanāmānau bhrātarau vīrasammatau  sūryavaṃśodbhavau devi prājñau daśarathātmajau  
gauravarṇau laghurbaṃdhuśśeṣeśo lakṣmaṇābhidhaḥ  jyeṣṭho rāmābhidho viṣṇuḥ pūrṇāṃśo nirupadravaḥ  
avatīrṇaṃ kṣitau sādhurakṣaṇāya bhavāya naḥ  ityuktvā virarāmā'sau śaṃbhusmṛtikaraḥ prabhuḥ  
śrutvāpītthaṃ vacaśśambhorna viśaśvāsa tanmanaḥ  śivamāyā balavatī saiva trailokyamohinī  
aviśvastaṃ mano jñātvā tasyāśśaṃbhussanātanaḥ  avocadvacanaṃ ceti prabhulīlāviśāradaḥ  
śiva uvāca  śṛṇu madvacanaṃ devi na viśvasiti cenmanaḥ  tava rāmaparikṣāṃ hi kuru tatra svayā dhiyā  
vinaśyati yathā mohastatkuru tvaṃ sati priye  gatvā tatra sthitastāvadvaṭe bhava parīkṣikā  
brahmovāca  śivājñayā satī tatra gatvāciṃtayadīśvarī  kuryāṃ parīkṣāṃ ca kathaṃ rāmasya vanacāriṇaḥ  
sītārūpamahaṃ dhṛtvā gaccheyaṃ rāmasannidhau  yadi rāmo harissarvaṃ vijñāsyati na cānyathā  
itthaṃ vicārya sītā sā bhūtvā rāmasamīpataḥ  āgamattatparīkṣārthaṃ satī mohaparāyaṇā  
sītārūpāṃ satīṃ dṛṣṭvā japannāma śiveti ca  vihasya tatpravijñāya natvāvocadraghūdvahaḥ  
rāma uvāca  prematastvaṃ sati brūhi kva śaṃbhuste namogataḥ  ekā hi vipine kasmādāgatā patinā vinā  
tyaktvā svarūpaṃ kasmātte dhṛtaṃ rūpamidaṃ sati  brūhi tatkāraṇaṃ devi kṛpāṃ kṛtvā mamopari  
brahmovāca  iti rāmavacaḥ śrutvā cakitāsītsatī tadā  smṛtvā śivoktaṃ matvā cāvitathaṃ lajjitā bhṛśam  
rāmaṃ vijñāya viṣṇuṃ taṃ svarūpaṃ saṃvidhāya ca  smṛtvā śivapadaṃ citte satyuvāca prasannadhīḥ  
śivo mayā gaṇaiścaiva paryaṭan vasudhāṃ prabhuḥ  ihāgacchacca vipine svataṃtraḥ parameśvaraḥ  
apaśyadatra sa tvāṃ hi sītānveṣaṇatatparam  salakṣmaṇaṃ virahiṇaṃ sītayā śliṣṭamānasam  
natvā tvāṃ sa gato mūle vaṭasya sthita eva hi  praśaṃsan mahimānaṃ te vaiṣṇavaṃ paramaṃ mudā  
caturbhujaṃ hariṃ tvāṃ no dṛṣṭveva mudito'bhavat  yathedaṃ rūpamamalaṃ paśyannānaṃdamāptavān  
tacchrutvā vacanaṃ śaṃbhaurbhramamānīya cetasi  tadājñayā parīkṣāṃ te kṛtavatya smi rāghava  
jñātaṃ me rāma viṣṇustvaṃ dṛṣṭā te prabhutā'khilā  niḥsaśaṃyā tadāpi tacchṛṇu tvaṃ ca mahāmate  
kathaṃ praṇamyastvaṃ tasya satyaṃ brūhi mamāgrataḥ  kuru nissaṃśayāṃ tvaṃ māṃ śamalaṃ prāpnuhi drutam  
brahmovāca  ityākarṇya vacastasyā rāmaścotphullalocanaḥ  asmaratsvaṃ prabhuṃ śaṃbhuṃ premābhūddhṛdi cādhikam  
satyā vinājñayā śaṃbhusamīpaṃ nāgamanmune  saṃvarṇya mahimānaṃ ca prāvocadrāghavassatīm  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satīkhaṃḍe rāmaparīkṣāvarṇanaṃ nāma caturviṃśo'dhyāyaḥ  
rāma uvāca  ekadā hi purā devi śaṃbhuḥ paramasūtikṛt  viśvakarmāṇamāhūya svaloke parataḥ pare  
svadhenuśālāyāṃ ramyaṃ kārayāmāsa tena ca  bhavanaṃ vistṛtaṃ samyak tatra siṃhāsanaṃ varam  
tatracchatraṃ mahādivyaṃ sarvadādbhuta muttamam  kārayāmāsa vighnārthaṃ śaṃkaro viśvakarmaṇā  
śakrādīnāṃ juhāvāśu samastāndevatāgaṇān  siddhagaṃdharvanāgānupade śāṃśca kṛtsnaśaḥ  
devān sarvānāgamāṃśca vidhiṃ putrairmunīnapi  devīḥ sarvā apsarobhirnānāvastusamanvitāḥ  
devānāṃ ca tatharṣīṇāṃ siddhānāṃ phaṇināmapi  ānayanmaṃgalakarāḥ kanyāḥ ṣoḍaśaṣoḍaśa  
vīṇāmṛdaṃgapramukhavādyānnānāvidhānmune  utsavaṃ kārayāmāsa vādayitvā sugāyanaiḥ  
rājābhiṣekayogyāni dravyāṇi sakalauṣadhaiḥ  pratyakṣatīrthapāthobhiḥ paṃcakubhāṃśca pūritān  
tathānyāssaṃvidhā divyā ānayatsvagaṇaistadā  brahmaghoṣaṃ mahārāvaṃ kārayāmāsa śaṃkaraḥ  
atho hariṃ samāhūya vaikuṃṭhātprītamānasaḥ  tadbhaktyā pūrṇayā devi modatisma maheśvaraḥ  
sumuhūrte mahādevastatra siṃhāsane vare  upaveśya hariṃ prītyā bhūṣayāmāsa sarvaśaḥ  
ābaddharamyamukuṭaṃ kṛtakautukamaṃgalam  abhyaṣiṃcanmaheśastu svayaṃ brahmāṃḍamaṃḍape  
dattavānnikhilaiśvaryaṃ yannaijaṃ nānyagāmi yat  tatastuṣṭāva taṃ śaṃbhussvataṃtro bhaktavatsalaḥ  
brahmāṇaṃ lokakartāramavocadvacanaṃ tvidam  vyāpayansvaṃ varādhīnaṃ svataṃtraṃ bhaktavatsalaḥ  
maheśa uvāca  ataḥ prabhṛti lokeśa mannideśādayaṃ hariḥ  mama vaṃdya svayaṃ viṣṇurjātassarvaśśṛṇoti hi  
sarvairdevādibhistāta praṇamatvamamuṃ harim  varṇayaṃtu hariṃ vedā mamaite māmivājñayā  
rāma uvāca  ityuktvātha svayaṃ rudro'namadvai garuḍadhvajam  viṣṇubhaktiprasannātmā varado bhaktavatsalaḥ  
tato brahmādibhirdevaiḥ sarvarūpasuraistathā  munisiddhādibhiścaivaṃ vaṃditobhūddharistadā  
tato maheśo harayeśaṃsaddiviṣadāṃ tadā  mahāvarān suprasanno dhṛtavānbhaktavatsalaḥ  
maheśa uvāca  tvaṃ kartā sarvalokānāṃ bhartā hartā madājñayā  dātā dharmārthakāmānāṃ śāstā durnayakāriṇām  
jagadīśo jagatpūjyo mahābalaparākramaḥ  ajeyastvaṃ raṇe kvāpi mamāpi hi bhaviṣyasi  
śaktitrayaṃ gṛhāṇa tvamicchādi prāpitaṃ mayā  nānālīlāprabhāvatvaṃ svataṃtratvaṃ bhavatraye  
tvaddveṣṭāro hare nūnaṃ mayā śāsyāḥ prayatnataḥ  tvadbhaktānāṃ mayā viṣṇo deyaṃ nirvāṇamuttamam  
māyāṃ cāpi gṛhāṇemāṃ duḥpraṇodyāṃ surādibhiḥ  yayā saṃmohitaṃ viśvamacidrūpaṃ bhaviṣyati  
mama bāhurmadīyastaṃ dakṣiṇo'sau vidhirhare  asyāpi hi vidheḥ pātā janitāpi bhaviṣyasi  
hṛdayaṃ mama yo rudrassa evāhaṃ na saṃśayaḥ  pūjyastava sadā sopi brahmādīnāmapi dhruvam  
atra sthitvā jagatsarvaṃ pālaya tvaṃ viśeṣataḥ  nānāvatārabhedaiśca sadā nānoti kartṛbhiḥ  
mama loke tavedaṃ va sthānaṃ ca paramarddhimat  goloka iti vikhyātaṃ bhaviṣyati mahojjvalam  
bhaviṣyaṃti hare ye te'vatārā bhuvi rakṣakāḥ  madbhaktāstān dhruvaṃ drakṣye prītānatha nijādvarāta  
rāma uvāca  akhaṃḍaiśvaryamāsādya hareritthaṃ harassvayam  kailāse svagaṇaistasmin svairaṃ krīḍatyumāpatiḥ  
tadāprabhṛti lakṣmīśo gopaveṣobhavattathā  ayāsīttatra suprītyā gopagopogavāṃ patiḥ  
sopi viṣṇuḥ prasannātmā jugopa nikhilaṃ jagat  nānāvatārassaṃdhartā vanakartā śivājñayā  
idānīṃ sa caturddhātrāvātaracchaṃkarājñayā  rāmohaṃ tatra bharato lakṣmaṇaśśatruheti ca  
atha pitrājñayā devi sasītālakṣmaṇassati  āgatohaṃ vane cādya duḥkhitau daivato 'bhavam  
niśācareṇa me jāyā hṛtā sīteti kenacit  anveṣyāmi priyāṃ cātra virahī baṃdhunā vane  
darśanaṃ te yadi prāptaṃ sarvathā kuśalaṃ mama  bhaviṣyati na saṃdeho mātaste kṛpayā sati  
sītāprāptivaro devi bhaviṣyati na saṃśayaḥ  taṃ hatvā duḥkhadaṃ pāpaṃ rākṣasaṃ tvadanugrahāt  
mahadbhāgyaṃ mamādyaiva yadyakārṣṭāṃ kṛpāṃ yuvām  yasmin sakaruṇau syātāṃ sa dhanyaḥ puruṣo varaḥ  
itthamābhāṣya bahudhā supraṇamya satīṃ śivām  tadājñayā vane tasmin vicacāra raghūdvahaḥ  
athākarṇya satī vākyaṃ rāmasya prayatātmanaḥ  hṛṣṭābhūtsā praśaṃsantī śivabhaktirataṃ hṛdi  
smṛtvā svakarma manasākārṣīcchokaṃ suvistaram  pratyāgacchadudāsīnā vivarṇā śivasannidhau  
aciṃtayatpathi sā devī saṃcalaṃtī punaḥ punaḥ  nāṃgīkṛtaṃ śivoktaṃ me rāmaṃ prati kudhīḥ kṛtā  
kimuttaramahaṃ dāsye gatvā śaṃkarasannidhau  iti saṃciṃtya bahudhā paścāttāpo'bhavattadā  
gatvā śaṃbhusamīpaṃ ca praṇanāma śivaṃ hṛdā  viṣaṇṇavadanā śokavyākulā vigataprabhā  
atha tāṃ duḥkhitāṃ dṛṣṭvā papraccha kuśalaṃ haraḥ  provāca vacanaṃ prītyā tatparīkṣā kṛtā katham  
śrutvā śivavaco nāhaṃ kimapi praṇatānanā  satī śokaviṣaṇṇā sā tasthau tatra samīpataḥ  
atha dhyātvā maheśastu bubodha caritaṃ hṛdā  dakṣajāyā mahāyogī nānālīlā viśāradaḥ  
sasmāra svapaṇaṃ pūrvaṃ yatkṛtaṃ harikopataḥ  tatprārthitotha rudrosau maryādā pratipālakaḥ  
viṣādobhūtprabhostatra manasyevamuvāca ha  dharmavaktā dharmakarttā dharmāvanakarassadā  
śiva uvāca  kuryāṃ ceddakṣajāyāṃ hi snehaṃ pūrvaṃ yathā mahān  naśyenmama paṇaḥ śuddho lokalīlānusāriṇaḥ  
brahmovāca  itthaṃ vicārya bahudhā hṛdā tāmatyajatsatīm  paṇaṃ na nāśayāmāsa vedadharmaprapālakaḥ  
tato vihāya manasā satīṃ tāṃ parameśvaraḥ  jagāma svagiri bhedaṃ jagāvaddhā sa hi prabhuḥ  
calaṃtaṃ pathi taṃ vyomavāṇyuvāca maheśvaram  sarvān saṃśrāvayan tatra dakṣajāṃ ca viśeṣataḥ  
vyomavāṇyuvāca  dhanyastvaṃ parameśāna tvattsamodya tathā paṇaḥ  na kopyanyastrilokesmin mahāyogī mahāprabhuḥ  
brahmovāca  śrutvā vyomavaco devī śivaṃ papraccha viprabhā  kaṃ paṇaṃ kṛtavānnātha brūhi me parameśvara  
iti pṛṣṭopi giriśassatyā hitakaraḥ prabhuḥ  nodvāhe svapaṇaṃ tasyai kaharyagre'karotpurā  
tadā satī śivaṃ dhyātvā svapatiṃ prāṇavallabham  sarvaṃ bubodha hetuṃ taṃ priyatyāgamayaṃ mune  
tato'tīva śuśocāśu budhvā sā tyāgamātmanaḥ  śaṃbhunā dakṣajā tasmānniśvasaṃtī muhurmuhuḥ  
śivastasyāḥ samājñāya guptaṃ cakre manobhavam  satye paṇaṃ svakīyaṃ hi kathā bahvīrvadanprabhuḥ  
satyā prāpa sa kailāsaṃ kathayan vividhāḥ kathā  vare sthitvā nijaṃ rūpaṃ dadhau yogī samādhibhṛt  
tatra tasthau satī dhāmni mahāviṣaṇṇamānasā  na bubodha caritraṃ tatkaścicca śivayormune  
mahānkālo vyatīyāya tayoritthaṃ mahāmune  svopāttadehayoḥ prabhvorlokalīlānusāriṇoḥ  
dhyānaṃ tatyāja giriśastatassa paramārtihṛt  tajjñātvā jagadaṃbā hi satī tatrājagāma sā  
nanāmātha śivaṃ devī hṛdayena vidūyatā  āsanaṃ dattavāñśaṃbhuḥ svasanmukha udāradhīḥ  
kathayāmāsa suprītyā kathā bahvīrmanoramāḥ  niśśokā kṛtavānsadyo līlāṃ kṛtvā ca tādṛśīm  
pūrvavatsā sukhaṃ lebhe tatyāja svapaṇaṃ na saḥ  netyāścaryaṃ śive tāta maṃtavyaṃ parameśvare  
itthaṃ śivāśivakathāṃ vadanti munayo mune  kila kecidavidvāṃso viyogaśca kathaṃ tayoḥ  
śivāśivacaritraṃ ko jānāti paramārthataḥ  svecchayā krīḍatasto hi caritaṃ kurutassadā  
vāgarthāviva saṃpṛktau sadā khalu satīśivau  tayorviyogassaṃbhāvyassaṃbhavedicchayā tayoḥ  
iti śrīśivamahāpurāṇe ddvitīyāyāṃ rudrasaṃhitāyāṃ dvitīye satīkhaṃḍe satīviyogo nāma paṃcaviṃśo'dhyāyaḥ  
brahmovāca  purābhavacca sarveṣāmadhvaro vidhinā mahān  prayāge samavetānāṃ munīnāṃ ca mahā tmanām  
tatra siddhāssamāyātāssanakādyāssurarṣayaḥ  saprajāpatayo devā jñānino brahmadarśinaḥ  
ahaṃ samāgatastatra parivārasamanvitaḥ  nigamairāgamairyukto mūrtimadbhirmahāprabhaiḥ  
samājobhūdvicitro hi teṣāmutsavasaṃyuḥ  jñānavādo'bhavattatra nānāśāstrasa mudbhavaḥ  
tasminnavasare rudrassabhavānīgaṇaḥ prabhuḥ  trilokahitakṛtsvāmī tatrāgātsūktikṛnmune  
dṛṣṭvā śivaṃ surāssarve siddhāśca munayastathā  anamaṃstaṃ prabhuṃ bhaktyā tuṣṭuvuśca tathā hyaham  
tasthuśśivājñayā sarve yathāsthānaṃ mudānvitāḥ  prabhudarśanasaṃtuṣṭāḥ varṇayanto nijaṃ vidhim  
tasminnavasare dakṣaḥ prajāpatipatiḥ prabhuḥ  āgamattatra suprītassuvarcasvī yadṛcchayā  
māṃ praṇamya sa dakṣo hi nyuṣṭastatra madājñayā  brahmāṇḍādhipatirmānyo mānī tattvabahirmukhaḥ  
stutibhiḥ praṇipātaiśca dakṣassarvaissurarṣibhiḥ  pūjito varatejasvī karau badhvā vinamrakaiḥ  
nānāvihārakṛnnāthassvataṃtra paramotikṛt  nānāmattaṃ tadā dakṣaṃ svāsanastho maheśvaraḥ  
dṛṣṭā'nataṃ haraṃ tatra sa me putro'prasannadhīḥ  akupatsahasā rudre tadā dakṣaḥ prajāpatiḥ  
krūradṛṣṭyā mahāgarvo dṛṣṭvā rudraṃ mahāprabhum  sarvānsaṃśrāvayannuccairavocajjñānavarjitaḥ  
ete hi sarve ca surāsurā bhṛśaṃ namaṃti māṃ vipravarāstatharṣayaḥ  kathaṃ hyasau durjanavanmahāmanāstvabhūttu yaḥ pretapiśācasaṃvṛtaḥ  
śmaśānavāsī nirapatrapo hyayaṃ kathaṃ praṇāmaṃ na karoti me'dhunā  luptakriyo bhūtapiśācasevito matto'vidho nītividūṣakassadā  
pākhaṃḍino durjanapāpa śīlā dṛṣṭvā dvijaṃ proddhataniṃdakāśca  vadhvāṃ sadāsaktaratipravīṇastasmādamuṃ śaptumahaṃ pravṛttaḥ  
brahmovāca  ityevamuktvā sa mahākhalastadā ruṣānvito rudramidaṃ hyavocat  śṛṇvaṃtvamī vipravarāstathā surā vadhyaṃ hi me cārhatha kartumetam  
dakṣa uvāca  rudro hyayaṃ yajñabahiṣkṛto me varṇeṣvatītotha vivarṇarūpaḥ  devairna bhāgaṃ labhatāṃ sahaiva śmaśānavāsī kulajanma hīnaḥ  
 brahmovāca  iti dakṣoktamākarṇya bhṛgvādyā bahavo janāḥ  agarhayan duṣṭasattvaṃ rudraṃ mattvāmaraissamam  
nandī niśamya tadvākyaṃ lālākṣotiruṣānvitaḥ  abravīttvaritaṃ dakṣaṃ śāpaṃ dātumanā gaṇaḥ  
nandīśvara uvāca  rere śaṭha mahā mūḍha dakṣa duṣṭamate tvayā  yajñabāhyo hi me svāmī maheśo hi kṛtaḥ katham  
yasya smaraṇamātreṇa bhavaṃti saphalā makhāḥ  tīrthāni ca pavitrāṇi soyaṃ śapto haraḥ katham  
vṛthā te brahmacāpalyācchaptoyaṃ dakṣa durmate  vṛthopahasitaścaivāduṣṭo rudro mahā prabhuḥ  
yenedaṃ pālyate viśvaṃ sṛṣṭamaṃte vināśitam  śaptoyaṃ sa kathaṃ rudro maheśo brāhmaṇādhama  
evaṃ nirbhatsitastena nandinā hi prajāpatiḥ  nandinaṃ ca śaśāpātha dakṣo roṣasamanvitaḥ  
dakṣa uvāca  yūyaṃ sarve rudragaṇā vedabāhyā bhavaṃtu vai  vedamārgaparityaktāstathā tyaktā maharṣibhiḥ  
pākhaṃḍavādaniratāḥ śiṣṭācārabahiṣkṛtāḥ  madirāpānaniratā jaṭā bhasmāsthidhāriṇaḥ  
brahmovāca  iti śaptāstathā tena dakṣeṇa śivakiṃkarāḥ  tacchrutvātiruṣāviṣṭobhavannaṃdī śivapriyaḥ  
pratyuvāca drutaṃ pakṣaṃ garvitaṃ taṃ mahākhalam  śilādatanayo naṃdī tejasvī śivavallabhaḥ  
nandīśvara uvāca  re dakṣa śaṭha durbuddhe vṛthaiva śivakiṃkarāḥ  śaptāste brahmacāpalyācchivatattvamajānatā  
bhṛgvādyairduṣṭacittaiśca mūḍhaissa upahāsitaḥ  mahā prabhurmaheśāno brāhmaṇatvādahaṃmate  
ye rudravimukhāścātra brāhmaṇāstvādṛśāḥ khalāḥ  rudratejaḥprabhāvatvātteṣāṃ śāpaṃ dadāmyaham  
vedavādaratā yūyaṃ vedatattvabahirmukhāḥ  bhavaṃtu satataṃ viprā nānyadastīti vādinaḥ  
kāmātmānarssvargaparāḥ krodhalobhamadānvitāḥ  bhavaṃtu satataṃ viprā bhikṣukā nirapatrapāḥ  
vedamārgaṃ puraskṛtya brāhmaṇāśśūdrayājinaḥ  daridrā vai bhaviṣyaṃti pratigraharatā ssadā  
asatpratigrahāścaiva sarve nirayagāminaḥ  bhaviṣyaṃti sadā dakṣa kecidvai brahmarākṣasāḥ  
yaśśivaṃ surasāmānyamuddiśya parameśvaram  druhyatyajo duṣṭamatistattvato vimukho bhavet  
kūṭadharmeṣu geheṣu sadā grāmyasukhecchayā  karmataṃtraṃ vitanutā vedavādaṃ ca śāśvatam  
vinaṣṭānaṃdakamukho vismṛtātmagatiḥ paśuḥ  bhraṣṭakarmānayasadā dakṣo bastamukho'cirāt  
śaptāste kopinā tatra naṃdinā brāhmaṇā yadā  hāhākāro mahānāsīcchapto dakṣeṇa ceśvaraḥ  
tadākarṇyāmahatyaṃtamaniṃdaṃtaṃ muhurmuhuḥ  bhṛgvādīnapi viprāṃśca vedasṛṭ śiva tattvavit  
īśvaropi vacaḥ śrutvā naṃdinaḥ prahasanniva  uvāca madhuraṃ vākyaṃ bodhayaṃstaṃ sadāśivaḥ  
sadāśiva uvāca  śṛṇu naṃdin mahāprājña na kartuṃ krodhamarhasi  vṛthā śapto brahmakulo matvā śaptaṃ ca māṃ bhramāt  
vedo maṃtrākṣaramayassākṣātsūktamayo bhṛśam  sūkte pratiṣṭhito hyātmā sarveṣāmapi dehinām  
tasmādātmavido nityaṃ tvaṃ mā śapa ruṣānvitaḥ  śapyā na vedāḥ kenāpi durddhiyāpi kadācana  
ahaṃ śapto na cedānīṃ tattvato boddhumarhasi  śānto bhava mahādhīmansanakādivibodhakaḥ  
yajñohaṃ yajñakarmāhaṃ yajñāṃgāni ca sarvaśaḥ  yatātmā yajñanirato yajñabāhyohameva vai  
koyaṃ kastvamime ke hi sarvohamapi tattvataḥ  iti buddhyā hi vimṛśa vṛthā śaptāstvayā dvijāḥ  
tattvajñānena nirhṛtya prapaṃcaracano bhava  budhassvastho mahābuddhe nandin krodhādivarjitaḥ  
 brahmovāca  evaṃ prabodhitastena śambhunā nandikeśvaraḥ  vivekaparamo bhūtvā śāṃto'bhūtkrodhavarjitaḥ  
śivopi taṃ prabodhyāśu svagaṇaṃ prāṇavallabham  sagaṇassa yayau tasmātsvasthānaṃ pramudānvitaḥ  
dakṣopi sa ruṣāviṣṭastairddhijaiḥ parivāritaḥ  svasthānaṃ ca yayau citte śivadro haparāyaṇaḥ  
rudraṃ tadānīṃ pariśapyamānaṃ saṃsmṛtya dakṣaḥ parayā ruṣānvitaḥ  śraddhāṃ vihāyaiva sa mūḍhabuddhirniṃdāparobhūcchivapūjakānām  
ityukto dakṣadurbuddhiśśaṃbhunā paramātmanā  parāṃ durdhiṣaṇāṃ tasya śṛṇu tāta vadāmyaham  
iti śrīśivamahāpurāṇe dvitīyāyāṃ rudrasaṃhitāyāṃ dvitīyakhaṇḍe satyupākhyāne śivena dakṣavirodho nāma ṣaḍviṃśo'dhyāyaḥ  
 brahmovāca  ekadā tu mune tena yajñaḥ prāraṃbhito mahān  tatrāhūtāstadā sarve dīkṣitena surarṣayaḥ  
maharṣayo'khilāstatra nirjarāśca samāgatāḥ  yadyajñakaraṇārthaṃ hi śivamāyāvimohitaḥ  
agastyaḥ kaśyapotriśca vāmadevastathā bhṛguḥ  dadhīcirbhagavān vyāso bhāradvājo'tha gautamaḥ  
pailaḥ parāśaro gargo bhārgavaḥ kakupassitaḥ  sumaṃtutrikakaṃkāśca vaiśaṃpāyana eva ca  
ete cānye ca bahavo munayo harṣitā yayu  mama putrasya dakṣasya sadārāssasutā makham  
tathā sarve suragaṇā lokapālā mahodayāḥ  tathopanirjarāssarve svāpakārabalānvitāḥ  
satyalokātsamānīto nutohaṃ viśvakārakaḥ  sasutassa parīvāro mūrtavedāpisaṃyutaḥ  
vaikuṃṭhācca tathā viṣṇussaṃprārthya vividhādarāt  sapārṣadaparīvārassamānīto makhaṃ prati  
evamanye samāyātā dakṣayajñaṃ vimohitāḥ  satkṛtāstena dakṣena sarve te hi durātmanā  
bhavanāni mahārhāṇi suprabhāṇi mahāṃti ca  tvaṣṭrā kṛtāni divyāni tebhyo dattāni tena vai  
teṣu sarveṣu dhiṣṇyeṣu yathāyogyaṃ ca saṃsthitāḥ  sanmānitā arājaṃste sakalā viṣṇunā mayā  
varttamāne mahāyajñe tīrthe kanakhale tadā  ṛtvijaśca kṛtāstena bhṛgvādyāśca tapodhanāḥ  
adhiṣṭhātā svayaṃ viṣṇussaha sarvamarudgaṇaiḥ  ahaṃ tatrā'bhavaṃ brahmā trayīvidhinidarśakaḥ  
tathaiva sarvadikpālā dvārapālāśca rakṣakāḥ  sāyudhāssaparīvārāḥ kutūhalakarāssadā  
upatasthe svayaṃ yajñassurūpastasya cādhvare  sarve mahāmuniśreṣṭhāḥ svayaṃ vedadharā'bhavan  
tanūnapādapi nijaṃ cakre rūpaṃ sahasraśaḥ  haviṣā grahaṇāyāśu tasmin yajñe mahotsave  
aṣṭāśītisahasrāṇi juhvati saha ṛtvijaḥ  udgātāraścatuṣaṣṭi sahasrāṇi surarṣayaḥ  
adhvaryavotha hotārastāvanto nāradādayaḥ  saptarṣayassamā gāthāḥ kurvaṃti sma pṛthakpṛthak  
gaṃdharvavidyādharasiddhasaṃghānādityasaṃghān sagaṇān sayajñān  saṃkhyāvarānnāgacarān samastān vavre sa dakṣo hi mahādhvare sve  
dvijarṣirājarṣisurarṣisaṃghā nṛpāssamitrāḥ sacivāssa sainyāḥ  vasupramukhyā gaṇadevatāśca sarve vṛtāstena makhopavettrāḥ  
dīkṣāyuktastadā dakṣaḥ kṛtakautukamaṃgalaḥ  bhāryayā sahito reje kṛtasvastyayano bhṛśam  
tasmin yajñe vṛtaśśaṃbhurna dakṣeṇa durātmanā  kapālīti viniścitya tasya yajñārhatā na hi  
kapālibhāryeti satī dayitā svasutāpi ca  nāhūtā yajñaviṣaye dakṣeṇāguṇadarśinā  
evaṃ pravartamāne hi dakṣayajñe mahotsave  svakāryalagnāstatrāsan sarve te'dhvarasaṃmatāḥ  
etasminnaṃtare'dṛṣṭvā tatra vai śaṃkaraṃ prabhum  prodvignamānasaśśaivo dadhīco vākyamabravīt  
dadhīca uvāca  sarve śṛṇuta madvākyaṃ devarṣipramukhā mudā  kasmānnaivāgataśśaṃbhurasmin yajñe mahotsave  
ete sureśā munayo mahattarāssalokapālāśca samāgatā hi  tathāpi yajñastu na śobhate bhṛśaṃ pinākinā tena mahātmanā vinā  
yenaiva sarvāṇyapi maṃgalāni bhavaṃti śaṃsanti mahāvipaścitaḥ  so'sau na dṛṣṭo'tra pumān purāṇo vṛṣadhvajo nīlagalaḥ pareśaḥ  
amaṃgalānyeva ca maṃgalāni bhavaṃti yenādhigatāni dakṣaḥ  tripaṃcakenāpyatha maṃgalāni bhavaṃti sadyaḥ parataḥ purāṇi  
tasmāttvayaiva kartavyamāhvānaṃ parameśituḥ  tvaritaṃ brahmaṇā vāpi viṣṇunā prabhuviṣṇunā  
indreṇa lokapālaiśca dvijaissiddhaissahādhunā  sarvathā''nayanīyosau śaṃkaro yajñapūrttaye  
sarvairbhavadbhirgaṃtavyaṃ yatra devo maheśvaraḥ  dākṣāyaṇyā samaṃ śambhumānayadhvaṃ tvarānvitāḥ  
tena sarvaṃ pavitraṃ syācchambhunā paramātmanā  atrāgatena deveśāssāṃbena paramātmanā  
yasya smṛtyā ca nāmoktyā samagraṃ sukṛtaṃ bhavet  tasmātsarvaprayatnena hyānetavyo vṛṣadhvajaḥ  
samāgate śaṃkare'tra pāvano hi bhavenmakhaḥ  bhaviṣyatyanyathā'pūrṇaḥ satyametadbravīmyaham  
brahmovāca  tasya tadvacanaṃ śrutvā dakṣo roṣasamanvitaḥ  uvāca tvaritaṃ mūḍhaḥ prahasanniva duṣṭadhīḥ  
mūlaṃ viṣṇurdevatānāṃ yatra dharmassanātanaḥ  samānīto mayā samyak kimūnaṃ yajñakarmaṇi  
yasminvedāśca yajñāśca karmāṇi vividhāni ca  pratiṣṭhitāni sarvāṇi so'sau viṣṇurihāgataḥ  
satyalokātsamāyāto brahmā lokapitāmahaḥ  vedaissopaniṣadbhiśca vividhairāgamaissaha  
tathā suragaṇaissākamāgatassurarāṭ svayam  tathā yūyaṃ samāyātā ṛṣayo vītakalmaṣāḥ  
yeye yajñocitāśśāṃtāḥ pātrabhūtāssamāgatāḥ  vedavedārthatattvajñāssarve yūyaṃ dṛḍhavratāḥ  
atraiva ca kimasmākaṃ rudreṇāpi prayojanam  kanyā dattā mayā vipra brahmaṇā noditena hi  
haro'kulīnosau vipra pitṛmātṛvivarjitaḥ  bhūtapretapiśācānāṃ patireko duratyayaḥ  
ātmasaṃbhāvito mūḍha stabdho maunī samatsaraḥ  karmaṇyasminna yogyosau nānīto hi mayā'dhunā  
tasmāttvamīdṛśaṃ vākyaṃ punarvācyaṃ na hi kvacit  sarverbhavadbhiḥ kartavyo yajño me saphalo mahān  
brahmovāca  etacchrutvā vacastasya dadhīco vākyamabravīt  sarveṣāṃ śṛṇvatāṃ devamunīnāṃ sārasaṃ yutam  
dadhīca uvāca  ayajñoyaṃ mahājāto vinā tena śivena hi  vināśopi viśeṣeṇa hyatra te hi bhaviṣyati  
evamuktvā dadhīcosāveka eva vinirgataḥ  yajñavāṭācca dakṣasya tvaritaḥ svāśramaṃ yayau  
tatonye śāṃkarā ye ca mukhyāśśivamatānugāḥ  niryayussvāśramān sadyaśśāpaṃ dattvā tathaiva ca  
munau vinirgate tasmin makhādanyeṣu duṣṭadhīḥ  śivadrohī munīn dakṣaḥ prahasannidamabravīt  
 dakṣa uvāca  gataḥ śivapriyo vipro dadhīco nāma nāmataḥ  anye tathāvidhā ye ca gatāste mama cādhvarāt  
etacchubhataraṃ jātaṃ saṃmataṃ me hi sarvathā  satyaṃ bravīmi deveśa surāśca munayastathā  
vinaṣṭacittā maṃdāśca mithyāvādaratāḥ khalāḥ  vedabāhyā durācārāstyājyāste makhakarmaṇi  
vedavādaratā yūyaṃ sarve viṣṇupurogamāḥ  yajñaṃ me saphalaṃ viprāssurāḥ kurvaṃtu mā'ciram  
 brahmovāca  ityākarṇya vacastasya śivamāyāvimohitāḥ  yanmakhe devayajanaṃ cakrussarve surarṣayaḥ  
iti tanmakhaśāpo hi varṇito me munīśvara  yajñavidhvaṃsayogopi procyate śṛṇu sādaram  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satīkhaṃḍe yajñaprāraṃbho nāma saptaviṃśo'dhyāyaḥ  
 brahmovāca  yadā yayurdakṣamakhamutsavena surarṣayaḥ  tasminnaivāṃtare devo parvate gaṃdhamādane  
dhārāgṛhe vitānena sakhībhiḥ parivāritā  dākṣāyaṇī mahākrīḍāścakāra vividhāssatī  
krīḍāsaktā tadā devī dadarśātha mudā satī  dakṣayajñe prayāṃtaṃ ca rohiṇyā pṛcchya satvaram  
dṛṣṭvā sīmaṃtayā bhūtāṃ vijayāṃ prāha sā satī  svasakhīṃ pravarāṃ prāṇapriyāṃ sā hi hitāvahām  
 satyuvāca  he sakhīpravare prāṇapriye tvaṃ vijaye mama  kva gamiṣyati candroyaṃ rohiṇyāpṛcchya satvaram  
brahmovāca  tathoktā vijayā satyā gatvā tatsannidhau drutam  kva gacchasīti papraccha śaśinaṃ taṃ yathocitam  
vijayoktamathākarṇya svayātrāṃ pūrvamādarāt  kathitaṃ tena tatsarvaṃ dakṣayajñotsavādikam  
tacchrutvā vijayā devīṃ tvaritā jātasaṃbhramā  kathayāmāsa tatsarvaṃ yaduktaṃ śaśinā satīm  
tacchrutvā kālikā devī vismitābhūtsatī tadā  vimṛśya kāraṇaṃ tatrājñātvā cetasyaciṃtayat  
dakṣaḥ pitā me mātā ca vīriṇī nau kutassatī  āhvānaṃ na karoti sma vismṛtā māṃ priyāṃ sutām  
pṛccheyaṃ śaṃkaraṃ tatra kāraṇaṃ sarvamādarāt  ciṃtayitveti sāsīdvai tatra gaṃtuṃ suniścayā  
atha dākṣāyaṇī devī vijayāṃ pravarāṃ sakhīm  sthāpayitvā drutaṃ tatra samagacchacchivāṃtikam  
dadarśa taṃ sabhāmadhye saṃsthitaṃ bahubhirgaṇaiḥ  naṃdyādibhirmahāvīraiḥ pravarairyūthayūthapai  
dṛṣṭvā taṃ prabhumīśānaṃ svapatiṃ sātha dakṣajā  praṣṭuṃ tatkāraṇaṃ śīghraṃ prāpa śaṃkarasaṃnidhim  
śivena sthāpitā svāṃke prītiyuktena svapriyā  pramoditā vacobhissā bahumānapurassaram  
atha śaṃbhurmahālīlassarveśassukhadassatām  satīmuvāca tvaritaṃ gaṇamadhyastha ādarāt  
śaṃbhuruvāca  kimarthamāgatātra tvaṃ sabhāmadhye savismayā  kāraṇaṃ tasya suprītyā śīghraṃ vada sumadhyame  
brahmovāca  evamuktā tadā tena maheśena munīśvara  sāṃjalissupraṇamyāśu satyuvāca prabhuṃ śivā  
satyuvāca  piturmama mahān yajño bhavatīti mayā śrutam  tatrotsavo mahānasti samavetāssurarṣayaḥ  
piturmama mahāyajñe kasmāttava na rocate  gamanaṃ devadeveśa tatsarvaṃ kathaya prabho  
suhṛdāmeṣa vai dharmassuhṛdbhissaha saṃgatiḥ  kurvaṃti yanmahādeva suhṛdaḥ prītivarddhinīm  
tasmātsarvaprayatnena mayāgaccha saha prabho  yajñavāṭaṃ piturmedya svāmin prārthanayā mama  
brahmovāca  tasyāstadvacanaṃ śrutvā satyā devo maheśvaraḥ  dakṣa vāgiṣuhṛdviddho babhāṣe sūnṛtaṃ vacaḥ  
maheśvara uvāca  dakṣastava pitā devī mama drohī viśeṣataḥ  
yasya ye māninassarve sasurarṣimukhāḥ pare  te mūḍhā yajanaṃ prāptāḥ pituste jñānavarjitāḥ  
anāhūtāśca ye devī gacchaṃti paramaṃdiram  avamānaṃ prāpnuvaṃti maraṇādadhikaṃ tathā  
parālayaṃ gatopīṃdro laghurbhavati tadvidhaḥ  kā kathā ca pareṣāṃ vai rīḍhā yātrā hi tadvidhā  
tasmāttvayā mayā cāpi dakṣasya yajanaṃ prati  na gaṃtavyaṃ viśeṣeṇa satyamuktaṃ mayā priyaṃ  
tathāribhirna vyathate hyarditopi śarairjanaḥ  svānāṃduruktibhirmarmatāḍitassa yathā mataḥ  
vidyādibhirguṇaiḥ ṣaḍbhirasadanyaissatāṃ smṛtau  hatāyāṃ bhūyasāṃ dhāma na paśyaṃti khalāḥ priye  
brahmovāca  evamuktā satī tena maheśena mahātmanā  uvāca roṣasaṃyuktā śivaṃ vākyavidāṃ varam  
satyuvāca  yajñassyātsaphalo yena sa tvaṃ śaṃbhokhileśvara  anāhūtosi tenādya pitrā me duṣṭakāriṇā  
tatsarvaṃ jñātumicchāmi bhava bhāvaṃ durātmanaḥ  surarṣīṇāṃ ca sarveṣāmāgatānāṃ durātmanām  
tasmāccādyaiva gacchāmi svapituryajanaṃ prabho  anujñāṃ dehi me nātha tatra gaṃtuṃ maheśvara  
 brahmovāca  ityuktau bhagavān rudrastayā devyā śivassvayam  vijñātākhiladṛk draṣṭā satīṃ sūtikaro'bravīt  
 śiva uvāca  yadyevaṃ te rucirdevi tatra gaṃtumavaśyakam  suvrate vacanānme tvaṃ gaccha śīghraṃ piturmakham  
etaṃ naṃdinamāruhya vṛṣabhaṃ sajjamādarāt  mahārājopacārāṇi kṛtvā bahuguṇānvitā  
bhūṣitaṃ vṛṣamārohetyuktā rudreṇa sā satī  subhūṣitā satī yuktā hyagamatpitumaṃdiram  
mahārājopacārāṇi dattāni paramātmanā  succhatracāmarādīni sadvastrābharaṇāni ca  
gaṇāḥ ṣaṣṭisahasrāṇi raudrā jagmuśśivājñayā  kutūhalayutāḥ prītā mahotsavasamanvitāḥ  
tadotsavo mahānāsīdyajane tatra sarvataḥ  satyāśśivapriyāyāstu vāmadevagaṇaiḥ kṛtaḥ  
kutūhalaṃ gaṇāścakruśśivayoryaśa ujjaguḥ  bālāṃtaḥ pupluvuḥ prītyā mahāvīrāśśivapriyāḥ  
sarvathāsīnmahāśobhā gamane jāgadambike  sukhārāvassaṃbabhūva pūritaṃ bhuvanatrayam  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satīkhaṃḍe satīyātrāvarṇanaṃ nāmāṣṭaviṃśodhyāyaḥ  
brahmovāca  dākṣāyaṇī gatā tatra tatra yajño mahāprabhaḥ  surāsuramunīndrādikutūhalasamanvitaḥ  
svapiturbhavanaṃ tatra nānāścaryasamanvitam  dadarśa suprabhaṃ cāru surarṣigaṇa saṃyutam  
dvāri sthitā tadā devī hyavaruhya nijāsanāt  nandino'bhyaṃtaraṃ śīghramekaivāgacchadadhvaram  
āgatāṃ ca satīṃ dṛṣṭvā'siknī mātā yaśasvinī  akarodādaraṃ tasyā bhaginyaśca yathocitam  
nākarodādaraṃ dakṣo dṛṣṭvā tāmapi kiṃcana  nānyopi tadbhayāttatra śivamāyāvimohitaḥ  
atha sā mātaraṃ devī pitaraṃ ca satī mune  anamadvismitātyaṃtaṃ sarvaloka parābhavāt  
bhāgānapaśyaddevānāṃ haryādīnāṃ tadadhvare  na śaṃbhubhāgamakarot krodhaṃ durviṣahaṃ satī  
satyuvāca  tadā dakṣaṃ dahantīva ruṣā pūrṇā satī bhṛśam  krūradṛṣṭyā vilokyaiva sarvānapyapamānitā  
satyuvāca  anāhūtastvayā kasmācchaṃbhuḥ paramaśobhanaḥ  yena pūtamidaṃ viśvaṃ samagraṃ sacarācaram  
yajño yajñavidāṃ śreṣṭho yajñāṃgo yajñadakṣiṇaḥ  yajñakartā ca yaśśaṃbhustaṃ vinā ca kathaṃ makhaḥ  
yasya smaraṇamātreṇa sarvaṃ pūtaṃ bhavatyaho  vinā tena kṛtaṃ sarvamapavitraṃ bhaviṣyati  
dravyamaṃtrādikaṃ sarvaṃ havyaṃ kavyaṃ ca yanmayam  śaṃbhunā hi vinā tena kathaṃ yajñaḥ pravartitaḥ  
kiṃ śivaṃ surasāmānyaṃ matyākārṣīranādaram  bhraṣṭabuddhirbhavānadya jātosi janakādhama  
viṣṇubrahmādayo devā yaṃ saṃsevya maheśvaram  prāptāḥ svapadavīṃ sarve taṃ na jānāsi re haram  
ete kathaṃ samāyātā viṣṇubrahmādayassurāḥ  tava yajñe vinā śaṃbhuṃ svaprabhuṃ munayastathā  
 brahmovāca  ityuktvā parameśānī viṣṇvādīnsakalān prati  pṛthakpṛthagavocatsā bhartsayaṃtī bhavātmikā  
satyuvāca  he viṣṇo tvaṃ mahādevaṃ kiṃ na jānāsi tattvataḥ  saguṇaṃ nirguṇaṃ cāpi śrutayo yaṃ vadaṃti ha  
yadyapi tvāṃ karaṃ dattvā bahuvāraṃ maheśvaraḥ  aśikṣayatpurā śālvapramukhākṛtibhirhare  
tadapi jñānamāyātaṃ na te cetasi durmate  bhāgārthī dakṣayajñesmin śivaṃ svasvāminaṃ vinā  
purā paṃcamukho bhūtvā garvito'si sadāśivam  kṛtaścaturmukhastena vismṛtosi tadadbhutam  
indra tvaṃ kiṃ na jānāsi mahādevasya vikramam  bhasmī kṛtaḥ paviste hi hareṇa krūrakarmaṇā  
he surāḥ kinna jānītha mahādevasya vikramam  atre vasiṣṭha munayo yuṣmābhiḥ kiṃ kṛtaṃ tviha  
bhikṣāṭanaṃ ca kṛtavān purā dāruvane vibhuḥ  śapto yadbhikṣuko rudro bhavadbhirmunibhistadā  
śaptenāpi ca rudreṇa yatkṛtaṃ vismṛtaṃ katham  talliṃgenākhilaṃ dagdhaṃ bhuvanaṃ sacarācaram  
sarve mūḍhāśca saṃjātā viṣṇubrahmādayassurāḥ  munayo'nye vinā śaṃbhumāgatā yadihādhvare  
sarve vedāśca saṃbhūtāḥ sāṃgāśśāstrāṇi vāgyataḥ  yosau vedāṃtagaśśambhuḥ kaiścijjñātuṃ na pāryate  
 brahmovāca  ityanekavidhā vāṇīragadajjagadambikā  kopānvitā satī tatra hṛdayena vidūyatā  
viṣṇvādayokhilā devā munayo ye ca tadvacaḥ  maunībhūtāstadākarṇya bhayavyākulamānasāḥ  
atha dakṣassamākarṇya svaputryāstādṛśaṃ vacaḥ  vilokya krūradṛṣṭyā tāṃ satīṃ kuddho'bravīdvacaḥ  
dakṣa uvāca  tava kiṃ bahunoktena kāryaṃ nāstīha sāṃpratam  gaccha vā tiṣṭha vā bhadre kasmāttvaṃ hi samāgatā  
amaṃgalastu te bhartā śivosau gamyate budhaiḥ  akulīko vedabāhyo bhūtapretapiśācarāṭ  
tasmānnāhvārito rudro yajñārthaṃ sukuveṣabhṛt  devarṣisaṃsadi mayā jñātvā putri vipaścitā  
vidhinā preritena tvaṃ dattā maṃdena pāpinā  rudrāyāviditārthāya coddhatāya durātmane  
tasmātkopaṃ parityajya svasthā bhava śucismite  yadyāgatāsi yajñesmin dāyaṃ gṛhṇīṣva cātmanā  
brahmovāca  dakṣeṇokteti sā putrī satī trailokyapū jitā  niṃdāyuktaṃ svapitaraṃ dṛṣṭvāsīdruṣitā bhṛśam  
arcitayattadā seti kathaṃ yāsyāmi śaṃkaram  śaṃkaraṃ draṣṭukāmāhaṃ pṛṣṭā vakṣye kimuttaram  
atha provāca pitaraṃ dakṣaṃ taṃ duṣṭamānasam  niśśvasaṃtī ruṣāviṣṭā sā satī trijagatprasūḥ  
satyuvāca  yo niṃdati mahādevaṃ niṃdyamānaṃ śṛṇoti vā  tāvubhau narakaṃ yātau yāvaccandradivākarau  
tasmāttyakṣyāmyahaṃ devaṃ pravekṣyāmi hutāśanam  kiṃ jīvitena me tāta śṛṇvaṃtyānādaraṃ prabhoḥ  
yadi śaktassvayaṃ śaṃbhorniṃdakasya viśeṣataḥ  chiṃdyāt prasahya rasanāṃ tadā śuddhyenna saṃśayaḥ  
yadyaśakto janastatra nirayātsupidhāya vai  karṇau dhīmān tataśśuddhyedvadaṃtīdaṃ budhānvarān  
brahmovāca  itthamuktvā dharmanītiṃ paścāttāpamavāpa sā  asmaracchāṃkaraṃ vākyaṃ dūyamānena cetasā  
tatassaṃkuddhya sā dakṣaṃ niśśaṃkaṃ prāha tānapi  sarvānviṣṇvādikāndevānmunīnapi satī dhruvam  
satyuvāca  tāta tvaṃ niṃdakaśśaṃbhoḥ paścāttāpaṃ gamiṣyasi  iha bhuktvā mahāduḥkhamaṃte yāsyasi yātanām  
yasya loke'priyo nāsti priyaścaiva parātmanaḥ  tasminnavaire śarvesmin tvāṃ vinā kaḥ pratīpakaḥ  
mahadviniṃdā nāścaryaṃ sarvadā'satsu serṣyakam  mahadaṃghrirajo dhvastatamassu saiva śobhanā  
śiveti dvyakṣaraṃ yasya nṛṇāṃ nāma gireritam  sakṛtprasaṃgātsakalamaghamāśu vihaṃti tat  
pavitrakīrtitamalaṃ bhavān dveṣṭi śivetaraḥ  alaṃghyaśāsanaṃ śaṃbhumaho sarveśvaraṃ khalaḥ  
yatpādapadmaṃ mahatāṃ mano'lisuniṣevitam  sarvārthadaṃ brahmarasaiḥ sarvārthibhirathādarāt  
yadvarṣatyarthinaśśīghraṃ lokasya śivaādarāt  bhavān druhyati mūrkhatvāttasmai cāśeṣabaṃdhave  
kiṃvā śivākhyamaśivaṃ tvadanye na vidurbudhāḥ  brahmādayastaṃ munayassanakādyāstathāpare  
avakīrya jaṭābhūtaiśśmaśāne sa kapāladhṛk  tanmālyabhasma vā jñātvā prītyāvasadudāradhīḥ  
ye mūrddhabhirdadhati taccaraṇotsṛṣṭamārād  nirmālyaṃ munayo devāssa śivaḥ parameśvaraḥ  
pravṛttaṃ ca nivṛttaṃ ca dvividhaṃ karmacodi tam  vede vivicya vṛttaṃ ca tadvicāryaṃ manīṣibhiḥ  
virodhiyaugapadyaikakartṛke ca tathā dvayam  parabrahmaṇi śaṃbho tu karmarcchaṃti na kiṃcana  
mā vaḥ padavyassma pitaryā asmadāsthitāssadā  yajñaśālāsu vo dhūmravartmabhuktojjhitāḥ param  
no'vyaktaliṃgassatatamavadhūtasusevitaḥ  abhimānamato na tvaṃ kuru tāta kubuddhidhṛk  
kiṃbahūktena vacasā duṣṭastvaṃ sarvathā kudhīḥ  tvadudbhavena dehena na me kiṃcitprayojanam  
tajjanma dhigyo mahatāṃ sarvathāvadyakṛtkhalaḥ  parityājyo viśeṣeṇa tatsaṃbaṃdho vipaścitā  
gotraṃ tvadīyaṃ bhagavān yadāha vṛṣabhadhvajaḥ  dākṣāyaṇīti sahasāhaṃ bhavāmi sudurmanāḥ  
tasmāttvadaṃgajaṃ dehaṃ kuṇapaṃ garhitaṃ sadā  vyutsṛjya nūnamadhunā bhaviṣyāmi sukhāvahā  
he surā munayassarve yūyaṃ śṛṇuta madvacaḥ  sarvathānucitaṃ karma yuṣmākaṃ duṣṭacetasām  
sarve yūyaṃ vimūḍhā hi śivaniṃdāḥ kalipriyāḥ  prāpsyaṃti daṇḍaṃ niyatamakhilaṃ ca harāddhruvam  
 brahmovāca  dakṣamuktvādhvare tāṃśca vyaramatsā satī tadā  anūdya cetasā śambhumasmaratprāṇavallabham  
itiśrīśivamahāpurāṇe dvitīyāyāṃ rudrasaṃhitāyāṃ dvitīye satīkhaṃḍe satīvākyavarṇanaṃ nāmaikonatriṃśo'dhyāyaḥ  
 nārada uvāca  maunībhūtā yadā sāsītsatī śaṃkaravallabhā  caritraṃ kimabhūttatra vidhe tadvada cādarāt  
 brahmovāca  maunībhūtā satī devī smṛtvā svapatimādarāta  kṣitāvudīcyāṃ sahasā niṣasāda praśāṃtadhīḥ  
jalamācamya vidhivat saṃvṛtā vāsasā śuciḥ  dṛṅnimīlya patiṃ smṛtvā yogamārgaṃ samāviśat  
kṛtvāsamānāvanilau prāṇāpānau sitānanā  utthāpyodānamatha ca yatnātsā nābhicakrataḥ  
hṛdi sthāpyorasi dhiyā sthitaṃ kaṃṭhādbhruvossatī  aniṃditānayanmadhyaṃ śaṃkaraprāṇavallabhā  
evaṃ svadehaṃ sahasā dakṣakopājjihāsatī  dagdhe gātre vāyuśucirdhāraṇaṃ yogamārgataḥ  
tatassvabhartuścaraṇaṃ ciṃtayaṃtī na cāparam  apaśyatsā satī tatra yogamārganiviṣṭadhīḥ  
hatakalmaṣataddehaḥ prāpatacca tadagninā  bhasmasādabhavatsadyo muniśreṣṭha tadicchayā  
tatpaśyatāṃ ca khe bhūmau vādo'bhūtsumahāṃstadā  hāheti sodbhutaścitrassurādīnāṃ bhayāvahaḥ  
haṃ priyā parā śaṃbhordevī daivatamasya hi  ahādasūn satī kena suduṣṭena prakopitā  
aho tvanātmyaṃ sumahadasya dakṣasya paśyata  carācaraṃ prajā yasya yatputrasya prajāpateḥ  
ahodya dvimanā'bhūtsā satī devī manasvinī  vṛṣadhvajapriyā'bhīkṣṇaṃ mānayogyā satāṃ sadā  
soyaṃ durmarṣahṛdayo brahmadhṛk sa prajāpatiḥ  mahatīmapakīrtiṃ hi prāpsyati tvakhile bhave  
yatsvāṃgajāṃ sutāṃ śaṃbhudviṭ nyaṣe dhatsamudyatām  mahānarakabhogī sa mṛtaye no'parādhataḥ  
vadatyevaṃ jane satyā dṛṣṭvā'sutyāgamadbhutam  drutaṃ tatpārṣadāḥ krodhādudatiṣṭhannudāyudhāḥ  
dvāri sthitā gaṇāssarve rasāyutamitā ruṣā  śaṃkarasya prabhoste vā'kudhyannatimahābalāḥ  
hāhākāramakurvaṃste dhikdhik na iti vādinaḥ  uccaissarve'sakṛdvīraḥśśaṃkarasya gaṇādhipāḥ  
hāhākāreṇa mahatā vyāpta māsīddigantaram  sarve prāpan bhayaṃ devā munayonyepi te sthitāḥ  
gaṇāssaṃmaṃtrya te sarve'bhūvan kruddhā udāyudhāḥ  kurvantaḥ pralayaṃ vādyaśastrairvyāptaṃ digaṃtaram  
śastrairaghnannijāṃgāni kecittatra śucākulāḥ  śiromukhāni devarṣe sutīkṣṇaiḥ prāṇanāśibhiḥ  
itthaṃ te vilayaṃ prāptā dākṣāyaṇyā samaṃ tadā  gaṇāyute dve ca tadā tadadbhutamivābhavat  
gaṇā nāśā'vaśiṣṭā ye śaṃkarasya mahātmanaḥ  dakṣaṃ taṃ krodhitaṃ hantuṃ mudā tiṣṭhannudāyudhāḥ  
teṣāmāpatatāṃ vegaṃ niśamya bhagavān bhṛguḥ  yajñaghnaghnena yajuṣā dakṣiṇāgnau juhonmune  
hūyamāne ca bhṛguṇā samutpeturmahāsurāḥ  ṛbhavo nāma prabalavīrāstatra sahasraśaḥ  
tairalātāyudhaistatra pramathānāṃ munīśvara  abhūdyuddhaṃ suvikaṭaṃ śṛṇvatāṃ romaharṣaṇam  
ṛbhubhistairmahāvīrairhanyamānāssamantataḥ  ayatnayānāḥ pramathā uśadbhirbrahmatejasā  
evaṃ śivagaṇāste vai hatā vidrāvitā drutam  śivecchayā mahāśaktyā tadadbhutamivā'bhavat  
taddṛṣṭvā ṛṣayo devāśśakrādyāssamarudgaṇāḥ  viśveśvinau lokapālāstūṣṇīṃ bhūtāstadā'bhavan  
kecidviṣṇuṃ prabhuṃ tatra prārthayantassamantataḥ  udvignā mantrayaṃtaśca viprābhāvaṃ muhurmuhuḥ  
suvicāryodarkaphalaṃ mahodvignāssubuddhayaḥ  suraviṣṇvādayobhūvan tannāśādrāvaṇānmuhuḥ  
evaṃbhūtastadā yajño vighno jāto durātmanaḥ  brahmabaṃdhośca dakṣasya śaṃkaradrohiṇo mune  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satīkhaṇḍe satyupākhyāne satīdehatyāgopadravavarṇanaṃ nāma triṃśo'dhyāyaḥ  
brahmovāca  etasminnantare tatra nabhovāṇī munīśvara  avocacchṛṇvatāṃ dakṣasurādīnāṃ yathārthataḥ  
vyomavāṇyuvāca  re re dakṣa durācāra daṃbhācāraparāyaṇa  kiṃ kṛtaṃ te mahāmūḍha karma cānarthakārakam  
na kṛtaṃ śaivarājasya dadhīcervacanasya hi  pramāṇaṃ tatkṛte mūḍha sarvānaṃdakaraṃ śubham  
nirgataste makhādvipraḥ śāpaṃ dattvā sudussaham  tatopi buddhaṃ kiṃcinno tvayā mūḍhena cetasi  
tataḥ kṛtaḥ kathaṃ no vai svaputryāstvādaraḥ paraḥ  samāgatāyāssatyāśca maṃgalāyā gṛhaṃ svataḥ  
satībhavau nārcitau hi kimidaṃ jñānadurbala  brahmaputra iti vṛthā garvitosi vimohitaḥ  
sā satyeva sadārādhyā sarvā pāpaphalapradā  trilokamātā kalyāṇī śaṃkarārddhāṃgabhāginī  
sā satyevārcitā nityaṃ sarvasaubhāgyadāyinī  māheśvarī svabhaktānāṃ sarvamaṃgaladāyinī  
sā satyevārcitā nityaṃ saṃsārabhayanāśinī  manobhīṣṭapradā daivī sarvopadravahāriṇī  
sā satyevārcitā nityaṃ kīrtisaṃpatpradāyinī  paramā parameśānī bhuktimuktipradāyinī  
sā satyeva jagaddhātrī jagadrakṣaṇakāriṇī  anādiśaktiḥ kalpānte jagatsaṃhārakāriṇī  
sā satyeva jaganmātā viṣṇu mātāvilāsinī  brahmendracandravahnyarkadevādijananī smṛtā  
sā satyeva tapodharmadātādiphaladāyinī  śaṃbhuśaktirmahādevī duṣṭahaṃtrī parātparā  
īdṛgvidhā satī devī yasya patnī sadā priyā  tasyai bhāgo na dattaste mūḍhena kuvicāriṇā  
śaṃbhurhi parameśānassarvasvāmī parātparaḥ  viṣṇubrahmādisaṃsevyaḥ sarvakalyāṇakārakaḥ  
tapyate hi tapaḥ siddhairetaddarśanakāṃkṣibhiḥ  yujyate yogibhiryogairetaddarśanakāṃkṣibhiḥ  
anaṃtadhanadhānyānāṃ yāgādīnāṃ tathaiva ca  darśanaṃ śaṃkarasyaiva mahatphalamudāhṛtam  
śiva eva jagaddhātā sarvavidyāpatiḥ prabhuḥ  ādividyāvarasvāmī sarvamaṃgalamaṃgalaḥ  
tacchakterna kṛto yasmātsatkarodya tvayā khala  ataevā'dhvarasyāsya vināśo hi bhaviṣyati  
amaṃgalaṃ bhavatyeva pūjārhāṇāmapūjayā  pūjyamānā ca nāsau hi yataḥ pūjyatamā śivā  
sahasreṇāpi śirasāṃ śeṣo yatpādajaṃ rajaḥ  vahatyaharahaḥ prītyā tasya śaktiḥ śivā satī  
yatpādapadmamaniśaṃ dhyātvā saṃpūjya sādaram  viṣṇuviṣṇutvamāpannastasya śaṃbhoḥ priyā satī  
yatpādapadmamaniśaṃ dhyātvā saṃpūjya sādaram  brahmā brahmatvamāpannastasya śaṃbhoḥ priyā satī  
yatpādapadmamaniśaṃ dhyātvā saṃpūjya sādaram  indrādayo lokapālāḥ prāpussvaṃ svaṃ paraṃ padam  
jagatpitā śivaśśaktirjaganmātā ca sā satī  satkṛtau na tvayā mūḍha kathaṃ śreyo bhaviṣyati  
daurbhāgyaṃ tvayi saṃkrāṃtaṃ saṃkrāṃtāstvayi cāpadaḥ  yau cānārādhitau bhaktyā bhavānīśaṃkarau ca tau  
anabhyarcya śivaṃ śaṃbhuṃ kalyāṇaṃ prāpnuyāmiti  kimasti garvo durvārassa garvodya vinaśyati  
sarveśavimukho bhūtvā deveṣveteṣu kastava  kariṣyati sahāyaṃ taṃ na te paśyāmi sarvathā  
yadi devāḥ kariṣyaṃti sāhāyyamadhunā tava  tadā nāśaṃ samāpsyaṃti śalabhā iva vahninā  
jvalatvadya mukhaṃ te vai yajñadhvaṃso bhavatvati  sahāyāstava yāvaṃtaste jvalaṃtvadya satvaram  
amarāṇāṃ ca sarveṣāṃ śapatho'maṃgalāya te  kariṣyaṃtyadya sāhāyyaṃ yadetasya durātmanaḥ  
nirgacchaṃtvamarāssvokametadadhvaramaṃḍapāt  anyathā bhavato nāśo bhaviṣyatyadya sarvathā  
nirgacchaṃtvapare sarve munināgādayo makhāt  anyathā bhavatāṃ nāśo bhaviṣyatyadya sarvathā  
nirgaccha tvaṃ hare śīghrametadadhvaramaṃḍapāt  anyathā bhavato nāśo bhaviṣyatyadya sarvathā  
nirgaccha tvaṃ vidhe śīghrametadadhvaramaṃḍapāt  anyathā bhavato nāśo bhaviṣyatyadya sarvathā  
brahmovāca  ityuktvādhvaraśālāyāmakhilāyāṃ susaṃsthitān  vyaramatsā nabhovāṇī sarvakalyāṇakāriṇī  
tacchrutvā vyomavacanaṃ sarve haryādayassurāḥ  akārṣurvismayaṃ tāta munayaśca tathā pare  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satīkhaṃḍe satyupākhyāne nabhovāṇīvarṇanaṃ nāmaikatriṃśo'dhyāyaḥ  
 nārada uvāca  śrutvā vyomagiraṃ dakṣaḥ kimakārṣīttadā'budhaḥ  anye ca kṛtavaṃtaḥ kiṃ tataśca kimabhūdvada  
parājitāḥ śivagaṇā bhṛgumaṃtrabalena vai  kimakārṣuḥ kutra gatāstattvaṃ vada mahāmate  
brahmovāca  śrutvā vyomagiraṃ sarve vismitāśca surādayaḥ  nāvocatkiṃcidapi te tiṣṭhantastu vimohitāḥ  
palāyamānā ye vīrā bhṛgumaṃtrabalena te  avaśiṣṭā śśivagaṇāśśivaṃ śaraṇamāyayuḥ  
sarvaṃ nivedayāmāsū rudrāyāmitatejase  caritraṃ ca tathābhūtaṃ supraṇamyādarācca te  
gaṇā ūcuḥ  devadeva mahādeva pāhi naśśaraṇāgatān  saṃśṛṇvādarato nātha satī vārtāṃ ca vistarāt  
garvitena maheśānadakṣena sudurātmanā  avamānaḥ kṛtassatyā'nādaro nirjaraistathā  
tubhyaṃ bhāgamadātro sa devebhyaśca pradattavān  durvacāṃsyavadatproccairduṣṭo dakṣassugarvitaḥ  
tato dṛṣṭvā na te bhāgaṃ yajñe'kupyatsatī prabho  viniṃdya bahuśastātamadhākṣītsvatanuṃ tadā  
gaṇāstvayutasaṃkhyākā mṛtāstatra vilajjayā  svāṃgānyāchidya śastraiśca krudhyāma hyapare vayam  
tadyajñe dhvaṃsituṃ vegātsannaddhāstu bhayāvahāḥ  tiraskṛtā hi bhṛguṇā svaprabhāvādvirodhinā  
te vayaṃ śaraṇaṃ prāptāstava viśvaṃbhara prabho  nirbhayān kuru nastasmāddayamānabhavādbhayāt  
apamānaṃ viśeṣeṇa tasmin yajñe mahāprabho  dakṣādyāste'khilā duṣṭā akurvan garvitā ati  
ityuktaṃ nikhilaṃ vṛttaṃ sveṣāṃ satyāśca nārada  teṣāṃ ca mūḍhabuddhīnāṃ yathecchasi tathā kuru  
 brahmovāca  ityākarṇyavacastasya svagaṇānāṃ vacaḥ prabhuḥ  sasmāra nāradaṃ sarvaṃ jñātuṃ taccaritaṃ laghu  
āgatastvaṃ drutaṃ tatra devarṣe divyadarśana  praṇamya śaṃkaraṃ bhaktyā sāṃjalistatra tasthivān  
tvāṃ praśasyātha sa svāmī satyā vārttāṃ ca pṛṣṭavān  dakṣayajñagatāyā vai paraṃ ca caritaṃ tathā  
pṛṣṭena śaṃbhunā tāta tvayāśveva śivātmanā  tatsarvaṃ kathitaṃ vṛtaṃ jātaṃ dakṣādhvare hi yat  
tadākarṇyeśvaro vākyaṃ mune tattvanmukhoditam  cukopātidrutaṃ rudro mahāraudraparākramaḥ  
utpāṭyaikāṃ jaṭāṃ rudro lokasaṃhārakārakaḥ  āsphālayāmāsa ruṣā parvatasya tadopari  
todanācca dvidhā bhūtā sā jaṭā ca mune prabhoḥ  saṃbabhūva mahārāvo mahāpralayabhīṣaṇaḥ  
tajjaṭāyāssamudbhūto vīrabhadro mahābalaḥ  pūrvabhāgena devarṣe mahābhīmo gaṇāgraṇīḥ  
sa bhūmiṃ viśvato vṛttvātyatiṣṭhaddaśāṃgulam  pralayānalasaṃkāśaḥ pronnato dossahasravān  
kopaniśvāsatastatra mahārudrasya ceśituḥ  jātaṃ jvarāṇāṃ śatakaṃ saṃnipātāstrayodaśa  
mahākālī samutpannā tajjaṭāparabhā gataḥ  mahābhayaṃkarā tāta bhūtakoṭibhirāvṛtā  
sarve mūrttidharāḥ krūrāḥ svara lokabhayaṃkarāḥ  svatejasā prajvalaṃto dahaṃta iva sarvataḥ  
atha vīro vīrabhadraḥ praṇamya parameśvaram  kṛtāṃjalipuṭaḥ prāha vākyaṃ vākyaviśāradaḥ  
vīrabhadra uvāca  mahārudra mahāraudra somasūryāgnilocana  kiṃ kartavyaṃ mayā kāryaṃ śīghramājñāpaya prabho  
śoṣaṇīyāḥ kimīśāna kṣaṇārddhenaiva siṃdhavaḥ  peṣaṇīyāḥ kimīśāna kṣaṇārddhenaiva parvatāḥ  
kṣaṇena bhasmasātkuryāṃ brahmāṃḍamuta kiṃ hara  kṣaṇena bhasmasātkuryāmsurānvā kiṃ munīśvarān  
vyāśvāsaḥ sarvalokānāṃ kimu cāryo hi śaṃkara  kartavya kimuteśāna sarvaprāṇivihiṃsanam  
mamāśakyaṃ na kutrāpi tvatprasādānmaheśvara  parākrameṇa mattulyo na bhūto na bhaviṣyati  
yatra yatkāryamuddiśya preṣayiṣyasi māṃ prabho  tatkāryaṃ sādhayāmyeva satvaraṃ tvatprasādataḥ  
kṣudrāstaraṃti lokābdhiṃ śāsanācchaṃkarasya te  harātohaṃ na kiṃ tartuṃ mahāpatsāgaraṃ kṣamaḥ  
tvatpreṣitatṛṇenāpi mahatkāryaṃ mayatnataḥ  kṣaṇena śakyate kartuṃ śaṃkarātra na saṃśayaḥ  
līlāmātreṇa te śaṃbho kāryaṃ yadyapi siddhyati  tathāpyahaṃ preṣaṇīyo tavaivānugraho hyayam  
śaktiretādṛśī śaṃbho mamāpi tvadanugrahāt  vinā śaktirna kasyāpi śaṃkara tvadanugrahāt  
tvadājñayā vinā kopi tṛṇādīnapi vastutaḥ  naiva cālayituṃ śaktassatyametanna saṃśayaḥ  
śaṃbho niyamyāssarvepi devādyāste maheśvara  tathaivāhaṃ niyamyaste niyaṃtussarvadehinām  
praṇatosmi mahādeva bhūyopi praṇatosmyaham  preṣaya sveṣṭa siddhyarthaṃ māmadya hara satvaram  
spaṃdopi jāyate śaṃbho sakhyāṃgānāṃ muhurmuhuḥ  bhaviṣyatyadya vijayo māmataḥ preṣaya prabho  
harṣotsāhaviśeṣopi jāyate mama kaścana  śaṃbho tvatpādakamale saṃsaktaśca mano mama  
bhaviṣyati pratipadaṃ śubhasaṃtānasaṃtatiḥ  
tasyaiva vijayo nityaṃ tasyaiva śubhamanvaham  yasya śaṃbhau dṛḍhā bhaktistvayi śobhanasaṃśraye  
brahmovāca  ityuktaṃ tadvacaḥ śrutvā saṃtuṣṭo maṃgalāpatiḥ  vīrabhadra jayeti tvaṃ proktāśīḥ prāha taṃ punaḥ  
maheśvara uvāca  śṛṇu madvacanaṃ tāta vīrabhadra sucetasā  karaṇīyaṃ prayatnena taddrutaṃ me pratoṣakam  
yāgaṃ kartuṃ samudyukto dakṣo vidhisutaḥ khalaḥ  madvirodhī viśeṣeṇa mahāgarvo'budho'dhunā  
tanmakhaṃ bhasmasātkṛtvā sayāgaparivārakam  punarāyāhi matsthānaṃ satvaraṃ gaṇasattama  
surā bhavaṃtu gaṃdharvā yakṣā vānye ca kecana  tānapyadyaiva sahasā bhasmasātkuru satvaram  
tatrāstu viṣṇurbrahmā vā śacīśo vā yamopi vā  api cādyaiva tānsarvānpātayasva prayatnataḥ  
surā bhavaṃtu gaṃdharvā yakṣā vānye ca kecana  tānapyadyaiva sahasā bhasmasātkuru satvaram  
dadhīcikṛtamullaṃghya śapathaṃ mayi tatra ye  tiṣṭhaṃti te prayatnena jvālanīyāstvayā dhruvam  
pramathāścāgamiṣyaṃti yadi viṣṇvādayo bhramāt  nānākarṣaṇamaṃtreṇa jvālayānīya satvaram  
ye tatrollaṃghya śapathaṃ madīyaṃ garvitāḥ sthitāḥ  te hi maddrohiṇo'tastān jvālayānalamālayā  
sapatnīkānsasārāṃśca dakṣayāgasthalasthitān  prajvālya bhasmasātkṛtvā punarāyāhi satvaram  
tatra tvayi gate devā viśvādya api sādaram  stoṣyaṃti tvāṃ tadāpyāśu jvālayā jvālayaiva tān  
devānapi kṛtadrohān jvālāmālāsamākulaḥ  jvālaya jvalanaiśśīghraṃ mādhyāyādhyāyapālakam  
dakṣādīnsakalāṃstatra sapatnīkānsabāṃdhavān  prajvālya vīra dakṣaṃ nu salīlaṃ salilaṃ piba  
brahmovāca  ityukto roṣatāmrākṣo vedamaryādapālakaḥ  virarāma mahāvīraṃ kālārissakaleśvaraḥ  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satīkhaṃḍe vīrabhadrotpattiśivopadeśavarṇanaṃ nāma dvātriṃśo'dhyāyaḥ  
brahmovāca  ityuktaṃ śrīmaheśasya śrutvā vacanamādarāt  vīrabhadrotisaṃtuṣṭaḥ praṇanāma maheśvarama  
śāsanaṃ śirasā dhṛtvā devadevasya śūlinaḥ  pracacāla tataḥ śīghraṃ vīrabhadro makhaṃ prati  
śivotha preṣayāmāsa śobhārthaṃ koṭiśo gaṇān  tena sārddhaṃ mahāvīrānmalayānalasannibhān  
atha te vīrabhadrasya purataḥ prabalā gaṇāḥ  paścādapi yayurvīrāḥ kutūhalakarā gaṇāḥ  
vīrabhadrasametā yegaṇāśśatasahasraśaḥ  pārṣadāḥ kālakālasya sarve rudrasvarūpiṇaḥ  
gaṇaissametaḥ kilatairmahātmā sa vīrabhadro haraveṣabhūṣaṇaḥ  sahasrabāhurbhujagādhipāḍhyo yayau rathasthaḥ prabalotibhīkaraḥ  
nalvānaṃ ca sahasre dve pramāṇaṃ syaṃdanasya hi  ayutenaiva siṃhānāṃ vāhanānāṃ prayatnataḥ  
tathaiva prabalāḥ siṃhā bahavaḥ pārśvarakṣakāḥ  śārdūlā makarā matsyā gajāstatra sahasraśaḥ  
vīrabhadre pracalite dakṣanāśāya satvaram  kalpavṛkṣasamutsṛṣṭā puṣpavṛṣṭirabhūttadā  
tuṣṭuvuśca gaṇā vīra śipiviṣṭe praceṣṭitam  cakruḥ kutūhalaṃ sarve tasmiṃśca gamanotsavaiḥ  
kālī kātyāyinīśānī cāmuṃḍā muṃḍamardinī  bhadrakālī tathā bhadrā tvaritā vaiṣṇavī tathā  
etābhirnavadurgābhirmahākālī samanvitā  yayau dakṣavināśāya sarvabhūtagaṇaissaha  
ḍākinī śākinī caiva bhūtapramathaguhyakāḥ  kūṣmāṃḍāḥ parpaṭā ścaiva caṭakā brahmarākṣasāḥ  
bhairavāḥ kṣetrapālāśca dakṣayajñavināśakāḥ  niryayustvaritaṃ vīrāśśivājñāpratipālakāḥ  
tathaiva yoginīcakraṃ catuḥṣaṣṭigaṇānvitam  niryayau sahasā kruddhaṃ dakṣayajñaṃ vināśitum  
teṣāṃ gaṇānāṃ sarveṣāṃ saṃkhyānaṃ śṛṇu nārada  mahābalavatāṃ saṃghomukhyānāṃ dhairyaśālinām  
abhyayācchaṃkukarṇaśca daśakoṭyā gaṇeśvaraḥ  daśabhiḥ kekarākṣaśca vikṛto ṣṭābhireva  
catuḥṣaṣṭyā viśākhaśca navabhiḥ pāriyātrikaḥ  ṣaḍbhissarvāṅgako vīrastathaiva vikṛtānanaḥ  
jvālakeśo dvādaśabhiḥ koṭibhirgaṇapuṃgavaḥ  saptabhiḥ samadajjīmān dudrabhoṣṭābhireva ca  
paṃcabhiśca kapālīśaḥ ṣaḍbhissaṃdārako gaṇaḥ  koṭikoṭibhireveha koṭikuṇḍastathaiva ca  
viṣṭaṃbho'ṣṭābhirvīraiḥ koṭibhirgaṇasaptamaḥ  sahasrakoṭibhistāta saṃnādaḥ pippalastathā  
āveśanastathāṣṭābhiraṣṭābhiścaṃdratāpanaḥ  mahāveśaḥ sahasreṇa koṭinā gaṇapo vṛtaḥ  
kuṇḍī dvādaśakoṭībhistathā parvatako mune  vināśituṃ dakṣayajñaṃ niryayau gaṇasattama  
kālaśca kālakaścaiva mahākālastathaiva ca  koṭīnāṃ śatakenaiva dakṣayajñaṃ yayau prati  
agnikṛcchatakoṭyā ca koṭyāgnimukha eva ca  ādityamūrddhā koṭyā ca tathā caiva ghanāvahaḥ  
sannāhaśśatakoṭyā ca koṭyā ca kumudo gaṇaḥ  amoghaḥ kokilaścaiva koṭikoṭyā gaṇādhipaḥ  
kāṣṭhāgūḍhaścatuḥṣaṣṭyā sukeśī vṛṣabhastathā  sumantrako gaṇādhīśastathā tāta suniryayau  
kākapādodaraḥ ṣaṣṭikoṭibhirgaṇasattamaḥ  tathā santānakaḥ ṣaṣṭikoṭibhirgaṇapuṃgavaḥ  
mahābalaśca navabhiḥ koṭibhiḥ puṃgavastathā  
madhupiṃgastathā tāta gaṇādhīśo hi niryayau  nīlo navatyā koṭīnāṃ pūrṇabhadrastathaiva ca  
niryayau śatakoṭībhiścaturvaktro gaṇādhipaḥ  kāṣṭhāgūḍheścatuṣṣaṣṭyā sukeśo vṛṣabhastathā  
virūpākṣaśca koṭīnāṃ catuḥṣaṣṭyā gaṇeśvaraḥ  tālaketuḥ ṣaḍāsyaśca paṃcāsyaśca gaṇādhipaḥ  
saṃvartakastathā caiva kulīśaśca svayaṃ prabhuḥ  lokāṃtakaśca dīptātmā tathā daityāntako mune  
gaṇo bhṛṃgīriṭiḥ śrīmān devadevapriyastathā  aśanirbhālakaścaiva catuḥṣaṣṭyā sahsrakaḥ  
koṭikoṭisahasrāṇāṃ śatairviṃśa tibhirvṛtaḥ  vīreśo hyabhyayādvīraḥ vīrabhadra śivājñayā  
bhūtakoṭisahasraistu prayayau koṭibhistribhiḥ  romajaiḥ śvagaṇai ścaiva tathā vīro yayau drutam  
tadā bherīmahānādaḥ śaṃkhāśca vividhasvanāḥ  jaṭāharomukhāścaiva śṛṃgāṇi vividhāni ca  
te tāni vitatānyeva baṃdhanāni sukhāni ca  vāditrāṇi vineduśca vividhāni mahotsave  
vīrabhadrasya yātrāyāṃ sabalasya mahāmune  śakunānyabhavaṃstatra bhūrīṇi sukhadāni ca  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satīkhaṇḍe vīrabhadrayātrāvarṇanaṃ nāma trayastriṃśo'dhyāyaḥ  
brahmovāca  evaṃ pracalite cāsmin vīrabhadre gaṇānvite  duṣṭacihnāni dakṣeṇa dṛṣṭāni vibudhairapi  
utpātā vividhāścāsan vīrabhadre gaṇānvite  trividhā api devarṣe yajñavidhvaṃsasūcakāḥ  
dakṣavāmākṣibāhūruvispaṃdassamajāyata  nānākaṣṭapradastāta sarvathā'śubhasūcakaḥ  
bhūkaṃpassamabhūttatra dakṣayāgasthale tadā  dakṣopaśyacca madhyāhne nakṣatrāṇyadbhutāni ca  
diśaścāsansumalināḥ karburobhūddivākaraḥ  pariveṣasahasreṇa saṃkrāṃtaśca bhayaṃkaraḥ  
nakṣatrāṇi pataṃti sma vidyudagniprabhāṇi ca  nakṣatrāṇāmabhūdvakrā gatiścādhomukhī tadā  
gṛdhrā dakṣa śiraḥ spṛṣṭvā samudbhūtāḥ sahasraśaḥ  āsīdgṛdhrapakṣacchāyaissacchāyo yāgamaṃḍapaḥ  
vavāśire yāgabhūmau kroṣṭāro netrakastadā  ulkāvṛṣṭirabhūttatra śvetavṛścikasaṃbhavā  
kharā vātā vavustatra pāṃśuvṛṣṭisamanvitāḥ  śalabhāśca samudbhūtā vivartānilakaṃpitāḥ  
rītaiśca pavanai rūrddhvaṃ sa dakṣādhvaramaṃḍapaḥ  daivānvitena dakṣeṇa yaḥ kṛto nūtanodbhutaḥ  
vemurdakṣādayassarve tadā śoṇitamadbhutam  vemuśca māṃsakhaṇḍāni saśalyāni muhurmuhuḥ  
sakaṃpāśca babhūvuste dīpā vātahatā iva  duḥkhitāścābhavansarve śastradhārāhatā iva  
tadā ninādajātāni bāṣpavarṣāṇi tatkṣaṇe  prātastuṣāravarṣīṇi padmānīva vanāṃtare  
dakṣādyakṣīṇi jātāni hyakasmādviśadānyapi  niśāyāṃ kamalāścaiva kumudānīva saṃgave  
asṛgvavarṣa devaśca timireṇāvṛtā diśaḥ  digdāhobhūdviśeṣeṇa trāsayan sakalāñjanān  
evaṃ vidhānyariṣṭāni dadṛśurvibudhādayaḥ  bhayamāpedire'tyaṃtaṃ mune viṣṇvādikāstadā  
bhuvi te mūrchitāḥ peturhā hatāḥ sma itīrayan  taravastīrasaṃjātā nadīvegahatā iva  
patitvā te sthitā bhūmau krūrāḥ sarpā hatā iva  kaṃdukā iva te bhūyaḥ patitāḥ punarutthitāḥ  
tataste tāpasaṃtaptā ruruduḥ kurarī iva  rodanadhvanisaṃkrātoruktipratyuktikā iva  
savaikuṃṭhāstatassarve tadā kuṃṭhitaśaktayaḥ  svasvopakaṃṭhamākaṃṭhaṃ luluṭhuḥ kamaṭhā iva  
etasminnaṃtare tatra saṃjātā cāśarīravāk  śrāvayatyakhilān devāndakṣaṃ caiva viśeṣataḥ  
ākāśavāṇyuvāca  dhik janma tava dakṣādya mahāmūḍhosi pāpadhīḥ  bhaviṣyati mahadduḥkhamanivāryaṃ harodbhavam  
hāhāpi notra ye mūḍhāstava devādayasthitāḥ  teṣāmapi mahāduḥkhaṃ bhaviṣyati na saṃśayaḥ  
brahmovāca  tacchrutvākāśavacanaṃ dṛṣṭvāriṣṭāni tāni ca  dakṣaḥ prāpadbhayaṃ cāti pare devādayopi ha  
vepamānastadā dakṣo vikalaścāti cetasi  agacchaccharaṇaṃ viṣṇoḥ svaprabhoriṃdirāpateḥ  
supraṇamya bhayāviṣṭaḥ saṃstūya ca vicetanaḥ  avocaddevadevaṃ taṃ viṣṇuṃ svajanavatsalam  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satī khaṃḍe duśśakunadarśanaṃ nāma catustriṃśo'dhyāyaḥ  
dakṣa uvāca  devadeva hare viṣṇo dīnabaṃdho kṛpānidhe  mama rakṣā vidhātavyā bhavatā sādhvarasya ca  
rakṣakastvaṃ makhasyaiva makhakarmā makhātmakaḥ  kṛpā vidheyā yajñasya bhaṃgo bhavatu na prabho  
 brahmovāca  itthaṃ bahuvidhāṃ dakṣaḥ kṛtvā vijñaptimādarāt  papāta pādayostasya bhayavyākulamānasaḥ  
utthāpya taṃ tato viṣṇurdakṣaṃ viklinnamānasam  śrutvā ca tasya tadvākyaṃ kumaterasmaracchivam  
smṛtvā śivaṃ maheśānaṃ svaprabhuṃ parameśvaram  avadacchivatattvajño dakṣaṃ sabodhayanhariḥ  
hariruvāca  śṛṇu dakṣa pravakṣyāmi tattvataḥ śṛṇu me vacaḥ  sarvathā te hitakaraṃ mahāmaṃtrasukhapradam  
avajñā hi kṛtā dakṣa tvayā tattvamajānatā  sakalādhīśvarasyaiva śaṃkarasya parātmanaḥ  
īśvarāvajñayā sarvaṃ kāryaṃ bhavati sarvathā  viphalaṃ kevalaṃ naiva vipattiśca padepade  
apūjyā yatra pūjyaṃte pūjanīyo na pūjyate  trīṇi tatra bhaviṣyaṃti dāridryaṃ maraṇaṃ bhayam  
tasmātsarvaprayatnena mānanīyo vṛṣadhvajaḥ  amānitānmaheśācca mahadbhayamupasthitam  
adyāpi na vayaṃ sarve prabhavaḥ prabhavāmahe  bhavato durnayenaiva mayā satyamudīryyate  
brahmovāca  viṣṇostadvacanaṃ śrutvā dakṣaściṃtāparo'bhavat  vivarṇavadano bhūtvā tūṣṇīmāsīdbhuvi sthitaḥ  
etasminnaṃtare vīrabhadraḥ sainyasamanvitaḥ  agacchadadhvaraṃ rudraprerito gaṇanāyakaḥ  
pṛṣṭhe kecitsamāyātā gagane kecidāgatāḥ  diśaśca vidiśaḥ sarve samāvṛtya tathāpare  
śarvājñayā gaṇāḥ śūrā nirbhayā rudravikramāḥ  asaṃkhyāḥ siṃhanādānvai kurvaṃto vīrasattamāḥ  
tena nādena mahatā nāditaṃ bhuvanatrayam  rajasā cāvṛtaṃ vyoma tamasā cāvṛtā diśaḥ  
saptadvīpānvitā pṛthvī cacālāti bhayākulā  saśailakānanā tatra cukṣubhussakalābdhayaḥ  
evaṃbhūtaṃ ca tatsainyaṃ lokakṣayakaraṃ mahat  dṛṣṭvā ca vismitāssarve babhūvuramarādayaḥ  
sainyodyogamathālokya dakṣaścāsṛṅmukhākulaḥ  daṃḍavatpatito viṣṇuṃ sakalatro'bhyabhāṣata  
 dakṣa uvāca  bhavadbalenaiva mayā yajñaḥ prāraṃbhito mahān  satkarmasiddhaye viṣṇo pramāṇaṃ tvaṃ mahāprabho  
viṣṇo tvaṃ karmaṇāṃ sākṣī yajñānāṃ pratipālakaḥ  dharmasya vedagarbhasya brahmaṇastvaṃ mahāprabho  
tasmādrakṣā vidhātavyā yajñasyāsya mama prabho  tvadanyaḥ yassamarthosti yatastvaṃ sakalaprabhuḥ  
 brahmovāca  dakṣasya vacanaṃ śrutvā viṣṇurdīnataraṃ tadā  avocadbodhayaṃstaṃ vai śivatattvaparāṅmukham  
viṣṇuruvāca  mayā rakṣā vidhātavyā tava yajñasya dakṣa vai  khyāto mama paṇaḥ satyo dharmasya paripālanam  
tatsatyaṃ tu tvayoktaṃ hi kiṃ tattasya vyatikramaḥ  śṛṇu tvaṃ vacmyahaṃ dakṣa krūrabuddhiṃ tyajā'dhunā  
naimiṣe nimiṣakṣetre yajjātaṃ vṛttamadbhutam  tatkiṃ na smaryate dakṣa vismṛtaṃ kiṃ kubuddhinā  
rudrakopācca ko hyatra samartho rakṣaṇe tava  na yasyābhimataṃ dakṣa yastvāṃ rakṣati durmatiḥ  
kiṃ karma kimakarmeti tatra paśyasi durmate  samarthaṃ kevalaṃ karma na bhaviṣyati sarvadā  
svakarmaviddhi tadyena samarthatvena jāyate  na tvanyaḥ karmaṇo dātā śaṃ bhavedīśvaraṃ vinā  
īśvarasya ca yo bhaktyā śāṃtastadgatamānasaḥ  karmaṇo hi phalaṃ tasya prayacchati tadā śivaḥ  
kevalaṃ jñānamāśritya nirīśvaraparā narāḥ  nirayaṃ te ca gacchaṃti kalpakoṭiśatāni ca  
punaḥ karmamayaiḥ pāśairvaddhā janmani janmani  nirayeṣu prapacyaṃte kevalaṃ karmarūpiṇaḥ  
ayaṃ rudragaṇādhīśo vīrabhadro'ri mardanaḥ  rudrakopāgnisaṃbhūtaḥ samāyātodhvarāṃgaṇe  
ayamasmadvināśārthamāgatosti na saṃśayaḥ  aśakyamasya nāstyeva kimapyastu tu vastutaḥ  
prajvālyāsmānayaṃ sarvān dhruvameva mahāprabhuḥ  tataḥ praśāṃtahṛdayo bhaviṣyati na saṃśayaḥ  
śrīmahādevaśapathaṃ samullaṃghya bhramānmayā  yataḥ sthitaṃ tataḥ prāpyaṃ mayā duḥkhaṃ tvayā saha  
śaktirmama tu nāstyeva dakṣādyaitannivāraṇe  śapathollaṃghanādeva śivadrohī yatosmyaham  
kālatrayepi na yato maheśadrohiṇāṃ sukham  tato'vaśyaṃ mayā prāptaṃ duḥkhamadya tvayā saha  
sudarśanābhidhaṃ cakrametasminna lagiṣyati  śaivacakramidaṃ yasmādaśaivalayakāraṇam  
vināpi vīrabhadreṇa nāmaitaccakramaiśvaram  hatvā gamiṣyatyadhunā satvaraṃ harasannidhau  
śaivaṃ śapathamullaṃghya sthitaṃ māṃ cakramīdṛśam  asaṃhatyaiva sahasā kṛpayaiva sthiraṃ param  
ataḥ paramidaṃ cakramapi na sthāsyati dhruvam  gamiṣyatyadhunā śīghraṃ jvālāmālāsamākulam  
vīrabhadraḥ pūjitopi śīghramasmābhirādarāt  mahākrodhasamākrāṃto nāsmānsaṃrakṣayiṣyati  
akāṃḍapralayo'smākamāgatodya hi hā hahā  hā hā bata tavedānīṃ nāśosmākamupasthitaḥ  
śaraṇyo'smākamadhunā nāstyeva hi jagattraye  śaṃkaradrohiṇo loke kaśśaraṇyo bhaviṣyati  
tanunāśepi saṃprāpyāstaiścāpi yamayātanāḥ  tānaiva śakyate soḍhuṃ bahuduḥkhapradāyinīḥ  
śivadrohiṇamālokya daṣṭadaṃto yamaḥ svayam  taptatailakaṭāheṣu pātayatyeva nānyathā  
gantumevāhamudyuktaṃ sarvathā śapathottaram  tathāpi na gataśśīghraṃ duṣṭasaṃsargapāpataḥ  
yadadya kriyatesmābhiḥ palāyanamitastadā  śārvo nā karṣakaśśastrairasmānākarṣayiṣyati  
svarge vā bhuvi pātāle yatra kutrāpi vā yataḥ  śrīvīrabhadraśastrāṇāṃ gamanaṃ na hi durla bham  
yāvataśca gaṇāssaṃti śrīrudrasya triśūlinaḥ  tāvatāmapi sarveṣāṃ śaktiretādṛśī dhuvam  
śrīkālabhairavaḥ kāśyāṃ nakhāgreṇaiva līlayā  purā śiraśca ciccheda paṃcamaṃ brahmaṇo dhruvam  
etaduktvā sthito viṣṇuratitrastamukhāmbujaḥ  vīrabhadropi saṃprāpa tadaivā'dhvaramaṃḍapam  
evaṃ bruvati govinda āgataṃ sainyasāgaram  vīrabhadreṇa sahitaṃ dadṛśuśca surādayā  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satīkhaṃḍe satyupākhyāne viṣṇuvākyavarṇanaṃ nāma paṃcatriṃśo'dhyāyaḥ  
brahmovāca  indro'pi prahasan viṣṇumātmavādarataṃ tadā  vajrapāṇissuraissārddhaṃ yoddhukāmo'bhavattadā  
tadendro gajamārūḍho bastārūḍho'nalastathā  yamo mahiṣamārūḍho nirṛtiḥ pretameva ca  
pāśī ca makarārūḍho mṛgārūḍho ssadāgatiḥ  kuberaḥ puṣpakārūḍhassaṃnaddhobhūdataṃdritaḥ  
tathānye surasaṃghāśca yakṣacāraṇaguhyakāḥ  āruhya vāhanānyeva svāni svāni pratāpinaḥ  
teṣāmudyogamālokya dakṣaścāsṛṅmukhastathā  tadaṃtikaṃ samāgatya sakalatro'bhyabhāṣata  
dakṣauvāca  yuṣmadbalenaiva mayā yajñaḥ prāraṃbhito mahān  satkarmasiddhaye yūyaṃ pramāṇāssyurmahāprabhāḥ  
brahmovāca  tacchrutvā dakṣavacanaṃ sarve devāssavāsavāḥ  niryayustvaritaṃ tatra yuddhaṃ kartuṃ samudyatāḥ  
atha devagaṇāḥ sarve yuyudhuste balānvitāḥ  śakrādayo lokapālā mohitāḥ śivamāyayā  
devānāṃ ca gaṇānāṃ ca tadāsītsamaro mahān  tīkṣṇatomaranārācairyuyudhuste parasparam  
neduśśaṃkhāśca bheryyaśca tasmin raṇamahotsave  mahāduṃdubhayo neduḥ paṭahā ḍiṃḍimādayaḥ  
tena śabdena mahatā ślāghmānāstadā surāḥ  lokapālaiśca sahitā jaghnustāñchivakiṃkarān  
indrādyairlokapālaiśca gaṇāśśaṃbho parāṅmukhāḥ  kṛttāśca muniśārdūla bhṛgormaṃtrabalena ca  
uccāṭanaṃ kṛtaṃ teṣāṃ bhṛguṇā yajvanā tadā  yajanārthaṃ ca devānāṃ tuṣṭyarthaṃ dīkṣitasya ca  
parājitānsvakāndṛṣṭvā vīrabhadro ruṣānvitaḥ  bhūtapretapiśācāṃśca kṛtvā tāneva pṛṣṭhataḥ  
vṛṣabhasthān puraskṛtya svayaṃ caiva mahābalaḥ  mahātriśūlamādāya pātayāmāsa nirjarān  
devānyakṣān sādhyagaṇān guhyakān cāraṇānapi  śūlaghātaiśca sarve gaṇā vegāt prajaghnire  
keciddvidhā kṛtāḥ khaḍgairmudgaraiśca vipothitāḥ  anyaiśśastrairapi surā gaṇairbhinnāstadā'bhavan  
evaṃ parājitāssarve palāyanaparāyaṇāḥ  parasparaṃ parityajya gatā devāstriviṣṭapam  
kevalaṃ lokapālāste śakrādyāstasthurutsukāḥ  saṃgrāme dāruṇe tasmin dhṛtvā dhairyaṃ mahābalāḥ  
sarve militvā śakrādyā devāstatra raṇājire  bṛhaspatiṃ ca papracchurvinayāvanatāstadā  
lokapālā ūcuḥ  guro bṛhaspate tāta mahāprājña dayānidhe  śīghraṃ vada pṛcchato naḥ kuto' smākaṃ jayo bhavet  
brahmovāca  ityākarṇya vacasteṣāṃ smṛtvā śaṃbhuṃ prayatnavān  bṛhaspatiruvācedaṃ mahendraṃ jñānadurbalam  
bṛhaspatiruvāca  yaduktaṃ viṣṇunā pūrvaṃ tatsarvaṃ jātamadya vai  tadeva vivṛṇomīndra sāvadhānatayā śṛṇu  
asti yakṣeśvaraḥ kaścit phaladaḥ sarvakarmaṇām  kartāraṃ bhajate sopi na svakarttuḥ prabhurhi saḥ  
amaṃtrauṣadhayassarve nābhicārā na laukikāḥ  na karmāṇi na vedāśca na mīmāṃsādvayaṃ tathā  
anyānyapi ca śāstrāṇi nānāvedayutāni ca  jñātuṃ neśaṃ saṃbhavaṃti vadaṃtyevaṃ purātanāḥ  
na svajñeyo maheśānassarvavedāyutena saḥ  bhakterananyaśaraṇairnānyatheti mahāśrutiḥ  
śāṃtyā ca parayā dṛṣṭyā sarvathā nirvikārayā  tadanugrahato nūnaṃ jñātavyo hi sadāśivaḥ  
paraṃ tu saṃvadiṣyāmi kāryākārya vivakṣitau  sidhyaṃśaṃ ca sureśāna taṃ śṛṇu tvaṃ hitāya vai  
tvamiṃdra bāliśo bhūtvā lokapālaiḥ sadādya vai  āgato dakṣa yajñaṃ hi kiṃ kariṣyasi vikramam  
ete rudrasahāyāśca gaṇāḥ paramakopanāḥ  āgatā yajñavighnārthaṃ taṃ kariṣyaṃtyasaṃśayama  
sarvathā na hyupāyotra keṣāṃcidapi tattvataḥ  yajñavighnavināśārtha satyaṃ satyaṃ bravīmyaham  
brahmovāca  evaṃ bṛhaspatervākyaṃ śrutvā te hi divaukasaḥ  ciṃtāmāpedire sarve lokapālāssavāsavāḥ  
tatobravīdvīrabhadro mahāvīragaṇairvṛtaḥ  indrādīn lokapālāṃstān smṛtvā manasi śaṃkaram  
vīrabhadra uvāca  sarve yūyaṃ bāliśatvādavadānārthamāgatāḥ   avadānaṃ prayacchāmi āgacchata mamāṃtikam  
he śakra he śuce bhāno he śaśin he dhanādhipa  he pāśapāṇe he vāyo nirṛte yama śeṣa he  
he surāsurasaṃghāhīhaita yūyaṃ he vicakṣaṇāḥ  avadānāni dāsyāmi ātṛptyādyāsatāṃ varāḥ  
 brahmovāca  evamuktvā sitairbāṇairjaghānātha ruṣānvitaḥ  nikhilāṃstān surān sadyo vīrabhadro gaṇāgraṇīḥ  tairbāṇairnihatāssarve vāsavādyāḥ sureśvarāḥ  
palāyanaparā bhūtvā jagmuste ca diśo daśa  gateṣu lokapāleṣu vidruteṣu sureṣu ca  yajñavāṭopakaṃṭhaṃ hi vīrabhadrogamadgaṇaiḥ  
tadā te ṛṣayassarve subhītā hi rameśvaram  vijñaptukāmāssahasā śīghramūcurnatā bhṛśam  
ṛṣaya ūcuḥ  devadeva ramānātha sarveśvara mahāprabho  rakṣa yajñaṃ hi dakṣasya yajñosi tvaṃ na saṃśayaḥ  
yajñakarmā yajñarūpo yajñāṃgo yajñarakṣakaḥ  rakṣa yajñamato rakṣa tvattonyo na hi rakṣakaḥ  
 brahmovāca  ityākarṇya vacasteṣāmṛṣīṇāṃ vacanaṃ hariḥ  yoddhukāmo bhayādviṣṇurvīrabhadreṇa tena vai  
caturbhujassusanaddho cakrāyudhadharaḥ karaiḥ  mahābalomaragaṇairyajñavāṭātsa niryayau  
vīrabhadraḥ śūlapāṇirnānāgaṇasamanvitaḥ  dadarśa viṣṇuṃ saṃnaddhaṃ yoddhukāmaṃ mahāprabhum  
taṃ dṛṣṭvā vīrabhadrobhūdbhrukuṭīkuṭilānanaḥ  kṛtāṃta iva pāpiṣṭhaṃ mṛgendra iva vāraṇam  
tathāvidhaṃ hariṃ dṛṣṭvā vīrabhadro rimardanaḥ  avadattvaritaḥ kruddho gaṇairvīraissamāvṛtaḥ  
vīrabhadra uvāca  rere hare mahādeva śapathollaṃghanaṃ tvayā  kathamadya kṛtaṃ citte garvaḥ kimabhavattava  
tava śrīrudraśapathollaṃghane śaktirasti kim  ko vā tvamasiko vā te rakṣa kosti jagattraye  
atra tvamāgataḥ kasmādvayaṃ tannaiva vidmahe  dakṣasya yajñapātāttvaṃ kathaṃ jātosi tadvada  
dākṣāyaṇyākṛtaṃ yacca tanna dṛṣṭaṃ kimu tvayā  proktaṃ yacca dadhīcena śrutaṃ tanna kimu tvayā  
tvañcāpi dakṣayajñesminnavadānārthamāgataḥ  avadānaṃ prayacchāmi tava cāpi mahābhuja  
vakṣo vidārayiṣyāmi triśūlena hare tava  kastavāsti samāyāto rakṣakodya mamāṃtikam  
pātayiṣyāmi bhūpṛṣṭhe jvālayiṣyāmi vahninā  dagdhaṃ bhavaṃtamadhunā peṣayiṣyāmi satvaram  
rere hare durācāra maheśa vimukhādhama  śrīmahārudramāhātmyaṃ kinna jānāsi pāvanam  
tathāpi tvaṃ mahābāho yoddhukāmogrataḥ sthitaḥ  neṣyāmi punarāvṛttiṃ yadi tiṣṭhestvamātmanā  
brahmovāca  tasya tadvacanaṃ śrutvā vīrabhadrasya buddhimān  uvāca vihasan prītyā viṣṇustra sureśvaraḥ  
viṣṇuruvāca  śṛṇu tvaṃ vīrabhadrādya pravakṣyāmi tvadagrataḥ  na rudravimukhaṃ māṃ tvaṃ vada śaṃkarasevakam  
anena prārthitaḥ pūrvaṃ yajñārthaṃ ca punaḥ punaḥ  dakṣeṇāviditārthena karmaniṣṭhena mauḍhyataḥ  
ahaṃ bhaktaparādhīnastathā sopi maheśvaraḥ  dakṣo bhakto hi me tāta tasmādatrāgato makhe  
śṛṇu pratijñāṃ me vīra rudrakopasamudbhava  rudratejassvarūpo hi supratāpālayaṃprabho  
ahaṃ nivārayāmi tvāṃ tvaṃ ca māṃ vinivāraya  tadbhaviṣyati yadbhāvi kariṣye'haṃ parākramam  
 brahmovāca  ityuktavati govinde prahasya sa mahābhujaḥ  avadatsuprasannosmi tvāṃ jñātvāsmatprabhoḥ priyam  
tato vihasya suprīto vīrabhadro gaṇāgraṇīḥ  praśrayāvanatovādīdviṣṇuṃ devaṃ hi tattvataḥ  
 vīrabhadra uvāca  tava bhāvaparīkṣārthamityuktaṃ me mahāprabho  idānīṃ tattvato vacmi śṛṇu tvaṃ sāvadhānataḥ  
yathā śivastathā tvaṃ hi yathā tvaṃ ca tathā śivaḥ  iti vedā varṇayaṃti śivaśāsanato hare  
śivājñayā vayaṃ sarve sevakāḥ śaṃkarasya vai  tathāpi ca ramānātha pravādocitamādarāt  
 brahmovāca  tacchrutvā vacanaṃ tasya vīrabhadrasya so'cyutaḥ  prahasya cedaṃ provāca vīrabhadramidaṃ vacaḥ  
 viṣṇuruvāca  yuddhaṃ kuru mahāvīra mayā sārddhamaśaṃkitaḥ  tavāstraiḥ pūryamāṇohaṃ gamiṣyāmi svamāśramam  
 brahmovāca  ityuktvā hi viramyāsau sannaddhobhūdraṇāya ca  svagaṇairvīrabhadropi sannaddhotha mahābalaḥ  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satīkhaṃḍe viṣṇuvīrabhadrasamvādo nāma ṣaṭtriṃśo'dhyāyaḥ  
 brahmovāca  vīrabhadrotha yuddhe vai viṣṇunā sa mahābalaḥ  saṃsmṛtya śaṃkaraṃ citte sarvāpadvinivāraṇam  
āruhya syaṃdanaṃ divyaṃ sarvavairivimardanaḥ  gṛhītvā paramāstrāṇi siṃhanādaṃ jagarja ha  
viṣṇuścāpi mahāghoṣaṃ pāṃcajanyā bhidhannijam  dadhmau balī mahāśaṃkhaṃ svakīyān harṣayanniva  
tacchrutvā śaṃkhanirhrādaṃ devā ye ca palāyitāḥ  raṇaṃ hitvā gatāḥ pūrvaṃ te drutaṃ punarāyayuḥ  
vīrabhadra gaṇaisteṣāṃ lokapālāssavāsavāḥ  yuddhañcakrustathā siṃhanādaṃ kṛtvā balānvitāḥ  
gaṇānāṃ lokapālānāṃ dvandvayuddhaṃ bhayāvaham  abhavattatra tumulaṃ garjatāṃ siṃhanādataḥ  
nandinā yuyudhe śakro'nalo vai vaiṣṇavāstathā  kuberopi hi kūṣmāṇḍapatiśca yuyudhe balī  
tadendreṇa hato nandī vajreṇa śataparvaṇā  
nandinā ca hataśśakrastriśūlena stanāṃtare  
balinau dvāvapi prītyā yuyudhāte parasparam  nānāghātāṃśca kurvaṃtau nandiśakrau jigīṣayā  
śaktyā jaghāna cāśmānaṃ śuciḥ paramakopanaḥ  sopi śūlena taṃ vegācchitadhāreṇa pāvakam  
yamena saha saṃgrāmaṃ mahāloko gaṇāgraṇīḥ  cakāra tumulaṃ vīro mahādevaṃ smaranmudā  
nairṛtena samāgamya caṃḍaśca balavattaraḥ  yuyudhe paramāstraiśca nairṛtiṃ nibiḍaṃ vayan  
varuṇena samaṃ vīro muṃḍaścaiva mahābalaḥ  yuyudhe parayā śaktyā trilokīṃ vismayanniva  
vāyunā ca hato bhṛṃgī svāstreṇa paramojasā  bhṛṃgiṇā ca hato vāyustriśūlena pratāpinā  
kubereṇaiva saṃgamya kūṣmāṃḍapatirādarāt  yuyudhe balavān vīro dhyātvā hṛdi maheśvaram  
yoginīcakrasaṃyukto bhairavīnāyako mahān  vidīryya devānakhilānpapau śoṇitamadbhutam  
kṣetrapālāstathā tatra bubhukṣuḥ surapuṃgavān  kālī cāpi vidāryaiva tānpapau rudhiraṃ bahu  
atha viṣṇurmahātejā yuyudhe taiśca śatruhā  cakraṃ cikṣepa vegena dahanniva diśo daśa  
kṣetrapālassamāyāṃtaṃ cakramālokya vegataḥ  tatrāgatyāgato vīraścāgrasatsahasā balī  
cakraṃ grasitamālokya viṣṇuḥ parapuraṃjayaḥ  mukhaṃ tasya parāmṛjya tamudgālitavānarim  
svacakramādāya mahānubhāvaścukopa cātīva bhavaikabharttā  mahābalī tairyuyudhe pravīraissakruddhanānāyudhadhārakostraiḥ  
cakre mahāraṇaṃ viṣṇustaissārddhaṃ yuyudhe mudā  nānāyudhāni saṃkṣipya tumulaṃ bhīmavikramam  
atha te bhairavādyāśca yuyudhustena bhūriśaḥ  nānāstrāṇi vimuṃcaṃtassaṃkuddhāḥ paramojasā  
itthaṃ teṣāṃ raṇaṃ dṛṣṭvā hariṇātulatejasā  vinivṛtya samāgamya tānsvayaṃ yuyudhe balī  
atha viṣṇurmahātejāścakramudyamya mūrcchitaḥ  yuyudhe bhagavāṃstena vīrabhadreṇa mādhavaḥ  
tayoḥ samabhavadyuddhaṃ sughoraṃ romaharṣaṇam  mahāvīrādhipatyostu nānāstradharayormune  
viṣṇoryogabalāttasya devadeva sudāruṇāḥ  śaṅkhacakragadāhastā asaṃkhyātāśca jajñire  
te cāpi yuyudhustena vīrabhadreṇa bhāṣatā  viṣṇuvat balavaṃto hi nānāyudhadharā gaṇāḥ  
tānsarvānapi vīrosau nārāyaṇasamaprabhān  bhasmīcakāra śūlena hatvā smṛtvā śivaṃ prabhum  
tataścorasi taṃ viṣṇuṃ līlayaiva raṇājire  jaghāna vīrabhadro hi triśūlena mahābalī  
tena ghātena sahasā vihataḥ puruṣottamaḥ  papāta ca tadā bhūmau visaṃjñobhūnmune hariḥ  
tato yajñodbhutaṃ tejaḥ pralayānalasannibham  trailokyadāhakaṃ tīvraṃ vīrāṇāmapi bhīkaram  
krodharaktekṣaṇaḥ śrīmān punarutthāya sa prabhuḥ  prahartuṃ cakramudyamya hyatiṣṭhatpuruṣarṣabhaḥ  
tasya cakraṃ mahāraudraṃ kālā dityasamaprabham  vyaṣṭaṃbhayadadīnātmā vīrabhadraśśivaḥ prabhuḥ  
mune śaṃbhoḥ prabhāvāttu māyeśasya mahāprabhoḥ  na cacāla hareścakraṃ karasthaṃ staṃbhitaṃ dhruvam  
atha viṣṇurgaṇeśena vīrabhadreṇa bhāṣatā  atiṣṭhatstaṃbhitastena śṛṃgavāniva niścalaḥ  
tato viṣṇuḥ staṃbhito hi vīrabhadreṇa nārada  yajvopamaṃtraṇamanā nīrastaṃbhanakārakam  
tatasstaṃbhananirmuktaḥ śārṅgadhanvā rameśvaraḥ  śārṅgaṃ jagrāha sa kruddhaḥ svadhanussaśaraṃ mune  
tribhiśca dharṣito bāṇaistena śārṅgaṃ dhanurhareḥ  vīrabhadreṇa tattāta tridhābhūttatkṣaṇānmune  
atha viṣṇurmayā vāṇyā bodhitastaṃ mahāgaṇam  asahyavarcasaṃ jñātvā hyaṃtardhātuṃ mano dadhe  
jñātvā ca tatsarvamidaṃ bhaviṣyaṃ satīkṛtaṃ duṣprasahaṃ pareṣām  gatāḥ svalokaṃ svagaṇānvitāstu smṛtvā śivaṃ sarvapatiṃ svataṃtram  
satyalokagataścāhaṃ putra śokena pīḍitaḥ  aciṃtayaṃ suduḥkhārto mayā kiṃ kāryamadya vai  
viṣṇau mayi gate caiva devāśca munibhissaha  vinirjitā gaṇaissarve ye te yajñopajīvinaḥ  
samupadravamālakṣya vidhvastaṃ ca mahāmakham  mṛgasvarūpo yajño hi mahābhīto'pi dudruve  
taṃ tadā mṛgarūpeṇa dhāvaṃtaṃ gaganaṃ prati  vīrabhadrassamādāya viśiraskamathākarot  
tataḥ prajāpatiṃ dharmaṃ kaśyapaṃ ca pragṛhya saḥ  ariṣṭaneminaṃ vīro bahupatramunīśvaram  
munimāṃgirasaṃ caiva kṛśāśvaṃ ca mahāgaṇaḥ  jaghāna mūrdhni pādena dattaṃ ca munipuṃgavam  
sarasvatyāśca nāsāgraṃ devamāstu tathaiva ca  ciccheda karajāgreṇa vīra bhadraḥ pratāpavān  
tatonyānapi devādīn vidārya pṛthivītale  pātayāmāsa soyaṃ vai krodhākrāṃtātilocanaḥ  
vīrabhadro vidāryyāpi devānmukhyānmunīnapi  nābhūcchāṃto drutakrodhaḥ phaṇirāḍiva maṃḍitaḥ  
vīrabhadroddhṛtārātiḥ kesarīva vanadvipān  diśo vilokayāmāsa kaḥ kutrāstītyanukṣaṇam  
vyapothayadbhṛguṃ yāvanmaṇibhadraḥ pratāpavān  padākramyorasi tadā'kārṣīttacchmaśruluṃcanam  
caṃḍaścotpāṭayāmāsa pūṣṇo daṃtān pravegataḥ  śapyamāne hare pūrvaṃ yo'hasaddarśayandataḥ  
nandī bhagasya netre hi pātitasya ruṣā bhuvi  ujjahāra sa dakṣokṣṇā yaśśapaṃtamasūsucat  
viḍaṃbitā svadhā tatra sā svāhā dakṣiṇā tathā  maṃtrāstaṃtrāstathā cānye tatrasthā gaṇanāyakaiḥ  
vavṛṣuste purīṣāṇi vitānā'gnau ruṣā gaṇāḥ  anirvācyaṃ tadā cakrurgaṇā vīrāstamadhvaram  
aṃtarvedyaṃtaragataṃ nilīnaṃ tadbhayādbalāt  ānināya samājñāya vīrabhadreḥ svabhūścutam  
kapole'sya gṛhītvā tu khaḍgenopahṛtaṃ śiraḥ  abhedyamabhavattasya tacca yogaprabhāvataḥ  
abhedyaṃ tacchiro matvā śastrāstraiśca tu sarvaśaḥ  kareṇa troṭayāmāsa padbhyāmākramya corasi  
tacchirastasya duṣṭasya dakṣasya haravairiṇaḥ  agnikuṃḍe pracikṣepa vīrabhadro gaṇāgraṇīḥ  
reje tadā vīrabhadrastriśūlaṃ bhrāmayankare  kruddhā raṇākṣasaṃvartāḥ prajvālya parvatopamāḥ  
anāyāsena hatvaitān vīrabhadrastato'gninā  jvālayāmāsa sakrodho dīptāgniśśalabhāniva  
vīrabhadrastato dagdhāndṛṣṭvā dakṣapurogamān  aṭṭāṭṭahāsamakarotpūrayaṃśca jagattrayam  
vīraśriyā vṛtastatra tato nandanasaṃbhavā  puṣpavṛṣṭirabhūddivyā vīrabhadre gaṇānvite  
vavurgaṃdhavahāśśītāssugandhāssukhadāḥ śanaiḥ  devaduṃdubhayo nedussamameva tataḥ param  
kailāsaṃ sa yayau vīraḥ kṛtakāryyastataḥ param  vināśitadṛḍhadhvāṃto bhānumāniva satvaram  
kṛtakāryaṃ vīrabhadraṃ dṛṣṭvā saṃtuṣṭamā nasaḥ  śaṃbhurvīragaṇādhyakṣaṃ cakāra parameśvaraḥ  
iti śrīśivamahāpurāṇe dvitīyāyāṃ rudrasahitāyāṃ dvitīye satīkhaṃḍe yajñavidhvaṃ savarṇano nāma saptatriṃśo'dhyāyaḥ  
 sūta uvāca  ityākarṇya vacastasya vidheramitadhīmataḥ  papraccha nāradaḥ prītyā vismitastaṃ dvijottamaḥ  
 nārada uvāca  śivaṃ vihāya dakṣasya surairyajñaṃ harirgataḥ  hetunā kena tad brūhi yatrāvajñā' bhavattataḥ  
jānāti kiṃ sa śaṃbhuṃ no hariḥ pralayavikramam  raṇaṃ kathaṃ ca kṛtavān tadgaṇairabudho yathā  
eṣa me saṃśayo bhūyāṃstaṃ chiṃdhi karuṇānidhe  caritaṃ brūhi śaṃbhostu cittotsāhakaraṃ prabho  
brahmovāca  dvijavarya śṛṇu prītyā caritaṃ śaśimaulinaḥ  yatpṛcchate kurvataśca sarvasaṃśayahārakam  
dadhīcasya muneḥ śāpādbhraṣṭajñāno hariḥ purā  sāmaro dakṣayajñaṃ vai gataḥ kṣuvasahāyakṛt  
 nārada uvāca  kimarthaṃ śaptavānviṣṇuṃ dadhīco munisattamaḥ  kopākāraḥ kṛtastasya hariṇā tatsahāyinā  
brahmovāca  samutpanno mahātejā rājā kṣuva iti smṛtaḥ  abhūnmitraṃ dadhīcasya munīndrasya mahāprabhoḥ  
cirāttapaḥprasaṃgādvai vādaḥ kṣuvadadhīcayoḥ  mahānarthakaraḥ khyātastrilokeṣvabhavatpurā  
tatra trivarṇataḥ śreṣṭho vipra eva na saṃśayaḥ  iti prāha dadhīco hi śivabhaktastu vedavit  
tacchrutvā vacanaṃ tasya dadhīcasya mahāmune  kṣuvaḥ prāheti nṛpatiḥ śrīmadena vimohitaḥ  
kṣuva uvāca  aṣṭānāṃ lokapālānāṃ vapurdhārayate nṛpaḥ  tasmānnṛpo variṣṭho hi varṇāśramapatiḥ prabhuḥ  
sarvadevamayorājā śruti prāheti tatparā  mahatī devatā yā sā sohameva tato mune  
tasmādviprādvaro rājā cyavaneya vicāryatām  nāvamaṃtavya evātaḥ pūjyo'haṃ sarvathā tvayā  
brahmovāca  śrutvā tathā mataṃ tasya kṣuvasya munisattamaḥ  śrutismṛtiviruddhaṃ taṃ cukopātīva bhārgavaḥ  
atha kruddho mahātejā gauravāccātmano mune  atāḍayatkṣuvaṃ mūrdhni dadhīco vāmamuṣṭitaḥ  
vajreṇa taṃ ca ciccheda dadhīcaṃ tāḍitaḥ kṣuvaḥ  jagarjātīva saṃkruddho brahmāṃḍādhipatiḥ kudhīḥ  
papāta bhūmau nihato tena vajreṇa bhārgavaḥ  śukraṃ sasmāra kṣuvakṛdbhārgavasya kulaṃdharaḥ  
śukrotha saṃdhayāmāsa tāḍitaṃ ca kṣuvena tu  yogī dadhīcasya tadā dehamāgatya sadrutam  
saṃdhāya pūrvavaddehaṃ dadhīcasyāha bhārgavaḥ  śivabhaktāgraṇīrbhṛtyaṃ jayavidyāpravartakaḥ  
śukra uvāca  dadhīca tāta saṃpūjya śivaṃ sarveśvaraṃ prabhum  mahāmṛtyuṃjayaṃ maṃtraṃ śrautamagryaṃ vadāmi te  
tryambakaṃ yajāmahe trailokyaṃ pitaraṃ prabhum  trimaṃḍalasya pitaraṃ triguṇasya maheśvaram  
tritattvasya trivahneśca tridhābhūtasya sarvataḥ  tridivasya tribāhośca tridhābhūtasya sarvataḥ  
tridevasya mahādevassugaṃdhi puṣṭivarddhanam  sarvabhūteṣu sarvatra triguṇeṣu kṛtau yathā  
indriyeṣu tathānyeṣu deveṣu ca gaṇeṣu ca  puṣpe sugaṃdhivatsūrassugaṃdhimamareśvaraḥ  
puṣṭiśca prakṛteryasmātpuruṣādvai dvijottama  mahadādiviśeṣāṃtavikalpaścāpi suvrata  
viṣṇoḥ pitāmahasyāpi munīnāṃ ca mahāmune  indriyasya ca devānāṃ tasmādvai puṣṭivarddhanaḥ  
taṃ devamamṛtaṃ rudraṃ karmaṇā tapasāpi vā  svādhyāyena ca yogena dhyānena ca prajāpate  
satyenānyena sūkṣmāgrānmṛtyupāśādbhavaḥ svayam  vaṃdhamokṣakaro yasmādurvārukamiva prabhuḥ  
mṛtasaṃjīvanīmantro mama sarvottamaḥ smṛtaḥ  evaṃ japaparaḥ prītyā niyamena śivaṃ smaran  
japtvā hutvābhimaṃtryaiva jalaṃ piba divāniśam  śivasya sannidhau dhyātvā nāsti mṛtyubhayaṃ kvacit  
kṛtvā nyāsādikaṃ sarvaṃ saṃpūjya vidhivacchivam  saṃvidhāyedaṃ nirvyagraśśaṃkaraṃ bhaktavatsalam  
dhyānamasya pravakṣyāmi yathā dhyātvā japanmanum  siddha mantro bhaveddhīmān yāvacchaṃbhuprabhāvataḥ  
hastāṃbhojayugasthakuṃbhayugalāduddhṛtyatoyaṃ śirassiṃcaṃtaṃ karayoryugena dadhataṃ svāṃkebhakuṃbhau karau  akṣasraṅmṛgahastamaṃbujagataṃ mūrddhasthacandrasravatpīyūṣārdratanuṃ bhaje sagirijaṃ tryakṣaṃ ca mṛtyuṃjayam  
brahmovāca  upadiśyeti śukraḥ svaṃ dadhīciṃ munisattamam  svasthānamagamattāta saṃsmarañ śaṃkaraṃ prabhum  
tasya tadvacanaṃ śrutvā dadhīco hi mahāmuniḥ  vanaṃ jagāma tapase mahāprītyā śivaṃ smaran  
tatra gatvā vidhānena mahāmṛtyuṃjayābhidham  taṃ manuṃ prajapan prītyā tapastepe śivaṃ smaran  
tanmanuṃ suciraṃ japtvā tapasārādhya śaṃkaram  śivaṃ saṃtoṣayāmāsa mahāmṛtyuṃjayaṃ hi saḥ  
atha śaṃbhuḥ prasannātmā tajjapādbhaktavatsalaḥ  āvirbabhūva puratastasya prītyā mahāmune  
taṃ dṛṣṭvā svaprabhuṃ śaṃbhuṃ sa mumoda munīśvaraḥ  praṇamya vidhivadbhaktyā tuṣṭāva sukṛtāṃjaliḥ  
atha prītyā śivastāta prasannaścyāvaniṃ mune  varaṃ brūhīti sa prāha suprasannena cetasā  
tacchutvā śaṃbhuvacanaṃ dadhīco bhaktasattamaḥ  sāṃjalirnatakaḥ prāha śaṃkaraṃ bhaktavatsalam  
dadhīca uvāca  devadeva mahādeva mahyaṃ dehi varatrayam  vajrāsthitvādavadhyatvamadīnatvaṃ hi sarvataḥ  
brahmovāca  taduktavacanaṃ śrutvā prasannaḥ parameśvaraḥ  varatrayaṃ dadau tasmai dadhīcāya tathāstviti  
varatrayaṃ śivātprāpya sānaṃdaśca mahāmuniḥ  kṣuvasthānaṃ jagāmāśu vedamārge pratiṣṭhitaḥ  
brahmovāca  prāpyāvadhyatvamugrātsa vajrāsthitvamadīnatām  atāḍayacca rājendraṃ pādamūlena mūrddhani  
kṣuvo dadhīcaṃ vajreṇa jaghānorasyatho nṛpaḥ  krodhaṃ kṛtvā viśeṣeṇa viṣṇugauravagarvitaḥ  
nābhūnnāśāya tadvajraṃ dadhīcasya mahātmanaḥ  prabhāvātparameśasya dhātṛputro visismiye  
dṛṣṭvāpyavadhyatvamadīnatāṃ ca vajrasya cātyaṃtaparaprabhāvam  kṣuvo dadhīcasya munīśvarasya visismiye cetasi dhātṛputraḥ  
ārādhayāmāsa hariṃ mukundamindrānujaṃ kānanamāśu gatvā  prapannapālaśca parājito hi dadhīcamṛtyuṃjayasevakena  
pūjayā tasya santuṣṭo bhagavān madhusūdanaḥ  pradadau darśanaṃ tasmai divyaṃ vai garuḍadhvajaḥ  
divyena darśanenaiva dṛṣṭvā devaṃ janārdanam  tuṣṭāva vāgbhiriṣṭābhiḥ praṇamya garuḍadhvajam  
sampūjya caivaṃ tridaśeśvarādyaiḥ stutaṃ devamajeyamīśam  vijñāpayāmāsa nirīkṣya bhaktyā janārdanāya praṇipatya mūrdhnā  
rājovāca  bhagavan brāhmaṇaḥ kaściddadhīca iti viśrutaḥ  dharmavettā vinītātmā sakhā mama purābhavat  
avadhyassarvadā sarvaiśśaṃkarasya prabhāvataḥ  tamārādhya mahādevaṃ mṛtyuṃjayamanāmayam  
sāvajñaṃ vāmapādena mama mūrdhni sadasyapi  tāḍayāmāsa vegena sa dadhīco mahātapāḥ  
uvāca taṃ ca garveṇa na bibhemīti sarvataḥ  mṛtyuṃjayāpta suvaro garvito hyatulaṃ hariḥ  
 brahmovāca  atha jñātvā dadhīcasya hyavadhyatvaṃ mahātmanaḥ  sasmārāsya maheśasya prabhāvamatulaṃ hariḥ  
evaṃ smṛtvā hariḥ prāha kṣuvaṃ vidhisutaṃ drutam  viprāṇāṃ nāsti rājendra bhayamaṇvapi kutracit  
viśeṣādrudrabhaktānāṃ bhayaṃ nāsti ca bhūpate  duḥkhaṃ karoti viprasya śāpārthaṃ sasurasya me  
bhavitā tasya śāpena dakṣayajñe sureśvarāt  vināśo mama rājendra punarutthānameva ca  
tasmātsametya rājendra sarvayajño na bhūyate  karomi yatnaṃ rājendra dadhīcavijayāya te  
śrutvā vākyaṃ kṣuvaḥ prāha tathāstviti harernṛpaḥ  tasthau tatraiva tatprītyā tatkāmotsukamānasaḥ  
iti śrīśivamahāpurāṇe dvitīyāyāṃ rudrasaṃhitāyāṃ dvitīyasatīkhaṃḍe kṣuvadadhīcavādavarṇanaṃ nāmāṣṭatriṃśo'dhyāyaḥ  
brahmovāca  kṣuvasya hitakṛtyena dadhīcasyāśramaṃ yayau  viprarūpamathāsthāya bhagavān bhaktavatsalaḥ  
dadhīcaṃ prāha viprarṣimabhivaṃdya jagadguruḥ  kṣuvakāryyārthamudyuktaśśaivendraṃ chalamāśritaḥ  
viṣṇuruvāca  bho bho dadhīca viprarṣe bhavārcanaratāvyaya  varamekaṃ vṛṇe tvattastadbhavān dātumarhati  
brahmovāca  yācito devadevena dadhīcaśśaivasattamaḥ  kṣuvakāryārthinā śīghraṃ jagāda vacanaṃ harim  
dadhīca uvāca  jñātaṃ tavepsitaṃ vipra kṣuvakāryārthamāgataḥ  bhagavān viprarūpeṇa māyī tvamasi vai hariḥ  
bhūtaṃ bhaviṣyaṃ deveśa vartamānaṃ janārdana  jñānaṃ prasādādrudrasya sadā traikālikaṃ mama  
tvāṃ jānehaṃ hariṃ viṣṇuṃ dvijatvaṃ tyaja suvrata  ārādhito'si bhūpena kṣuveṇa khalabuddhinā  
jāne tavaiva bhagavan bhaktavatsalatāṃ hare  chalaṃ tyaja svarūpaṃ hi svīkuru smara śaṃkaram  
asti cetkasyacidbhītirbhavārcanaratasya me  vaktumarhasi yatnena satyadhāraṇapūrvakam  
vadāmi na mṛṣā kvāpi śivasmaraṇasaktadhīḥ  na bibhemi jagatyasmindevadaityādikādapi  
viṣṇuruvāca  bhayaṃ dadhīca sarvatra naṣṭaṃ ca tava suvrata  bhavārcanarato yasmādbhavānsarvajña eva ca  
bibhemīti sakṛdvaktumarhasi tvaṃ namastava  niyogānmama rājendra kṣuvāt pratisahasya ca  
brahmovāca  evaṃ śrutvāpi tadvākyaṃ viṣṇossa tu mahāmuniḥ  vihasya nirbhayaḥ prāha dadhīcaśśaivasattamaḥ  
dadhīca uvāca   na bibhemi sadā kvāpi kutaścidapi kiṃcana  prabhāvāddevadevasya śaṃbhossākṣātpinākinaḥ  
brahmovāca  tatastasya muneḥ śrutvā vacanaṃ kupito hariḥ  cakramudyamya saṃtasthau didhakṣumunisattamam  
abhavatkuṃṭhitaṃ tatra vipre cakraṃ sudāruṇam  prabhāvācca tadīśasya nṛpatessaṃnidhāvapi  
dṛṣṭvā taṃ kuṃṭhitāsyaṃ taccakraṃ viṣṇuṃ jagāda ha  dadhīcassasmitaṃ sākṣātsadasadvyakti kāraṇam  
dadhīca uvāca  bhagavan bhavatā labdhaṃ purātīva sudāruṇam  sudarśanamiti khyātaṃ cakraṃ viṣṇoḥ prayatnataḥ  bhavasya tacchubhaṃ cakraṃ na jighāṃsati māmiha  
bhagavānatha kruddho'smai sarvāstrāṇi kramāddhariḥ  brahmāstrādyaiḥ śaraiścāstraiḥ prayatnaṃ kartumarhasi  
brahmovāca  sa tasya vacanaṃ śrutvā dṛṣṭvā nirvīryyamānuṣam  sasarjātha krudhā tasmai sarvāstrāṇi kramāddhariḥ  
cakrurdevāstatastasya viṣṇossāhāyyamādarāt  dvijenaikena saṃyoddhuṃ prasṛtasya vibuddhayaḥ  
cikṣipuḥ svāni svānyāśu śastrāṇyastrāṇi sarvataḥ  dadhīcopari vegena śakrādyā haripākṣikāḥ  
kuśamuṣṭimathādāya dadhīcassaṃsmaran śivam  sasarja sarvadevebhyo vajrāsthi sarvato vaśī  
śaṃkarasya prabhāvāttu kuśamuṣṭirmunerhi sā  divyaṃ triśūlamabhavat kālāgnisadṛśaṃ mune  
dagdhuṃ devān matiṃ cakre sāyudhaṃ saśikhaṃ ca tat  prajvalatsarvataśśaivaṃ yugāṃtāgryadhikaprabham  
nārāyaṇendumukhyaistu devaiḥ kṣiptāni yāni ca  āyudhāni samastāni praṇemustriśikhaṃ ca tat  
devāśca dudruvussarve dhvastavīryā divaukasaḥ  tasthau tatra harirbhītaḥ kevalaṃ māyināṃ varaḥ  
sasarja bhagavān viṣṇuḥ svadehātpuruṣottamaḥ  ātmanassadṛśān divyān lakṣalakṣāyutān gaṇān  
te cāpi yuyudhustatra vīrā viṣṇugaṇāstataḥ  muninaikena devarṣe dadhīcena śivātmanā  
tato viṣṇugaṇān tānvai niyudhya bahuśo raṇe  dadāha sahasā sarvān dadhī caśśaiva sattamaḥ  
tatastadvismayāthāya dadhīcesya munerhariḥ  viśvamūrtirabhūcchīghraṃ mahāmāyāviśāradaḥ  
tasya dehe hareḥ sākṣādapaśyaddvijasattamaḥ  dadhīco devatādīnāṃ jīvānāṃ ca sahasrakam  
bhūtānāṃ koṭayaścaiva gaṇānāṃ koṭayastathā  aṃḍānāṃ koṭayaścaiva viśvamūtastanau tadā  
dṛṣṭvaitadakhilaṃ tatra cyāvanissatataṃ tadā  viṣṇumāha jagannāthaṃ jagatstu vamajaṃ vibhum  
dadhīca uvāca  māyāṃ tyaja mahābāho pratibhāso vicārataḥ  vijñātāni sahasrāṇi durvijñeyāni mādhava  
mayi paśya jagatsarvaṃ tvayā yuktamataṃdritaḥ  brahmāṇaṃ ca tathā rudraṃ divyāṃ dṛṣṭiṃ dadāmi te  
 brahmovāca  ityuktvā darśayāmāsa svatanau nikhilaṃ muniḥ  brahmāṃḍaṃ cyāvaniśśaṃbhutejasā pūrṇadehakaḥ  
dadāha viṣṇuṃ deveśaṃ dadhīcaśśaivasattamaḥ  saṃsmarañ śaṃkaraṃ citte vihasan vibhayassudhīḥ  
dadhīca uvāca  māyayā tvanayā kiṃ vā maṃtraśaktyātha vā hare  satkāmāyāmimāṃ tasmādyoddhumarhasi yatnataḥ  
brahmovāca  etacchutvā munestasya vacanaṃ nirbhayastadā  śaṃbhutejomayaṃ viṣṇuścukopātīva taṃ munim  
devāśca dudruvurbhūyo devaṃ nārāyaṇaṃ ca tam  yoddhukāmāśca muninā dadhīcena pratāpinā  
etasminnaṃtare tatrāgamanmatsaṃgataḥ kṣuvaḥ  avārayaṃtaṃ niśceṣṭaṃ padmayoniṃ hariṃ surān  
niśamya vacanaṃ me hi brāhmaṇo na vinirjitaḥ  jagāma nikaṭaṃ tasya praṇanāma muniṃ hariḥ  
kṣuvo dīnataro bhūtvā gatvā tatra munīśvaram  dadhīcamabhivādyaiva prārthayāmāsa viklavaḥ  
kṣuva uvāca  prasīda muniśārdūla śivabhaktaśiromaṇe  prasīda parameśāna durlakṣye durjanaissaha  
brahmovāca  ityākarṇya vacastasya rājñassuragaṇasya hi  anujagrāha taṃ vipro dadhīcastapasāṃ nidhiḥ  
atha dṛṣṭvā rameśādīn krodhavihvalito muniḥ  hṛdi smṛtvā śivaṃ viṣṇuṃ śaśāpa ca surānapi  
dadhīca uvāca  rudrakopāgninā devāssadeveṃdrā munīśvarāḥ  dhvastā bhavaṃtu devena viṣṇunā ca samaṃ gaṇaiḥ  
 brahmovāca  evaṃ śaptvā surān prekṣya kṣuvamāha tato muniḥ  devaiśca pūjyo rājendra nṛpaiścaiva dvijottamaḥ  
brāhmaṇā eva rājendra balinaḥ prabhaviṣṇavaḥ  ityuktvā sa sphuṭa vipraḥ praviveśa nijāśramam  
dadhīcamabhivaṃdyaiva kṣuvo nijagṛhaṃ gataḥ  viṣṇurjagāma svaṃ lokaṃ suraissaha yathāgatam  
tadevaṃ tīrthamabhavat sthāneśvara iti smṛtam  sthāneśvaramanuprāpya śivasāyujyamāpnuyāt  
kathitastava saṃkṣepādvādaḥ kṣuvadadhīcayoḥ  nṛpāptaśāpayostāta brahmaviṣṇvoḥ śivaṃ vinā  
ya idaṃ kīttayennityaṃ vādaṃ kṣuvadadhīcayoḥ  jitvāpamṛtyuṃ dehānte brahmalokaṃ prayāti saḥ  
raṇe yaḥ kīrtayitvedaṃ praviśettasya sarvadā  mṛtyubhītibhavennaiva vijayī ca bhaviṣyati  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satīkhaṇḍe viṣṇudadhīcayuddhavarṇano nāma navatriṃśo'dhyāyaḥ  
 nārada ucāca  vidhe vidhe mahāprājñā śaivatattvapradarśaka  śrāvitā ramaṇīprāyā śivalīlā mahādbhutā  
vīreṇa vīrabhadreṇa dakṣayajñaṃ vināśya vai  kailāsādrau gate tāta kimabhūttadvadādhunā  
 brahmovāca  atha devagaṇāssarve munayaśca parājitāḥ  rudrānīkairvibhinnāṃgā mama lokaṃ yayustadā  
svayaṃbhuve namaskṛtya mahyaṃ saṃstūya bhūriśaḥ  tatsvakleśaṃ viśeṣeṇa kārtsyenaiva nyavedayan  
tadākarṇya tatohaṃ vai putraśokena pīḍitaḥ  acintayamativyagro dūyamānena cetasā  
kiṃ kāryyaṃ kāryamadyāśu mayā devasukhāvaham  yena jīvatu dakṣāsau makhaḥ pūrṇo bhavetsuraḥ  
evaṃ vicārya bahudhā nālabhaṃ śamahaṃ mune  viṣṇuṃ tadā smaran bhaktyā jñānamāptaṃ tadocitam  
atha devaiśca munibhirviṣṇorlokamahaṃ gataḥ  natvā nutvā ca vividhaisstavairduḥkhaṃ nyavedayam  
yathādhvaraḥ prapūrṇaḥ syāddeva yajñakaraśca saḥ  sukhinassyussurāssarve munayaśca tathā kuru  
deva deva ramānātha viṣṇo devasukhāvaha  vayaṃ tvaccharaṇaṃ prāptāssadevamunayo dhruvam  
 brahmovāca  ityākarṇya vaco me hi brahmaṇassa rameśvaraḥ  pratyuvāca śivaṃ smṛtvā śivātmā dīnamānasaḥ  
 viṣṇuruvāca  tejīyasi na sā bhūtā kṛtāgasi bubhūṣatām  tatra kṣemāya bahudhā bubhūṣā hi kṛtāgasām  
kṛtapāpāssurā sarve śive hi parameśvare  parādaduryajñabhāgaṃ tasya śaṃbhorvidhe yataḥ  
prasādayadhyaṃ sarve hi yūyaṃ śuddhena cetasā  athāparaprasādaṃ taṃ gṛhītāṃghriyugaṃ śivam  
yasmin prakupite deve vinaśyatyakhilaṃ jagat  salokapālayajñasya śāsanājjīvitaṃ drutam  
tamāśu devaṃ priyayā vihīnaṃ ca duruktibhiḥ  kṣamāpayadhvaṃ hṛdviddhaṃ dakṣeṇa sudurātmanā  
ayameva mahopāyastacchāṃtyai kevalaṃ vidhe  śaṃbhossaṃtuṣṭaye manye satyamevoditaṃ mayā  
nāhaṃ na tvaṃ surāścānye munayopi tanūbhṛtaḥ  yasya tattvaṃ pramāṇaṃ ca na vidurbalavīryayoḥ  
ātmataṃtrasya tasyāpi parasya paramātmanaḥ  ka upāyaṃ vidhitsedvai paraṃ mūḍhaṃ virodhinam  
caliṣyehamapi brahman sarvaiḥ sārddha śivālayam  kṣamāpayāmi giriśaṃ kṛtāgāśca śive dhuvam  
 brahmovāca  itthamādiśya viṣṇurmāṃ brahmāṇaṃ sāmarādikam  sārddhaṃ devermatiṃ cakre tadgirau gamanāya saḥ  
yayau svadhiṣṇya nilayaṃ śivasyādrivaraṃ śubham  kailāsaṃ sāmaramuniprajeśādimayo hariḥ  
atipriyaṃ prabhornityaṃ sujuṣṭaṃ kinnarādibhiḥ  naretarairapsarobhiryogasiddhaimahonnatam  
nānāmaṇimayaiśśṛṃgaiḥ śobhamānaṃ samaṃtataḥ  nānādhātuvicitraṃ vai nānādrumalatākulam  
nānāmṛgagaṇākīrṇaṃ nānāpakṣisamanvitam  nānājalaprasravaṇairamaraissiddhayoṣitām  
ramaṇaivāharaṃtīnāṃ nānākaṃdara sānubhiḥ  drumajātibhiranyābhī rājitaṃ rājataprabham  
vyāghrādibhirmahāsattvairnirghuṣṭaṃ krūratojjhitam  sarvaśobhānvitaṃ divyaṃ mahāvismayakārakam  
paryastaṃ gaṃgayā satyā sthānapuṇyatarodayā  sarvapāvanasaṃkartryā viṣṇupadyā sunirmalam  
evaṃvidhaṃ giriṃ dṛṣṭvā kailāsākhyaṃ śivapriyam  yayuste vismayaṃ devā viṣṇvādyāssamunīśvarāḥ  
tassamīpe'lakāṃ ramyāṃ dadṛśurnāma te purīm  kuberasya mahādivyāṃ rudramitrasya nirjarāḥ  
vanaṃ saugaṃdhikaṃ cāpi dadṛśustatsamīpataḥ  sarvadrumānvitaṃ divyaṃ yatra tannādamadrutam  
tadbāhyatastasya divye saritāvatipāvane  naṃdā cālakanaṃdā ca darśanātpāpahārike  
papuḥ surastriyo nityamavagūhya svalokataḥ  vigāhya puṃbhistāstatra krīḍaṃti ratikarśitāḥ  
hitvā yakṣeśvarapurīṃ vanaṃ saugaṃdhikaṃ ca yat  gacchaṃtaste surā ārāddadṛśuśśāṃkaraṃ vaṭam  
paryak kṛtācalacchāyaṃ pādona viṭapāya tam  śatayojana kotsedhaṃ nirnīḍaṃ tāpavarjjitam  
mahāpuṇyavatāṃ dṛśyaṃ suramyaṃ cātipāvanam  śaṃbhuyogasthalaṃ divyaṃ yogisevyaṃ mahottamam  
mumukṣuśaraṇe tasmin mahāyogamaye vaṭe  āsīnaṃ dadṛśussarve śivaṃ viṣṇvādayassurāḥ  
vidhiputrairmahāsiddhaiśśiva bhaktirataissadā  upāsyamānaṃ sumudā śāṃtaissaṃśāṃtavigrahaiḥ  
tathā sakhyā kubereṇa bhartrā guhyakarakṣasām  sevyamānaṃ viśeṣeṇa svagaṇairjñātibhissadā  
tāpasābhīṣṭasadrūpaṃ bibhrataṃ parameśvaram  vātsalyādviśvasuhṛdaṃ bhasmādisuvirājitam  
mune tubhyaṃ pravocaṃtaṃ pṛcchate jñānamuttamam  kuśāsane sūpaviṣṭaṃ sarveṣāṃ śṛṇvatāṃ satām  
kṛtvorau dakṣiṇe savyaṃ caraṇaṃ caiva jānuni  bāhuprakoṣṭhākṣamālaṃ sthitaṃ sattarkamudrayā  
evaṃvidhaṃ śivaṃ dṛṣṭvā tadā viṣṇvādayassurāḥ  praṇemustvaritaṃ sarve karau badhvā vinamrakāḥ  
upalabhyāgataṃ rudro mayā viṣṇuṃ satāṃ gatiḥ  utthāya cakre śirasābhivaṃdanamapi prabhuḥ  
vaṃditāṃghristadā sarvairdivyairviṣṇvādibhiśśivaḥ  nanāmātha yathā viṣṇuṃ kaśyapaṃ lokasadgatiḥ  
surasiddhagaṇādhīśamaharṣisu namaskṛtam  samuvāca surairviṣṇuṃ kṛtasannatimādarāt  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satīkhaṃḍe śivadarśanavarṇanaṃ nāma catvāriṃśodhyāyaḥ  
viṣṇvādaya ūcuḥ  devadeva mahādeva laukikācārakṛtprabho  brahma tvāmīśvaraṃ śaṃbhuṃ jānīmaḥ kṛpayā tava  
kiṃ mohayasi nastāta māyayā parayā tava  durjñeyayā sadā puṃsāṃ mohinyā parameśvara  
prakṛtaḥ puruṣasyāpi jagato yonibījayoḥ  parabrahma parastvaṃ ca manovācāmagocaraḥ  
tvameva viśvaṃ sṛjasi pāsyatsi nijataṃtrataḥ  svarūpāṃ śivaśaktiṃ hi krīḍannūrṇapaṭo yathā  
tvameva kratumīśāna sasarjitha dayāparaḥ  dakṣeṇa sūtreṇa vibho sadā trayyabhipattaye  
tvayaiva lokevasitāssetavo yān dhṛtavratāḥ  śuddhān śraddadhate viprā vedamārgavicakṣaṇāḥ  
kartustvaṃ maṃgalānāṃ hi svaparaṃ tu mukhe vibho  amaṃgalānāṃ ca hitaṃ miśraṃ vātha viparyayam  
sarvakarmaphalānāṃ hi sadā dātā tvameva hi  sarve hi proktā hi yaśastatpatistvaṃ śrutiśrutaḥ  
pṛthagdhiyaḥ karmadṛśo'ruṃtudāśca durāśayāḥ  vitudaṃti parānmūḍhā duruktairmatsarānvitāḥ  
teṣāṃ daivavadhānāṃ bho bhūyāttvacca vadho vibho  bhagavanparameśāna kṛpāṃ kuru paraprabho  
namo rudrāya śāṃtāya brahmaṇe paramātmane  kapardine maheśāya jyotsnāya mahate namaḥ  
tvaṃ hi viśvasṛjāṃ sraṣṭā dhātā tvaṃ prapitāmahaḥ  triguṇātmā nirguṇaśca prakṛteḥ puruṣātparaḥ  
namaste nīlakaṃṭhāya vedhase paramātmane  viśvāya viśvabījāya jagadānaṃdahetave  
oṃkārastvaṃ vaṣaṭkārassarvāraṃbhapravartakaḥ  haṃtakāssvadhākāro havyakavyānnabhuk sadā  
kṛtaḥ kathaṃ yajñabhaṃgastvayā dharmaparāyaṇa  brahmaṇyastvaṃ mahādeva kathaṃ yajñahano vibho  
brāhmaṇānāṃ gavāṃ caiva dharmasya pratipālakaḥ  śaraṇyosi sadānaṃtyaḥ sarveṣāṃ prāṇināṃ prabho  
namaste bhagavan rudra bhāskarāmitatejase  namo bhavāya devāya rasāyāṃbumayāya te  
śarvāya kṣitirūpāya sadā surabhiṇe namaḥ  rudrāyāgnisvarūpāya mahātejasvine namaḥ  
īśāya vāyave tubhyaṃ saṃsparśāya namonamaḥ  paśūnāṃpataye tubhyaṃ yajamānāya vedhase  
bhīmāya vyomarūpāya śabdamātrāya te namaḥ  mahādevāya somāya pravṛttāya namostu te  
ugrāya sūryarūpāya namaste karmayogine  namaste kālakālāya namaste rudra manyave  
namaśśivāya bhīmāya śaṃkarāya śivāya te  ugrosi sarva bhūtānāṃ niyaṃtā yacchivosi naḥ  
mayaskarāya viśvāya brahmaṇe hyārtināśine  ambikāpataye tubhyamumāyāḥ pataye namaḥ  
śarvāya sarvarūpāya puruṣāya parātmane  sadasadvyaktihīnāya mahataḥ kāraṇāya te  
jātāya bahudhā loke prabhūtāya namonamaḥ  nīlāya nīlarudrāya kadrudrāya pracetase  
mīḍhuṣṭamāya devāya śipiviṣṭāya te namaḥ  mahīyase namastubhyaṃ haṃtre devāriṇāṃ sadā  
tārāya ca sutārāya taruṇāya sutejase  harikeśāya devāya maheśāya namonamaḥ  
devānāṃ śaṃbhave tubhyaṃ vibhave paramātmane  paramāya namastubhyaṃ kālakaṃṭhāya te namaḥ  
hiraṇyāya pareśāya hiraṇyavapuṣe namaḥ  bhīmāya bhīmarūpāya bhīmakarmaratāya ca  
bhasmadigdhaśarīrāya rudrākṣābharaṇāya ca  namo hrasvāya dīrghāya vāmanāya namostu te  
dūrevadhāya te devā grevadhāya namonamaḥ  dhanvine śūline tubhyaṃ gadine haline namaḥ  
nānāyudhadharāyaiva daityadānavanāśine  sadyāya sadyarūpāya sadyojātāya vai namaḥ  
vāmāya vāmarūpāya vāmanetrāya te namaḥ  aghorāya pareśāya vikaṭāya namonamaḥ  
tatpuruṣāya nāthāya purāṇapuruṣāya ca  puruṣārthapradānāya vratine parameṣṭhine  
īśānāya namastubhyamīśvarāya namo namaḥ  brahmaṇe brahmarūpāya namassākṣātparātmane  
ugrosi sarvaduṣṭānāṃ niyaṃtāsi śivosi naḥ  kālakūṭāśine tubhyaṃ devādyavana kāriṇe  
vīrāya vīrabhadrāya rakṣadvīrāya śūline  mahādevāya mahate paśūnāṃ pataye namaḥ  
vīrātmane suvidyāya śrīkaṃṭhāya pinākine  namonaṃtāya sūkṣmāya namaste mṛtyumanyave  
parāya parameśāya parātparatarāya te  parātparāya vibhave namaste viśvamūrtaye  
namo viṣṇukalatrāya viṣṇukṣetrāya bhānave  bhairavāya śaraṇyāya tryaṃbakāya vihāriṇe  
mṛtyuṃjayāya śokāya triguṇāya guṇātmane  candrasūryāgninetrāya sarvakāraṇasetave  
bhavatā hi jagatsarvaṃ vyāptaṃ svenaiva tejasā  parabrahma nirvikārī cidānaṃdaḥprakāśavān  
brahmaviṣṇviṃdracandrādipramukhāssakalāssurāḥ  munayaścāpare tvattassaṃprasūtā maheśvara  
yato bibharṣi sakalaṃ vibhajya tanumaṣṭadhā  aṣṭamūrtiritīśaśca tvamādyaḥ karuṇāmayaḥ  
tvadbhayādvāti vātoyaṃ dahatyagnirbhayāttava  sūryastapati te bhītyā mṛtyurdhāvati sarvataḥ  
dayāsindho maheśāna prasīda parameśvara  rakṣa rakṣa sadaivāsmān yasmānnaṣṭān vicetasaḥ  
rakṣitāḥ satataṃ nātha tvayaiva karuṇānidhe  nānāpadbhyo vayaṃ śaṃbho tathaivādya prapāhi naḥ  
yajñasyoddharaṇaṃ nātha kuru śīghraṃ prasādakṛt  asamāptasya durgeśa dakṣasya ca prajāpateḥ  
bhagokṣiṇī prapadyeta yajamānaśca jīvatu  pūṣṇo daṃtāśca rohaṃtu bhṛgoḥ śmaśrūṇi pūrvavat  
bhavatānugrahītānāṃ devādīnāṃśca sarvaśaḥ  ārogyaṃ bhagnagātrāṇāṃ śaṃkara tvāyudhāśmabhiḥ  
pūrṇabhāgostu te nāthāvaśiṣṭe'dhvarakarmaṇi  rudrabhāgena yajñaste kalpito nānyathā kvacit  
ityuktvā saprajeśaśca rameśaśca kṛtāṃjaliḥ  daṃḍavatpatito bhūmau kṣamāpayitumudyataḥ  
iti śrīśiva mahāpurāṇe dvitīyāyāṃ rudrasaṃhitāyāṃ dvitīye satīkhaṃḍe devastutivarṇanaṃ nāmaikacatvāriṃśo'dhyāyaḥ  
 brahmovāca  śrībrahmeśaprajeśena sadaiva muninā ca vai  anunītaśśaṃbhurāsītprasannaḥ parameśvaraḥ  
āśvāsya devān viṣṇvādīnvihasya karuṇānidhiḥ  uvāca parameśānaḥ kurvan paramanugraham  
śrīmahādeva uvāca  śṛṇutaṃ sāvadhānena mama vākyaṃ surottamau  yathārthaṃ vacmi vāṃ tāta vāṃ krodhaṃ sarvadāsaham  
nāghaṃ tanau tu bālānāṃ varṇamevānuciṃtaye  mama māyābhibhūtānāṃ daṃḍastatra dhṛto mayā  
dakṣasya yajñabhaṃgoyaṃ na kṛtaśca mayā kvacit  paraṃ dveṣṭi pareṣāṃ yadātmanastadbhaviṣyati  
pareṣāṃ kledanaṃ karma na kāryaṃ tatkadācana  paraṃ dveṣṭi pareṣāṃ yadātmanastadbhaviṣyati  
dakṣasya yajñaśīrṣṇo hi bhavatvajamukhaṃ śiraḥ  mitranetreṇa saṃpaśyedyajñabhāgaṃ bhagassuraḥ  
pūṣābhidhassurastātau dadbhiryajñasupiṣṭabhuk  yājamānairbhagnadaṃtassatyametanmayoditam  
bastaśmaśrurbhavedeva bhṛgurmama virodha kṛt  devāḥ prakṛtisarvāṃgā ye ma ucchedanaṃ daduḥ  
bāhubhyāmaśvinau pūṣṇo hastābhyāṃ kṛtavāhakau  bhavaṃtvadhvaryavaścānye bhavatprītyā mayoditam  
brahmovāca  ityuktvā parameśāno virarāma dayānvitaḥ  carācarapatirdevaḥ samrāṭ vedānusārakṛt  
tadā sarva surādyāste śrutvā śaṃkarabhāṣitam  sādhusādhviti saṃprocuḥ parituṣṭāḥ saviṣṇvajāḥ  
tataśśaṃbhuṃ samāmaṃtrya mayā viṣṇussurarṣibhiḥ  bhūyastaddevayajanaṃ yayau ca parayā mudā  
evaṃ teṣāṃ prārthanayā viṣṇuprabhṛtibhissuraiḥ  yayau kanakhalaṃ śaṃbhuryajñavāṭaṃ prajāpateḥ  
rudrastadā dadarśātha vīrabhadreṇa yatkṛtam  pradhvaṃsaṃ taṃ kratostatra devarṣīṇāṃ viśeṣataḥ  
svāhā svadhā tathā pūṣā tuṣṭirdhṛtiḥ sarasvatī  tathānye ṛṣayassarve pitaraścāgnayastathā  
ye'nye ca bahavastatra yakṣagaṃdhavarrākṣasāḥ  troṭitā luṃcitāścaiva mṛtāḥ kecidraṇājire  
yajñaṃ tathāvidhaṃ dṛṣṭvā samāhūya gaṇādhipam  vīrabhadraṃ mahāvīramuvāca prahasan prabhuḥ  
vīrabhadra mahābāho kiṃ kṛtaṃ karma te tvidam  mahāndaṃḍo dhṛtastāta devarṣyādiṣu satvaram  
dakṣamānaya śīghraṃ tvaṃ yenedaṃ kṛtamīdṛśam  yajño vilakṣaṇastāta yasyedaṃ phalamīdṛśam  
 brahmovāca  evamuktaśśaṃkareṇa vīrabhadrastvarānvitaḥ  kabaṃdhamānayitvāgre tasya śaṃbhorathākṣipat  
viśiraskaṃ ca taṃ dṛṣṭvā śaṃkaro lokaśaṃkaraḥ  vīrabhadramuvācāgre vihasanmunisattama  
śiraḥ kutreti tenokte vīrabhadro'bravītprabhuḥ  mayā śiro hutaṃ cāgnau tadānīmeva śaṃkara  
iti śrutvā vacastasya vīrabhadrasya śaṃkaraḥ  devān tathājñapatprītyā yaduktaṃ tatpurā prabhuḥ  
vidhāya kārtsnyena ca tadyadāha bhagavān bhavaḥ  mayā viṣṇvādayaḥ sarve bhṛgvādīnatha satvaram  
atha prajāpatestasya savanīyapaśośśiraḥ  bastasya saṃdadhuśśaṃbhoḥ kāyenāraṃ suśāsanāt  
saṃdhīyamāne śirasi śaṃbhusaddṛṣṭivīkṣitaḥ  sadyassupta ivottasthau labdhaprāṇaḥ prajāpatiḥ  
utthitaścāgrataśśaṃbhuṃ dadarśa karuṇānidhim  dakṣaḥ prītamatiḥ prītyā saṃsthitaḥ suprasannadhīḥ  
purā hara mahādveṣakalilātmābhavaddhi saḥ  śivāvalokanātsadyaśśaraccandra ivāmalaḥ  
bhavaṃ stotumanā sotha nāśaknodanurāgataḥ  utkaṃṭhāvikalatvācca saṃparetāṃ sutāṃ smaran  
atha dakṣaḥ prasannātmā śivaṃ lajjāsamanvitaḥ  tuṣṭāva praṇato bhūtvā śaṃkaraṃ lokaśaṃkaram  
dakṣa uvāca  namāmi deva varadaṃ vareṇyaṃ maheśvaraṃ jñānanidhiṃ sanātanam  namāmi devādhipatīśvaraṃ haraṃ sadāsukhāḍhyaṃ jagadekabāṃdhavam  
namāmi viśveśvara viśvarūpaṃ purātanaṃ brahmanijātmarūpam  namāmi śarvaṃ bhava bhāvabhāvaṃ parātparaṃ śaṃkaramānatomi  
devadeva mahādeva kṛpāṃ kuru namostu te  aparādhaṃ kṣamasvādya mama śaṃbho kṛpānidhe  
anugrahaḥ kṛtaste hi daṃḍavyājena śaṃkara  khalohaṃ mūḍhadhīrdeva jñātaṃ tattvaṃ mayā na te  
adya jñātaṃ mayā tattvaṃ sarvopari bhavānmataḥ  viṣṇubrahmādibhissevyo vedavedyo maheśvaraḥ  
sādhūnāṃ kalpavṛkṣastvaṃ duṣṭānāṃ daṃḍadhṛksadā  svataṃtraḥ paramātmā hi bhaktābhīṣṭavarapradaḥ  
vidyātapovratadharānasṛjaḥ prathamaṃ dvijā  ātmatattvaṃ samāvettuṃ mukhataḥ parameśvaraḥ  
sarvāpadbhyaḥ pālayitā gopatistu paśūniva  gṛhītadaṃḍo duṣṭāṃstān maryādāparipālakaḥ  
mayā duruktaviśikhaiḥ praviddhaḥ parameśvaraḥ  amarānatidīnāśān madanugrahakārakaḥ  
sa bhavān bhagavān śaṃbho dīnabaṃdho parātparaḥ  svakṛtena mahārheṇa saṃtuṣṭo bhaktavatsala  
 brahmovāca  iti stutvā maheśānaṃ śaṃkaraṃ lokaśaṃkaram  prajāpatirvinītātmā virarāma mahāprabhum  
atha viṣṇuḥ prasannātmā tuṣṭāva vṛṣabhadhvajam  bāṣpagadgadayā vāṇyā supraṇamya kṛtāṃjaliḥ  
viṣṇuvāca  mahādeva maheśāna lokānugrahakāraka  parabrahma parātmā tvaṃ dīnabaṃdho dayānidhe  
sarvavyāpī svairavartī vedavedyayaśāḥ prabhoḥ  anugrahaḥ kṛtastena kṛtāścāsukṛtā vayam  
dakṣoyaṃ mama bhaktastvāṃ yanniniṃda khalaḥ purā  tat kṣaṃtavyaṃ maheśādya nirvikāro yato bhavān  
kṛto mayāparādhopi tava śaṃkara mūḍhataḥ  tvadgaṇena kṛtaṃ yuddhaṃ vīrabhadreṇa pakṣataḥ  
tvaṃ me svāmī parabrahma dāsohaṃ te sadāśiva  poṣyaścāpi sadā te hi sarveṣāṃ tvaṃ pitā yataḥ  
brahmovāca  devadeva mahādeva karuṇāsāgara prabho  svataṃtraḥ paramātmā tvaṃ parameśo dvayovyayaḥ  
mama putropari kṛto devānugraha īśvara  svāpamānamagaṇayan dakṣayajñaṃ samuddhara  
prasanno bhava deveśa sarvaśāpānnirākuru  sabodhaḥ prerakastvaṃ me tvamevaṃ vinivārakaḥ  
iti stutvā maheśānaṃ paramaṃ ca mahāmune  kṛtāṃjalipuṭo bhūtvā vinamrīkṛtamastakaḥ  
atha śakrādayo devā lokapālāssucetasaḥ  tuṣṭuvuḥ śaṃkaraṃ devaṃ prasannamukhapaṃkajam  
tataḥ prasannamanasaḥ sarve devāstathā pare  siddharṣayaḥ prajeśāśca tuṣṭuvuḥ śaṃkaraṃ mudā  
tathopadevanāgāśca sadasyā brāhmaṇāstathā  praṇamya parayā bhaktyā tuṣṭuvuśca pṛthak pṛthak  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satīkhaṃḍe dakṣaduḥkhanirākaraṇavarṇanaṃ nāma dvicatvāriṃśo 'dhyāyaḥ  
brahmovāca  iti stuto rameśena mayā caiva surarṣibhiḥ  tathānyaiśca mahādevaḥ prasannassaṃbabhūva ha  
atha śaṃbhuḥ kṛpā dṛṣṭyā sarvān ṛṣisurādikān  brahmaviṣṇū samādhāya dakṣametaduvāca ha  
mahādeva uvāca  śṛṇu dakṣa pravakṣyāmi prasannosmi prajāpate  bhaktādhīnaḥ sadāhaṃ vai svataṃtropyakhileśvaraḥ  
caturvidhā bhajaṃte māṃ janāḥ sukṛtinassadā  uttarottarataḥ śreṣṭhāsteṣāṃ dakṣaprajāpate  
ārto jijñāsurarthārthī jñānī caiva caturthakaḥ  pūrve trayaśca sāmānyāścaturtho hi viśiṣyate  
tatra jñānī priyatara mamarūpañca sa smṛtaḥ  tasmātpriyataro nānyaḥ satyaṃ satyaṃ vadāmyaham  
jñānagamyohamātmajño vedāṃtaśrutipāragaiḥ  vinā jñānena māṃ prāptuṃ yatante cālpabuddhayaḥ  
na vedaiśca na yajñaiśca na dānaistapasā kvacit  na śaknuvaṃti māṃ prāptuṃ mūḍhāḥ karmavaśā narā  
kevalaṃ karmmaṇā tvaṃ sma saṃsāraṃ tartumicchasi  ata evābhavaṃ ruṣṭo yajñavidhvaṃsakārakaḥ  
itaḥ prabhṛti bho dakṣa matvā māṃ parameśvaram  buddhyā jñānaparo bhūtvā kuru karma samāhitaḥ  
anyacca śṛṇu sadbuddhyā vacanaṃ me prajāpate  vacmi guhyaṃ dharmahetoḥ saguṇatvepyahaṃ tava  
ahaṃ brahmā ca viṣṇuśca jagataḥ kāraṇaṃ param  ātmeśvara upadraṣṭā svayaṃdṛgaviśeṣaṇaḥ  
ātmamāyāṃ samāviśya sohaṃ guṇamayīṃ mune  sṛjanrakṣanharanviśvaṃ dadhe saṃjñāḥ kriyocitāḥ  
advitīye pare tasmin brahmaṇyātmani kevale  ajñaḥ paśyati bhedena bhūtāni brahmaceśvaram  
śiraḥ karādisvāṃgeṣu kurute na yathā pumān  pārakyaśemuṣīṃ kvāpi bhūteṣvevaṃ hi matparaḥ  
sarvabhūtātmanāmekabhāvanāṃ yo na paśyati  trisurāṇāṃ bhidāṃ dakṣa sa śāṃtimadhigacchati  
yaḥ karoti trideveṣu bhedabuddhiṃ narādhamaḥ  narake sa vasennūnaṃ yāvadācandratārakam  
matparaḥ pūjayeddevān sarvānapi vicakṣaṇaḥ  sa jñānaṃ labhate yena muktirbhavati śāśvatī  
vidhibhaktiṃ vinā naiva bhaktirbhavati vaiṣṇavī  viṣṇubhaktiṃ vinā me na bhaktiḥ kvāpi prajāyate  
ityuktvā śaṃkarassvāmī sarveṣāṃ parameśvaraḥ  sarveṣāṃ śṛṇvatāṃ tatrovāca vāṇīṃ kṛpākaraḥ  
haribhakto hi māṃ nindettathā śaivobhave dyadi  tayoḥ śāpā bhaveyuste tattvaprāptirbhavenna hi  
 brahmovāca  ityākarṇya maheśasya vacanaṃ sukhakārakam  jahṛṣussakalāstatra suramunyādayo mune  
dakṣobhavanmahāprītyā śivabhaktiratastadā  sakuṭumbassurādyāste śivaṃ matvākhileśvaram  
yathā yena kṛtā śaṃbhoḥ saṃstutiḥ paramātmanaḥ  tathā tasmai varo dattaśśaṃbhunā tuṣṭacetasā  
jñaptaḥ śivenāśu dakṣaḥ śivabhaktaḥ prasannadhīḥ  yajñaṃ cakāra saṃpūrṇaṃ śivānugrahato mune  
dadau bhāgānsurebhyo hi pūrṇabhāgaṃ śivāya saḥ  dānaṃ dadau dvijebhyaśca prāptaḥ śaṃbhoranugrahaḥ  
atho devasya sumahattatkarma vidhipūrvakam  dakṣaḥ samāpya vidhivatsahartvigbhiḥ prajāpatiḥ  
evaṃ dakṣamakhaḥ pūrṇobhavattatra munīśvaraḥ  śaṃkarasya prasādena parabrahmasvarūpiṇaḥ  
atha devarṣayassarve śaṃsaṃtaśśāṃkaraṃ yaśaḥ  svadhāmāni yayustu ṣṭāḥ parepi sukhatastadā  
ahaṃ viṣṇuśca suprītāvapi svaṃsvaṃ paraṃ mudā  gāyantau suyaśaśśaṃbhoḥ sarvamaṃgaladaṃ sadā  
dakṣa saṃmānitaḥ prītyā mahādevopi sadgatiḥ  kailāsaṃ sa yayau śailaṃ suprītassagaṇo nijam  
āgatya svagiriṃ śaṃbhussasmāra svapriyāṃ satīm  gaṇebhyaḥ kathayāmāsa pradhānebhyaśca tatkathām  
kālaṃ nināya vijñānī bahu taccaritaṃ vadan  laukikīṃ gatimāśritya darśayan kāmitāṃ prabhuḥ  
nānītikārakaḥ svāmī parabrahma satāṃ gatiḥ  tasya mohaḥ kva vā śokaḥ kva vikāraḥ paro mune  
ahaṃ viṣṇuśca jānīvastadbhedaṃ na kadācana  kepare munayo devā manuṣādyāśca yoginaḥ  
mahimā śāṃkaronaṃto durvijñeyo manīṣibhiḥ  bhaktajñātaśca sadbhaktyā tatprasādādvinā śramam  
ekopi na vikāro hi śivasya paramātmanaḥ  saṃdarśayati lokebhyaḥ kṛtvā tāṃ tādṛśīṃ gatim  
yatpaṭhitvā ca saṃśrutya sarvalokasudhīrmune  labhate sadgatiṃ dibyāmihāpi sukhamuttamam  
itthaṃ dākṣāyaṇī hitvā nijadehaṃ satī punaḥ  jajñe himavataḥ patnyāṃ menāyāmiti viśrutam  
punaḥ kṛtvā tapastatra śivaṃ vavre patiṃ ca sā  gaurī bhūtvārddhavāmāṃgī līlāścakredbhutāśśivā  
itthaṃ satīcaritraṃ te varṇitaṃ paramādbhutam  bhuktimuktipradaṃ divyaṃ sarvakāmapradāyakam  
idamākhyānamanaghaṃ pavitraṃ parapāvanam  svargyaṃ yaśasyamāyuṣyaṃ putrapautraphalapradam  
ya idaṃ śṛṇuyādbhaktyā śrāvayedbhaktimānnarān  sarvakarmā labhettāta paratra paramāṃ gatim  
yaḥ paṭhetpāṭhayedvāpi samākhyānamidaṃ śubham  sopi bhuktvākhilān bhogānaṃte mokṣamavāpnuyāt  
iti śrīśivamahāpurāṇe dvitīyāyāṃ rudrasaṃhitāyāṃ dvitīye satīkhaṃḍe dakṣaya jñānusaṃdhānavarṇanaṃ nāma tricatvāriṃśo'dhyāyaḥ  
 śrīḥ  samāptoyaṃ rudrasaṃhitāntargatasatīkhaṇḍo dvitīyaḥ  
nārada uvāca  dākṣāyaṇī satī devī tyaktadehā piturmakhe  kathaṃ girisutā brahmanbabhūva jagadambikā  
kathaṃ kṛtvā tapo'tyugrampatimāpa śivaṃ ca sā  etanme pṛcchate samyakkathaya tvaṃ viśeṣataḥ  
brahmovāca  śṛṇu tvaṃ muniśārdūla śivācaritamuttamam  pāvanaṃ paramaṃ divyaṃ sarvapāpaharaṃ śubham  
yadā dākṣāyaṇī devī hareṇa sahitā mudā  himācale sucikrīḍe līlayā parameśvarī  
matsuteyamiti jñātvā siṣeve mātṛvarcasā  himācalapriyā menā sarvarddhibhiranirbharā  
yadā dākṣāyaṇī ruṣṭā nādṛtā svatanuṃ jahau  pitrā dakṣeṇa tadyajñe saṃgatā parameśvarī  
tadaiva menakā tāṃ sā himācalapriyā mune  śivalokasthitāṃ devīmārirādhayiṣustadā  
tasyāmahaṃ sutā syāmityavadhārya satī hṛdā  tyaktadehā mano dadhre bhavituṃ himavatsutā  
samayaṃ prāpya sā devī sarvadevastutā punaḥ  satī tyaktatanuḥ prītyā menakātanayābhavat  
nāmnā sā pārvatī devī tapaḥ kṛtvā sudussaham  nāradasyopadeśādvai patimprāpa śivaṃ punaḥ  
nārada uvāca  brahmanvidhe mahāprājña vada me vadatāṃ vara  menakāyāssamutpatiṃ vivāhaṃ caritaṃ tathā  
dhanyā hi menakā devī yasyāṃ jātā sutā satī  ato mānyā ca dhanyā ca sarveṣāṃ sā pativratā  
brahmovāca  śṛṇu tvaṃ nārada mune pārvatīmāturudbhavam  vivāhaṃ caritaṃ caiva pāvanaṃ bhaktivarddhanam  
astyuttarasyāṃ diśi vai girīśo himavānmahān  parvato hi muniśreṣṭha mahātejāssamṛddhibhāk  
dvairūpyaṃ tasya vikhyātaṃ jaṃgamasthirabhedataḥ  varṇayāmi samāsena tasya sūkṣmasvarūpakam  
pūrvāparau toyanidhī suvigāhya sthito hi yaḥ  nānāratnākaro ramyo mānadaṇḍa iva kṣiteḥ  
nānāvṛkṣasamākīrṇo nānāśṛṃgasucitritaḥ  siṃhavyāghrādipaśubhissevitassukhibhissadā  
tuṣāranidhiratyugro nānāścaryavicitritaḥ  devarṣisiddhamunibhissaṃśritaḥ śivasaṃpriyaḥ  
tapasthāno'tipūtātmā pāvanaśca mahātmanām  tapassiddhipradotyaṃtaṃ nānādhātvākaraḥ śubhaḥ  
sa eva divyarūpo hi ramyaḥ sarvāṅgasundaraḥ  viṣṇvaṃśo'vikṛtaḥ śailarājarājassatāmpriyaḥ  
kulasthityai ca sa girirdharmmavarddhanahetave  svavivāhaṃ karttumaicchatpitṛdevahitecchayā  
tasminnavasare devāḥ svārthamācintya kṛtsnaśaḥ  ūcuḥ pitṝnsamāgatya divyānprītyā munīśvara  
devā ūcuḥ  sarve śṛṇuta no vākyaṃ pitaraḥ prītamānasāḥ  karttavyaṃ tattathaivāśu devakāryyepsavo yadi  
menā nāma sutā yā vo jyeṣṭhā maṅgalarūpiṇī  tāmvivāhya ca suprītyā himākhyena mahībhṛtā  
evaṃ sarvamahālābhaḥ sarveṣāṃ ca bhaviṣyati  yuṣmākamamarāṇāṃ ca duḥkhahāniḥ pade pade  
brahmovāca  ityākarṇyāparavacaḥ pitaraste vimṛśya ca  smṛtvā śāpaṃ sutānāṃ ca procuromiti tadvacaḥ  
dadurmenāṃ suvidhinā himāgāya nijātmajām  samutsavo mahānāsīttadvivāhe sumaṅgale  
haryyādayā'pi te devā munayaścāparokhilāḥ  ājagmustatra saṃsmṛtya vāmadevaṃ bhavaṃ dhiyā  
utsavaṃ kārayāmāsurdattvā dānānyanekaśaḥ  supraśasya pitṝndivyānpraśaśaṃsurhimācalam  
mahāmodānvitā devāste sarve samunīśvarāḥ  saṃjagmuḥ svasvadhāmāni saṃsmarantaḥ śivāśivau  
kautukaṃ bahu samprāpya suvivāhya priyāṃ ca tām  ājagāma svabhavanaṃ mudamāpa girīśvaraḥ  
brahmovāca  menayā hi himāgasya suvivāho munīśvara  prokto me sukhadaḥ prītyā kimbhūyaḥ śrotumicchasi  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe himācalavivāhavarṇanaṃ nāma prathamodhyāyaḥ  
nārada uvāca  vidhe prājña vadedānīṃ menotpattiṃ samādarāt  api śāpaṃ samācakṣva kuru saṃdehabhaṃjanam  
brahmovāca  śṛṇu nārada suprītyā menotpattiṃ vivekataḥ  munibhiḥ saha vakṣyehaṃ sutavaryya mahābudha  
dakṣanāmā mama suto yaḥ purā kathito mune  tasya jātāḥ sutāḥ ṣaṣṭipramitāssṛṣṭikāraṇāḥ  
tāsāṃ vivāhamakarotsa varaiḥ kaśyapādibhiḥ  viditaṃ te samastaṃ tatprastutaṃ śṛṇu nārada  
tāsāṃ madhye svadhānāmnīṃ pitṛbhyo dattavānsutām  tisrobhavansutāstasyāssubhagā dharmamūrtayaḥ  
tāsāṃ nāmāni śṛṇu me pāvanāni munīśvara  sadā vighnaharāṇyeva mahāmaṃgaladāni ca  
menānāmnī sutā jyeṣṭhā madhyā dhanyā kalāvatī  antyā etāssutāssarvāḥ pitṝṇāmmānasodbhavāḥ  
ayonijāḥ svadhāyāśca lokatastatsutā matāḥ  āsāmprocya sunāmāni sarvānkāmāñjano labhet  
jagadvaṃdyāḥ sadā lokamātaraḥ paramodadāḥ  yoginyaḥ paramā jñānanidhānāstāstrilokagāḥ  
ekasminsamaye tisro bhaginyastā munīśvara  śvetadvīpaṃ viṣṇulokaṃ jagmurdarśanahetave  
kṛtvā praṇāmaṃ viṣṇośca saṃstutiṃ bhaktisaṃyutāḥ  tasthustadājñayā tatra susamājo mahānabhūt  
tadaiva sanakādyāstu siddhā brahmasutā mune  gatāstatra hariṃ natvā stutvā tasthustadājñayā  
sanakādyānmunīndṛṣṭvottasthuste sakalā drutam  tatrasthānsaṃsthitānnatvā devādyāṃllokavanditān  
tisro bhaginyastāṃstatra nottasthurmohitā mune  māyayā daivavivaśāśśaṅkarasya parātmanaḥ  
mohinī sarva lokānāṃ śivamāyā garīyasī  tadadhīnaṃ jagatsarvaṃ śivecchā sā prakīrtyate  
prārabdhaṃ procyate saiva tannāmāni hyanekaśaḥ  śivecchayā bhavatyeva nātra kāryā vicāraṇā  
bhūtvā tadvaśagāstā vai na cakrurapi tannatim  vismitāssampradṛśyaiva saṃsthitāstatra kevalam  
tādṛśīṃ tadgatiṃ dṛṣṭvā sanakādyā munīśvarāḥ  jñānino'pi paraṃ cakruḥ krodhaṃ durviṣahaṃ ca te  
śivecchāmohitastatra sakrodhastā uvāca ha  sanatkumāro yogīśaśśāpandaṇḍakaraṃ dadan  
sanatkumāra uvāca  yūyaṃ tisro bhaginyaśca mūḍhāḥ sadvayunojjhitāḥ  ajñātaśrutitattvā hi pitṛkanyā api dhruvam  
abhyutthānaṃ kṛtaṃ no yannamaskāropi garvataḥ  mohitā narabhāvatvātsvargāddūrā bhavantu hi  
narastriyaḥ sambhavantu tisro'pi jñānamohitāḥ  svakarmaṇaḥ prabhaṇāve labhadhvaṃ phalamīdṛśam  
 brahmovāca  ityākarṇya ca sādhvastāstisro'pi cakitā bhṛśam  patitvā pādayostasya samūcūrnatamastakāḥ  
pitṛtanayā ūcuḥ  munivaryya dayāsindho prasanno bhava cādhunā  tvatpraṇāmaṃ vayaṃ mūḍhāḥ kurmahe sma na bhāvataḥ  
prāptaṃ ca tatphalaṃ vipra na te doṣo mahāmune  anugrahaṃ kuruṣvātra labhema svargatimpunaḥ  
brahmovāca  śrutvā tadvacanaṃ tāta provāca sa munistadā  śāpoddhāraṃ prasannātmā preritaḥ śivamāyayā  
sanatkumāra uvāca  pitṝṇāṃ tanayāstisraḥ śṛṇuta prītamānasāḥ  vacanaṃ mama śokaghnaṃ sukhadaṃ sarvadaiva vaḥ  
viṣṇoraṃśasya śailasya himādhārasya kāminī  jyeṣṭhā bhavatu tatkanyā bhaviṣyatyeva pārvatī  
dhanyā priyā dvitīyā tu yoginī janakasya ca  tasyāḥ kanyā mahālakṣmīrnāmnā sītā bhaviṣyati  
vṛṣabhānasya vaiśyasya kaniṣṭhā ca kalāvatī   bhaviṣyati priyā rādhā tatsutā dvāparāntataḥ  
menakā yoginī patyā pārvatyāśca vareṇa ca  tena dehena kailāsaṃ gamiṣyati parampadam  
dhanyā ca sītayā sīradhvajo janakavaṃśajaḥ  jīvanmukto mahāyogī vaikuṇṭhaṃ ca gamiṣyati  
kalāvatī vṛṣabhānasya kautukātkanyayā saha  jīvanmuktā ca golokaṃ gamiṣyati na saṃśayaḥ  
vinā vipattiṃ mahimā keṣāṃ kutra bhaviṣyati  sukarmiṇāṃ gate duḥkhe prabhaveddurlabhaṃ sukham  
yūyaṃ pitṝṇāṃ tanayāssarvāssvargavilāsikāḥ  karmakṣayaśca yuṣmākamabhavadviṣṇudarśanāt  
ityuktvā punarapyāha gatakrodho munīśvaraḥ  śivaṃ saṃsmṛtya manasā jñānadaṃ bhuktimuktidam  
aparaṃ śṛṇuta prītyā madvacassukhadaṃ sadā  dhanyā yūyaṃ śivaprītā mānyāḥ pūjyā hyabhīkṣṇaśaḥ  
menāyāstanayā devī pārvatī jagadambikā  bhaviṣyati priyā śambhostapaḥ kṛtvā sudussaham  
dhanyā sutā smṛtā sītā rāmapatnī bhaviṣyati  laukikācāramāśritya rāmeṇa vihariṣyati  
kalāvatīsutā rādhā sākṣādgolokavāsinī  guptasnehanibaddhā sā kṛṣṇapatnī bhaviṣyati  
brahmovāca  itthamābhāṣya sa munirbhrātṛbhissaha saṃstutaḥ  sanatkumāro bhagavāṃstatraivāntarhito'bhavat  
tisro bhaginyastāstāta pitṝṇāṃ mānasīḥ sutāḥ  gatapāpāssukhaṃ prāpya svadhāma prayayurdrutam  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṃḍe pūrvagativarṇanaṃ nāma dvitīyo'dhyāyaḥ  
nārada uvāca  vidhe prājña mahādhīmanvada me vadatāṃ vara  tataḥ paraṃ kimabhavaccaritaṃ viṣṇusadguro  
adbhuteyaṃ kathā proktā menā pūrvagatiḥ śubhā  vivāhaśca śrutassamyakparamaṃ caritaṃ vada  
menāṃ vivāhya sa giriḥ kṛtavānkiṃ tataḥ param  pārvatī kathamutpannā tasyāṃ vai jagadambikā  
tapassudussahaṃ kṛtvā kathaṃ prāpa patiṃ haram  etatsarvaṃ samācakṣva vistarācchāṃkaraṃ yaśaḥ  
 brahmovāca  mune tvaṃ śṛṇu suprītyā śāṃkaraṃ suyaśaḥ śubham  yacchrutvā brahmahā śuddhyetsarvānkāmānavāpnuyāt  
yadā menāvivāhantu kṛtvāgacchadgirirgṛham  tadā samutsavo jātastriṣu lokeṣu nārada  
himācalo'pi suprītaścakāra paramotsavam  bhūsurānbaṃdhuvargāṃśca parānānarca saddhiyā  
sarve dvijāśca santuṣṭā dattvāśīrvacanaṃ varam  yayustasmai svasvadhāma baṃdhuvargāstathāpare  
himācalo'pi suprīto menayā sukhade gṛhe  reme'nyatra ca susthāne nandanādivaneṣvapi  
tasminnavasare devā mune viṣṇvādayo'khilāḥ  munayaśca mahātmānaḥ prajagmurbhūdharāntike  
dṛṣṭvā tānāgatāndevānpraṇanāma mudā giriḥ  saṃmānaṃ kṛtavānbhaktyā praśaṃsansva vidhiṃ mahān  
sāñjalirnataśīrṣo hi sa tuṣṭāva subhaktitaḥ  romodgamo mahānāsīdgireḥ premāśravo'patan  
tataḥ praṇamya suprīto himaśailaḥ prasannadhīḥ  uvāca praṇato bhūtvā mune viṣṇvādikānsurān  
himācala uvāca  adya me saphalaṃ janma saphalaṃ sumahattapaḥ  adya me saphalaṃ jñānamadya me saphalāḥ kriyāḥ  
dhanyo'hamadya saṃjāto dhanyā me sakalā kṣitiḥ  dhanyaṃ kulaṃ tathā dārāssarvaṃ dhanyaṃ na saṃśayaḥ  
yataḥ samāgatā yūyaṃ militvā sarva ekadā  māṃ nideśayata prītyocitaṃ mattvā svasevakam  
 brahmovāca  iti śrutvā mahīdhrasya vacanaṃ te surāstadā  ūcurharyādayaḥ prītāḥ siddhiṃ matvā svakāryataḥ  
devā ūcuḥ  himācala mahāprājña śṛṇva smadvacanaṃ hitam  yadarthamāgatāssarve tadbrūmaḥ prītito vayam  
yā purā jagadambomā dakṣakanyā'bhavadgire  rudrapatnī hi sā bhūtvā cikrīḍe suciraṃ bhuvi  
pitṛto'nādaraṃ prāpya saṃsmṛtya svapaṇaṃ satī  jagāma svapadaṃ tyaktvā taccharīraṃ tadāmbikā  
sā kathā viditā loke tavāpi himabhūdhara  evaṃ sati mahālābho bhaveddevagaṇasya hi  
sarvasya bhavataścāpi syussarve te vaśāssurāḥ  
brahmovāca  ityākarṇya vacasteṣāṃ haryādīnāṃ girīśvaraḥ  tathāstviti prasannātmā provāca na ca sādaram  
atha te ca samādiśya tadvidhimparamādarāt  svayaṃ jagmuśca śaraṇamumāyāśśaṃkara striyaḥ  
susthale manasā sthitvā sasmarurjagadambikām  praṇamya bahuśastatra tuṣṭuvuḥ śraddhayā surāḥ  
devā ūcuḥ  devyume jagatāmamba śivalokanivāsinī  sadāśivapriye durge tvāṃ namāmo maheśvari  
śrīśaktiṃ pāvanāṃ śāntāṃ puṣṭimparamapāvanīm  vayannāmāmahe bhaktyā mahadavyaktarūpiṇīm  
śivāṃ śivakarāṃ śuddhāṃ sthūlāṃ sūkṣmāṃ parāyaṇām  antarvidyāsuvidyābhyāṃ suprītāṃ tvāṃ namāmahe  
tvaṃ śraddhā tvaṃ dhṛtistvaṃ śrīstvameva sarvagocarā  tvandīdhitissūryyagatā svaprapañcaprakāśinī  
yā ca brahmāṇḍasaṃsthāne jagajjīveṣu yā jagat  āpyāyayati brahmāditṛṇāntaṃ tāṃ namāmahe  
gāyatrī tvaṃ vedamātā tvaṃ sāvitrī sarasvatī  
tvaṃ vārtā sarvajagatāṃ tvaṃ trayī dharmarūpiṇī  
nidrā tvaṃ sarvabhūteṣu kṣudhā tṛptistvameva hi  tṛṣṇā kāntiśchavistuṣṭissarvānandakarī sadā  
tvaṃ lakṣmīḥ puṇyakartṝṇāṃ tvaṃ jyeṣṭhā pāpināṃ sadā  tvaṃ śāntiḥ sarvajagatāṃ tvaṃ dhātrī prāṇapoṣiṇī  
tvantasvarūpā bhūtānāṃ pañcānāmapi sārakṛt  tvaṃ hi nītibhṛtāṃ nītirvyavasāyasvarūpiṇī  
gītistvaṃ sāmavedasya granthistvaṃ yajuṣāṃ hutiḥ  ṛgvedasya tathā mātrātharvaṇasya parā gatiḥ  
samastagīrvāṇagaṇasya śaktistamomayī dhātṛguṇaikadṛśyā  rajaḥ prapaṃcāttu bhavaikarūpā yā na śrutā bhavyakarī stuteha  
saṃsārasāgarakarālabhavāṅgaduḥkhanistārakāritaraṇiśca nivītahīnā  aṣṭāṅgayogaparipālanakelidakṣāṃ vindhyāgavāsaniratāṃ praṇamāma tāṃ vai  
nāsākṣi vaktrabhujavakṣasi mānase ca dhṛtyā sukhāni vitanoṣi sadaiva jantoḥ  nidreti yāti subhagā jagatī bhavā naḥ sā naḥ prasīdaṃtu bhavasthitipālanāya  
brahmovāca  iti stutvā maheśānīṃ jagadambāmumāṃ satīm  supreyamanasaḥ sarve tasthuste darśanepsavaḥ  
iti śrīśivamahāpurāṇe ditīyāyāṃ rudrasaṃhitāyāṃ tṛtīye pārvatīkhaṃḍe devastutirnāma tṛtīyo'dhyāyaḥ  
brahmovāca  itthaṃ devaiḥ stutā devī durgā durgārtināśinī  āvirbabhūva devānāṃ purato jagadaṃbikā  
rathe ratnamaye divye saṃsthitā paramādbhute  kiṃkiṇījālasaṃyukte mṛdusaṃstaraṇe vare  
koṭisūryādhikābhāsa ramyāvayavabhāsinī  svatejorāśimadhyasthā vararūpā samacchavi  
anūpamā mahāmāyā sadāśivavilāsinī  triguṇā nirguṇā nityā śivalokanivāsinī  
tridevajananī caṇḍī śivā sarvārtināśinī  sarvamātā mahānidrā sarvasvajanatāriṇī  
tejorāśeḥ prabhāvāttu sā tu dṛṣṭvā suraiśśivā  tuṣṭuvustāṃ punaste vai surā darśanakāṃkṣiṇaḥ  
atha devagaṇāssarve viṣṇvādyā darśanepsavaḥ  dadṛśurjagadambāṃ tāṃ tatkṛpāṃ prāpya tatra hi  
babhūvānandasandohassarveṣāṃ tridivaukasām  punaḥ punaḥ praṇemustāṃ tuṣṭuvuśca viśeṣataḥ  
devā ūcuḥ  śive śarvāṇi kalyāṇi jagadamba maheśvari  tvāṃ natāssarvathā devā vayaṃ sarvārtināśinīm  
na hi jānanti deveśi vedaśśāstrāṇi kṛtsnaśaḥ  atīto mahimā dhyānaṃ tava vāṅmanasośśive  
atadvyāvṛttitastāṃ vai cakitaṃ cakitaṃ sadā  abhidhatte śrutirapi pareṣāṃ kā kathā matā  
jānanti bahavo bhaktāstvatkṛpāṃ prāpya bhaktitaḥ  śaraṇāgatabhaktānāṃ na kutrāpi bhayādikam  
vijñaptiṃ śṛṇu suprītā yasyā dāsāssadāmbike  tava devi mahādevi hīnato varṇayāmahe  
purā dakṣasutā bhūtvā saṃjātā haravallabhā  brahmaṇaśca pareṣāṃ vā nāśayatvamakaṃmahat  
pitṛto'nādaraṃ prāpyātyajaḥ paṇavaśāttanum  svalokamagamastvaṃ vālabhadduḥkhaṃ haro'pi hi  
na hi jātamprapūrṇaṃ taddevakāryaṃ maheśvari  vyākulā munayo devāśśaraṇantvāṃ gatā vayam  
pūrṇaṃ kuru maheśāni nirjarāṇāṃ manoratham  sanatkumāravacanaṃ saphalaṃ syādyathā śive  
avatīrya kṣitau devi rudrapatnī punarbhava  līlāṃ kuru yathāyogyaṃ prāpnuyurnirjarāssukham  
sukhī syāddevi rudro'pi kailāsācalasaṃsthitaḥ  sarve bhavantu sukhino duḥkhaṃ naśyatu kṛtsnaśaḥ  
 brahmovāca  iti procyāmarāssarve viṣṇvādyāḥ premasaṃkulāḥ  maunamāsthāya saṃtasthurbhaktinamrā tmamūrtayaḥ  
śivāpi suprasannābhūdākarṇyāmarasaṃstutim  ākalayyātha taddhetuṃ saṃsmṛtya svaprabhuṃ śivam  
uvācomā tadā devī sambodhya vibudhāṃśca tān  vihasya māpatimukhānsadayā bhaktavatsalā  
umovāca  he hare he vidhe devā munayaśca gatavyathāḥ  sarve śṛṇuta madvākyaṃ prasannāhaṃ na saṃśayaḥ  
caritaṃ mama sarvatra trailokyasya sukhāvaham  kṛtaṃ mayaivaṃ sakalaṃ dakṣamohādikaṃ ca tat  
avatāraṃ kariṣyāmi kṣitau pūrṇaṃ na saṃśayaḥ  bahavo hetavo'pyatra tadvadāmi mahādarāt  
purā himācalo devā menā cātisubhaktitaḥ  sevāṃ me cakratustāta jananīvatsatītanoḥ  
idānīṃ kurutassevāṃ subhaktyā mama nityaśaḥ  menā viśeṣatastatra sutātvenātra saṃśayaḥ  
rudro gacchatu yūyaṃ cāvatāraṃ himavadgṛhe  ataścāvatariṣyāmi duḥkhanāśo bhaviṣyati  
sarve gacchata dhāma svaṃ svaṃ sukhaṃ labhatāṃ ciram  avatīrya sutā bhūtvā menāyā dāsya utsukham  
harapatnī bhaviṣyāmi suguptaṃ matamātmanaḥ  adbhutā śivalīlā hi jñānināmapi mohinī  
yāvatprabhṛti me tyaktā svatanurdakṣajā surāḥ  pitṛto'nādaraṃ dṛṣṭvā svāminastatkratau gatā  
tadāprabhṛti sa svāmī rudraḥ kālāgnisaṃjñakaḥ  digambaro babhūvāśu maccintanaparāyaṇaḥ  
mama roṣaṃ kratau dṛṣṭvā pitustatra gatā satī  atyajatsvatanuṃ prītyā dharmajñeti vicārataḥ  
yogyabhūtsadanaṃ tyaktvā kṛtvā veṣamalaukikam  na sehe virahaṃ satyā madrūpāyā maheśvaraḥ  
mama hetormahāduḥkhī sa babhūva kuveṣabhṛt  atyajatsa tadārabhya kāmajaṃ sukhamuttamam  
anyacchṛṇuta he viṣṇo he vidhe munayaḥ surāḥ  mahāprabhormaheśasya līlāṃ bhuvanapālinīm  
vidhāya mālāṃ suprītyā mamāsthnāṃ virahākulaḥ  na śāntiṃ prāpa kutrāpi prabuddho 'pyeka eva saḥ  
itastato rurodoccairanīśa iva sa prabhuḥ  yogyāyogyaṃ na bubudhe bhramansarvatra sarvadā  
itthaṃ līlāṃ haro'kārṣīddarśayankāmināṃ prabhuḥ  ūce kāmukavadvāṇīṃ virahavyākulāmiva  
vastuto'vikṛto'dīno'styajitaḥ parameśvaraḥ  paripūrṇaḥ śivaḥ svāmī māyādhīśo'khileśvaraḥ  
anyathā mohatastasya kiṃ kāmācca prayojanam  vikāreṇāpi kenāśu māyālipto na sa prabhuḥ  
rudro'tīvecchati vibhussa me kartuṃ karagraham  avatāraṃ kṣitau menāhimācalagṛhe surāḥ  
ataścāvatariṣyāmi rudrasantoṣahetave  himāgapatnyāṃ menāyā laukikīṃ gatimāśritā  
bhaktā rudrapriyā bhūtvā tapaḥ kṛtvā sudussaham  devakāryaṃ kariṣyāmi satyaṃ satyaṃ na saṃśayaḥ  
gacchata svagṛhaṃ sarve bhava bhajata nityaśaḥ  tatkṛpāto'khilaṃ duḥkhaṃ vinaśyati na saṃśayaḥ  
bhaviṣyati kṛpālostu kṛpayā maṃgalaṃ sadā  vandyā pūjyā triloke'haṃ tajjāyeti ca hetutaḥ  
 brahmovāca  ityuktvā jagadambā sā devānāṃ paśyatāntadā  antardadhe śivā tāta svaṃ lokamprāpa vai drutam  
viṣṇvādayassurāssarve munayaśca mudānvitāḥ  kṛtvā taddiśi saṃnāmaṃ svasvadhāmāni saṃyayuḥ  
itthaṃ durgāsucaritaṃ varṇitaṃ te munīśvara  sarvadā sukhadaṃ nṝṇāṃ bhuktimuktipradāyakam  
ya idaṃ śṛṇuyānnityaṃ śrāvayedvā samāhitaḥ  paṭhedvā pāṭhayedvāpi sarvānkāmāna vāpnuyāt  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṃḍe devasāntvanaṃ nāma caturtho'dhyāyaḥ  
nārada uvāca  antarhitāyāndevyāṃ tu durgāyāṃ svagṛheṣu ca  gateṣvamaravṛndeṣu kimabhūttadanantaram  
kathaṃ menāgirīśau ca tepāte paramantapaḥ  kathaṃ sutā'bhavattasya menāyāntāta tadvada  
 brahmovāca  vipravarya sutaśreṣṭha śṛṇu taccaritaṃ mahat  praṇamya śaṃkaraṃ bhaktyā vacmi bhaktivivarddhanam  
upadiśya gate tāta suravṛnde girīśvaraḥ  haryādau menakā cāpi tepāte paramantapaḥ  
aharniśaṃ śivāṃ śambhuṃ cintayantau ca dampatī  samyagāredhaturnityaṃ bhaktiyuktena cetasā  
giripriyātīva mudānarca devīṃ śivena sā  dānandadau dvijebhyaśca sadā tattoṣahetave  
caitramāsaṃ samārabhya saptaviṃśativatsarān  śivāṃ sampūjayāmāsāpattyārthinyanvahaṃ ratā  
aṣṭamyāmupavāsantu kṛtvādānnavamītithau  modakairbalipiṣṭaiśca pāyasairgandhapuṣpakaiḥ  
gaṅgāyāmauṣadhiprasthe kṛtvā mūrtiṃ mahīmayīm  umāyāḥ pūjayāmāsa nānāvastusamarpaṇaiḥ  
kadācitsā nirāhārā kadācitsā dhṛtavratā  kadācitpavanāhārā kadācijjalabhughyabhūt  
śivāvinyastacetaskā saptaviṃśativatsarān  nināya menakā prītyā paraṃ sā mṛṣṭavarcasā  
saptaviṃśativarṣānte jaganmātā jaganmayī  suprītābhavadatyarthamumā śaṃkarakāminī  
anugrahāya menāyāḥ purataḥ parameśvarī  āvirbabhūva sā devī santuṣṭā tatsubhaktitaḥ  
divyāvayavasaṃyuktā tejomaṇḍalamadhyagā  uvāca vihasantī sā menāṃ pratyakṣatāṃ gatā  
devyuvāca  varaṃ brūhi mahāsādhvi yatte manasi vartate  suprasannā ca tapasā tavāhaṃ girikāmini  
yatprārthitaṃ tvayā mene tapovratasamādhinā  dāsye te'haṃ ca tatsarvaṃ vāñchitaṃ yadyadā bhavet  
tatassā menakā devīṃ pratyakṣāṃ kālikāntadā  dṛṣṭvā ca praṇanāmātha vacanaṃ cedamabravīt  
menovāca  devi pratyakṣato rūpandṛṣṭantava mayā'dhunā  tvāmahaṃ stotumicchāmi prasannā bhava kālike  
 brahmovāca  atha sā menayetyuktā kālikā sarvamohinī  bāhubhyāṃ suprasannātmā menakāṃ pariṣasvaje  
tataḥ prāptamahājñānā menakā kālikāṃ śivam  tuṣṭāva vāgbhi riṣṭābhirbhaktyā pratyakṣatāṃ gatām  
menovāca  mahāmāyāṃ jagaddhātrīṃ caṇḍikāṃ lokadhāriṇīm  praṇamāmi mahādevīṃ sarvakāmārthadāyinīm  
nityānandakarīṃ māyāṃ yoganidrāṃ jagatprasūm  praṇamāmi sadāsiddhāṃ śubhasārasamālinīm  
mātāmahīṃ sadānandāṃ bhaktaśokavināśinīm  ākalpaṃ vanitānāṃ ca prāṇināṃ buddhirūpiṇīm  
sā tvaṃ baṃdhacchedaheturyatīnāṃ kaste geyo mādṛśībhiḥ prabhāvaḥ  hiṃsāyā vātharvavedasya sā tvaṃ nityaṃ kāmaṃ tvaṃ mameṣṭaṃ vidhehi  
nityānityairbhāvahīnaiḥ parāstaistattanmātrairyojyate bhūtavargaḥ  teṣāṃ śaktistvaṃ sadā nityarūpā kāle yoṣā yogayuktā samarthā  
yonirdharitrī jagatāṃ tvameva tvameva nityā prakṛtiḥ parastāt  yathā vaśaṃ kriyate brahmarūpaṃ sā tvaṃ nityā me prasīdādya mātaḥ  
tvaṃ jātavedogataśaktirugrā tvaṃ dāhikā sūryakarasya śaktiḥ  āhlādikā tvaṃ bahucandrikā yā tāntvāmahaṃ staumi namāmi caṇḍīm  
yoṣāṇāṃ satpriyā ca tvaṃ nityā tvaṃ cordhvaretasām  vāṃchā tvaṃ sarvajagatāṃ dhāyā ca tvaṃ yathā hareḥ  
yā ceṣṭarūpāṇi vidhāya devī sṛṣṭisthitānāśamayī ca kartrī  brahmācyutasthāṇuśarīrahetussā tvaṃ prasīdādya punarnamaste  
brahmovāca  tata itthaṃ stutā durgā kālikā punareva hi  uvāca menakāṃ devīṃ vāṃchitaṃ varayetyuta  
 umovāca  prāṇapriyā mama tvaṃ hi himācalavilāsinī  yadicchasi dhruvandāsye nādeyaṃ vidyate mama  
iti śrutvā maheśānyāḥ pīyūṣasadṛśaṃ vacaḥ  uvāca parituṣṭā sā menakā girikāminī  
menovāca  śive jayajaya prājñe maheśvari bhavāmbike  varayogyāsmahaṃ cette vṛṇe bhūyo varaṃ varam  
prathamaṃ śataputrā me bhavantu jagadambike  bahvāyuṣo vīryavanta ṛddhisiddhisamanvitāḥ  
paścāttathaikā tanayā svarūpaguṇaśālinī  kuladvayānaṃdakarī bhuvanatrayapūjitā  
sutā bhava mama śive devakāryārthameva hi  rudrapatnī bhava tathā līlāṃ kuru bhavāmbike  
 brahmovāca  tacchrutvā menakoktaṃ hi prāha devī prasannadhīḥ  smitapūrvaṃ vacastasyāḥ pūrayantī manoratham  
 devyuvāca  śataputrāssaṃ bhavantu bhavatyā vīryasaṃyutāḥ  tatraiko balavānmukhyaḥ pradhamaṃ saṃbhaviṣyati  
sutāhaṃ saṃbhaviṣyāmi santuṣṭā tava bhaktitaḥ  deva kāryaṃ kariṣyāmi sevitā nikhilaissuraiḥ  
brahmovāca  evamuktvā jagaddhātrī kālikā parameśvarī  paśyantyā menakāyāstu tatraivāntardadhe śivā  
menakāpi varaṃ labdhvā maheśānyā abhī psitam  mudaṃ prāpāmitāṃ tāta tapaḥkleśopyanaśyata  
diśi tasyāṃ namaskṛtya suprahṛṣṭamanāssatī  jayaśabdaṃ proccaraṃtī svasthānampraviveśa ha  
atha tasmai svapataye śaśaṃsa suvaraṃ ca tam  svacihnabuddhamiva vai suvācā punaruktayā  
śrutvā śailapatirhṛṣṭo'bhavanmenāvaco hi tat  praśaśaṃsa priyāṃ prītyā śivābhaktiratāṃ ca tām  
kālakrameṇā'tha tayoḥ pravṛtte surate mune  garbho babhūva menāyā vavṛdhe pratyahaṃ ca saḥ  
asūta sā nāgavadhūpabhogyaṃ sutamuttamam  samudrabaddhasatsakhyaṃ mainākābhidhamadbhutam  
vṛtraśatrāvapi kruddhe vedanāśaṃ sapakṣakam  pavikṣatānāṃ devarṣe pakṣacchidi varāṅgakam  
pravaraṃ śataputrāṇāṃ mahābalaparākramam  svodbhavānāṃ mahīdhrāṇāṃ parvatendraikadhiṣṭhitam  
āsīnmahotsavastatra himācalapure'dbhutaḥ  dampatyoḥ pramudādhikyaṃ babhūva kleśasaṃkṣayaḥ  
dānandadau dvijātibhyo'nyebhyaśca pradadau dhanam  śivāśivapadadvandve sneho'bhūdadhikastayoḥ  
iti śrīśivamahāpurāṇe dvitīyāyāṃ ru saṃ tṛtīye pārvatīkhaṃḍe menāvaralābhavarṇano nāma paṃcamo'dhyāyaḥ  
 brahmovāca  atha saṃsmaraturbhaktyā dampatī tau bhavāmbikām  prasūtihetave tatra devakāryārthamādarāt  
tatassā caṇḍikā yogāttyaktadehā purā pituḥ  īhayā bhatituṃ bhūyassamaicchadriridārataḥ  
satyaṃ vidhātuṃ svavacaḥ prasannākhilakāmadā  pūrṇāṃśācchailacitte sā viveśātha maheśvarī  
virarāja tatassotipramadopūrvasudyutiḥ  hutāśana ivādhṛṣyastejorāśirmahāmanāḥ  
tato girissvapriyāyāṃ paripūrṇaṃ śivāṃśakam  samādhimatvātsamaye samadhatta suśaṃkare  
samadhatta gireḥ patnī garbhaṃ devyāḥ prasādataḥ  citte sthitāyāḥ karuṇākarāyāḥ sukhadaṃ gireḥ  
giripriyā sarvajagannivāsāsaṃśrayādhikam  vireje sutarāṃ menā tejomaṇḍalagā sadā  
sukhodayaṃ svabhartuśca menā dauhṛdalakṣaṇam  dadhau nidānandevānāmānandasyepsitaṃ śubham  
deha sādādasaṃpūrṇabhūṣaṇā lodhrasaṃmukhā  svalpabhendukṣaye kālaṃ viceṣyarkṣā vibhāvarī  
tadānanaṃ mṛtsurabhināyaṃ tṛptiṃ girīśvaraḥ  mune rahasyupāghrāya premādhikyaṃ babhūva tat  
menā spṛhāvatī keṣu na me śaṃsati vastuṣu  kiṃcidiṣṭaṃ hriyāpṛcchadanuvelaṃ sakhī giriḥ  
upetya dauhadaṃ śalyaṃ yadvavre'paśyadāśu tat  ānītaṃ neṣṭamasyāddhā nāsādhyaṃ tridivai'pi hi  
pracīyamānāvayavā nistīrya dohadavyathām  reje menā bālalatā naddhapatrādhikā yathā  
girissagarbhāṃ mahiṣīmamaṃsta dharaṇīmiva  nidhānagarbhāmabhyantarlīnavahniṃ śamīmiva  
priyāprīteśca manasaḥ svārjitadraviṇasya ca  samunnataiḥ śruteḥ prājñaḥ kriyāścakre yathocitāḥ  
dadarśa kāle menāṃ sa pratītaḥ prasavonmukhīm  abhritāṃ ca divaṃ garbhagṛhe bhiṣagadhiṣṭhite  
dṛṣṭvā priyāṃ śubhāṅgī vai mumodātigirīśvaraḥ  garbhasthajagadambāṃ hi mahātejovatīntadā  
tasminnavasare devā mune viṣṇvādayastathā  munayaśca samāgamya garbhasthāṃ tuṣṭuvuśśivām  
devā ūcuḥ  durge jaya jaya prājñe jagadamba maheśvari  satyavrate satyapare trisatye satyarūpiṇī  
satyasthe satyasuprīte satyayone ca satyataḥ  satyasatye satyanetre prapannāḥ śaraṇaṃ ca te  
śivapriye maheśāni devaduḥkhakṣayaṃkari  trailokyamātā śarvāṇī vyāpinī bhaktavatsalā  
āvirbhūya trilokeśi devakāryaṃ kuruṣva ha  sanāthāḥ kṛpayā te hi vayaṃ sarve maheśvari  
tvattaḥ sarve ca sukhino labhante sukhamuttamam  tvāmvinā na hi kiṃcidvai śobhate tribhaveṣvapi  
brahmovāca  itthaṃ kṛtvā maheśānyā garbhasthāyā bahustutim  prasannamanaso devāssvaṃ svaṃ dhāma yayustadā  
vyatīte navame māse daśame māsi pūrṇataḥ  garbhasthāyā gatindradhre kālikā jagadambikā  
tadā susamayaścāsīcchāntabhagrahatārakaḥ  nabhaḥ prasannatāṃ yātaṃ prakāśassarvadikṣu hi  
mahī maṃgalabhūyiṣṭhā savanagrāmasāgarā  sarassravantīvāpīṣu puphulluḥ paṃkajāni vai  
vavuśca vividhā vātāssukhasparśā munīśvara  mumudussādhavassarve'satānduḥkhamabhūddrutam  
dundubhīnvādayāmāsurnabhasyāgatya nirjarāḥ  puṣpavṛṣṭirabhūttatra jagurgandharvasattamāḥ  
vidyādharastriyo vyomni nanṛtuścāpsarāstathā  tadotsavo mahānāsīddevādīnāṃ nabhaḥsthale  
tasminnavasare devī pūrvaśaktiśśivā satī  āvirbabhūva purato menāyā nijarūpataḥ  
vasaṃtartau madhau māse navamyāṃ mṛgadhiṣṇyake  arddharātre samutpannā gaṃgeva śaśimaṇḍalāt  
samaye tatsvarūpeṇa menakā jaṭharācchivā  samudbhūya samutpannā sā lakṣmīriva sāgarāt  
tatastasyāṃ tu jātāyāṃ prasanno'bhūttadā bhavaḥ  anukūlo vavau vāyurgambhīro gaṃdhayukśubhaḥ  
babhūva puṣpavṛṣṭiśca toyavṛṣṭi purassaram  jajvaluścāgnayaḥ śāntā jagarjuśca tadā ghanāḥ  
tasyāṃ tu jāyamānāyāṃ sarvasvaṃ samapadyata  himavannagare tatra sarva duḥkhaṃ kṣayaṃ gatam  
tasminnavasare tatra viṣṇvādyāssakalāssurāḥ  ājagmuḥ sukhinaḥ prītyā dadṛśurjagadambikām  
tuṣṭuvustāṃ śivāmambāṃ kālikāṃ śivakāminīm  divyārūpāṃ mahāmāyāṃ śivalokanivāsinīm  
 devā ūcuḥ  jagadamba mahādevi sarvasiddhividhāyini  devakāryakarī tvaṃ hi sadātastvāṃ namāmahe  
sarvathā kuru kalyāṇaṃ devānāṃ bhaktavatsale  menāmanorathaḥ pūrṇaḥ kṛtaḥ kuru harasya ca  
 brahmovāca  itthaṃ stutvā śivāṃ devīṃ viṣṇvādyā supraṇamya tām  svaṃsvaṃ dhāma yayuḥ prītāśśaṃsantastadgatiṃ parām  
tāntu dṛṣṭvā tathā jātāṃ nīlotpaladalaprabhāma  śyāmā sā menakā devī mudamāpāti nārada  
divyarūpaṃ vilokyānu jñānamāpa giripriyā  vijñāya parameśānīṃ tuṣṭāvātipraharṣitā  
menovāca  jagadamba maheśāni kṛtātikaruṇā tvayā  āvirbhūtā mama puro vilasantī yadambike  
tvamādyā sarvaśaktīnāṃ trilokajananī śive  śivapriyā sadā devī sarvadevastutā parā  
kṛpāṃ kuru maheśāni mama dhyānasthitā bhava  etadrūpeṇa pratyakṣaṃ rūpaṃ dhehi sutāsamam  
brahmovāca  ityākarṇya vacastasyā menāyā bhūdharastriyāḥ  pratyuvāca śivā devī suprasavāmaaripriyām  
devyuvāca  he mene tvaṃ purā māṃ ca susevitavatī ratā  tvadbhaktyā suprasannāhaṃ varandātuṃ gatāntikam  
varaṃ brūhīti madvāṇīṃ śrutvā te tadvaro vṛtaḥ  sutā bhava mahādevī sā me devahitaṃ kuru  
tathā dattvā varaṃ te'haṃ gatā svampadamādarāt  samayaṃ prāpya tanayā bhavante girikāmini  
divyarūpaṃ dhṛtaṃ medya yatte matsmaraṇaṃ bhavet  anyathā martyabhāvena tavājñānaṃ bhavenmayi  
yuvāṃ māṃ putribhāvena divyabhāvena vā sakṛt  cintayantau kṛtasnehau yātāsstho madgatimparām  
devakāryaṃ kariṣyāmi līlāṃ kṛtvā dbhutāṃ kṣitau  śambhupatnī bhaviṣyāmi tārayiṣyāmi sajjanān  
brahmovāca  ityuktvāsīcchivā tūṣṇīmambikā svāttmamāyayā  paśyantyāṃ mātari prītyā sadyo''bhūttanayā tanuḥ  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe pārvatījanmavarṇanaṃ nāma ṣaṣṭo'dhyāyaḥ  
 brahmovāca  tato menā purassā vai sutā bhūtvā mahādyutiḥ  cakāra rodanaṃ tatra laukikīṃ gatimāśritā  
ariṣṭaśayyāṃ paritassadvisārisutejasā  niśīthadīpā vihatatviṣa āsannaraṃ mune  
śrutvā tadrodanaṃ ramyaṃ gṛhasthāssarvayoṣitaḥ  jahṛṣussambhramāttatrāgatāḥ prītipurassarāḥ  
tacchuddhāntacaraḥ śīghraṃ śaśaṃsa bhūbhṛte tadā  pārvatījanma sukhadaṃ devakāryakaraṃ śubham  
tacchuddhāntacarāyāśu putrījanma suśaṃsate  sitātapatraṃ nādeyamāsīttasya mahībhṛtaḥ  
gatastatra giriḥ prītyā sapurohitasadvijaḥ  dadarśa tanayāṃ tāntu śobhamānāṃ subhāsasā  
nīlotpaladala śyāmāṃ sudyutiṃ sumanoramām  dṛṣṭvā ca tādṛśīṃ kanyāṃ mumodāti girīśvaraḥ  
sarve ca mumudustatra paurāśca puruṣāḥ striyaḥ  tadotsavo mahānāsīnnedurvādyāni bhūriśaḥ  
babhūva maṃgalaṃ gānaṃ nanṛturvārayoṣitaḥ  dānaṃ dadau dvijātibhyo jātakarmavidhāya ca  
atha dvāraṃ samāgatya cakāra sumahotsavam  himācalaḥ prasannātmā bhikṣubhyo draviṇandadau  
atho muhūrtte sumate himavānmunibhiḥ saha  nāmā'karotsutāyāstu kālītyādi sukhapradam  
dānaṃ dadau tadā prītyā dvijebhyo bahu sādaram  utsavaṃ kārayāmāsa vividhaṃ gānapūrvvakam  
itthaṃ kṛtvotsavaṃ bhūri kālīṃ paśyanmuhurmuhuḥ  lebhe mudaṃ sapatnīko bahuputro'pi bhūdharaḥ  
tatra sā vavṛdhe devī girirājagṛhe śivā  gaṃgeva varṣāsamaye śaradīvātha candrikā  
evaṃ sā kālikā devī cārvaṅgī cārudarśanā  dadhre cānudinaṃ ramyāṃ candrabimbakalāmiva  
kulocitena nāmnā tāṃ pārvatītyājuhāvahā  bandhupriyāṃ bandhujanaḥ sauśīlyaguṇasaṃyutām  
umeti mātrā tapase niṣiddhā kālikā ca sā  paścādumākhyāṃ sumukhī jagāma bhuvane mune  
dṛṣṭiḥ putravato'pyadrestasmiṃstṛptiṃ jagāma na  apatye pārvatītyākhye sarvasaubhāgya saṃyute  
madhoranantapuṣpasya cūte hi bhramarāvaliḥ  viśeṣasaṃgā bhavati sahakāre munīśvara  
pūto vibhūṣitaścāpi sa babhūva tayā giriḥ  saṃskāravatyeva girā manīṣīva himālayaḥ  
prabhāmahatyā śikhayeva dīpo bhuvanasya ca  trimārgayeva sanmārgastadvadgirijayā giriḥ  
kandukaiḥ kṛtrimaiḥ putraissakhīmadhyagatā ca sā  gaṃgāsaikatavedībhirbālye reme muhurmuhuḥ  
atha devī śivā sā copadeśasamaye mune  papāṭha vidyātsuprītyā yatacittā ca sadguroḥ  
prāktanā janmavidyāstāṃ śaradīva prapedire  haṃsālissvarṇadī naktamātmabhāso mahauṣadhim  
itthaṃ suvarṇitā līlā śivāyāḥ kācideva hi  anyalīlāmpravakṣye'haṃ śṛṇu tvaṃ premato mune  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe pārvatībālyalīlāvarṇanaṃnāma saptamo 'dhyāyaḥ  
 brahmovāca  ekadā tu śivajñānī śivalīlāvidāṃvaraḥ  himācalagṛhaṃ prītyāgamastvaṃ śivapreritaḥ  
dṛṣṭvā mune girīśastvāṃ natvānarca sa nārada  āhūya ca svatanayāṃ tvadaṅghryostāmapātayat  
punarnatvā munīśa tvāmuvāca himabhūdharaḥ  sāñjaliḥ svavidhiṃ matvā bahusannatamastakaḥ  
himālaya uvāca  he mune nārada jñāninbrahmaputravara prabho  sarvajñastvaṃ sakaruṇaḥ paropakaraṇe rataḥ  
matsutājātakaṃ brūhi guṇadoṣasamudbhavam  kasya priyā bhāgyavatī bhaviṣyati sutā mama  
 brahmovāca  ityukto munivarya tvaṃ girīśena himādriṇā  vilokya kālikāhastaṃ sarvāṃgaṃ ca viśeṣataḥ  
avocastvaṃ giriṃ tāta kautukī vāgviśāradḥ  jñānī viditavṛttānto nāradaḥ prītamānasaḥ  
nārada uvāca  eṣā te tanayā mene sudhāṃśoriva varddhitā  ādyā kalā śailarāja sarvalakṣaṇaśālinī  
svapatessukhadātyantaṃ pitroḥ kīrtivivarddhinī  mahāsādhvī ca sarvāsu mahānandakarī sadā  
sulakṣaṇāni sarvāṇi tvatsutāyāḥ kare gire  ekā vilakṣaṇā rekhā tatphalaṃ śṛṇu tattvataḥ  
yogī nagno'guṇo'kāmī mātṛtātavivarjitaḥ  amāno'śivaveṣaśca patirasyāḥ kiledṛśaḥ  
 brahmovāca  ityākarṇya vacaste hi satyaṃ mattvā ca dampatī  menā himācalaścāpi duḥkhitau tau babhūvatuḥ  
śivākarṇyavacaste hi tādṛśaṃ jagadambikā   lakṣaṇaistaṃ śivaṃ mattvā jaharṣāti mune hṛdi  
na mṛṣā nāradavacastviti saṃcintya sā śivā  snehaṃ śivapadadvandve cakārāti hṛdā tadā  
uvāca duḥkhitaḥ śailastvāntadā hṛdi nārada  kamupāyaṃ mune kuryāmatiduḥkhamabhūditi  
tacchutvā tvaṃ mune prāttha mahākautukakārakaḥ  himācalaṃ śubhairvākyairharṣayanvāgviśāradaḥ  
nārada uvāca  snehācchṛṇu gire vākyaṃ mama satyaṃ mṛṣā na hi  kararekhā brahmalipirna mṛṣā bhavati dhuvam  
tādṛśo'syāḥ patiḥ śaila bhaviṣyati na saṃśayaḥ  tatropāyaṃ śṛṇu prītyā yaṃ kṛtvā lapsyase sukham  
tādṛśo'sti varaḥ śambhulīlārūpadharaḥ prabhuḥ  kulakṣaṇāni sarvāṇi tatra tulyāni sadguṇaiḥ  
prabhau doṣo na duḥkhāya duḥkhado'tyaprabhau hi saḥ  ravipāvakagaṃgānāṃ tatra jñeyā nidarśanā  
tasmācchivāya kanyā svāṃ śivāṃ dehi vivekataḥ  śivassarveśvarassevyo'vikārī prabhuravyayaḥ  
śīghraprasādaḥ sa śivastāṃ grahīṣyatyasaṃśayam  tapaḥsādhyo viśeṣeṇa yadi kuryācchivā tapaḥ  
sarvathā susamartho hi sa śivassakaleśvaraḥ  kuliperapi vidhvaṃsī brahmādhīnastvakapradaḥ  
 brahmovāca  ityuktvā tvaṃ punastāta kautukī brahmavinmune  śailarājamavoco hi harṣayanvacanaiśśubhaiḥ  
bhāvinī dayitā śambhossānukūlā sadā hare  mahāsādhvī suvratā ca pitrossukhavivarddhinī  
śambhościttaṃ vaśe caiṣā kariṣyati tapasvinī  sa cāpyenāmṛte yoṣāṃ na hyanyāmudvahiṣyati  
etayossadṛśaṃ prema na kasyāpyeva tādṛśam  bhūtaṃ vā bhavitā vāpi nādhunā ca pravartate  
anayossurakāryyāṇi kartavyāni mṛtāni ca  yāni yāni nagaśreṣṭha jīvitāni punaḥ punaḥ  
anayā kanyayā te'dre ardhanārīśvaro haraḥ  bhaviṣyati tathā harṣadinayormilitampunaḥ  
śarīrārdhaṃ harasyaiṣā hariṣyati sutā tava  tapaḥ prabhāvātsaṃtoṣya maheśaṃ sakaleśvaram  
svarṇagaurī suvarṇābhā tapasā toṣya taṃ haram  vidyudgauratamā ceyaṃ tava putrī bhaviṣyati  
gaurīti nāmnā kanyā tu khyātimeṣā gamiṣyati  sarvadevagaṇaiḥ pūjyā haribrahmādibhistathā  
nānyasmai tvamimāṃ dātumihārhasi nagottama  idaṃ copāṃśu devānāṃ na prakāśyaṃ kadācana  
brahmovāca  iti tasya vacaḥ śrutvā devarṣe tava nārada  uvāca himavānvākyaṃ mune tvāmvāgviśāradaḥ  
himālaya uvācā  he mune nārada prājña vijñaptiṃ kāṃcideva hi  karomi tāṃ śṛṇu prītyā tastvaṃ pramudamāvaha  
śrūyate tyaktasaṃgassa mahādevo yatātmavān  tapaścarati sannityaṃ devānāmapyagocaraḥ  
sa kathaṃ dhyāna mārgasthaḥ parabrahmārpitaṃ manaḥ  bhraṃśayiṣyati devarṣe tatra me saṃśayo mahān  
akṣaraṃ paramaṃ brahma pradīpakalikopamam  sadāśivākhyaṃ svaṃ rūpaṃ nirvikāramajāparam  
nirguṇaṃ saguṇaṃ tacca nirviśeṣaṃ nirīhakam  ataḥ paśyati sarvatra na tu bāhyaṃ nirīkṣate  
iti sa śrūyate nityaṃ kiṃnarāṇāṃ mukhānmune  ihāgatānāṃ suprītyā kintanmithyā vaco dhuvam  
viśeṣataḥ śrūyate sa sākṣānnāmnā tathā haraḥ  samayaṃ kṛtavānpūrvvaṃ tanmayā gaditaṃ śṛṇu  
na tvāmṛte'nyāṃ varaye dākṣāyaṇi priye satī  bhāryārthaṃ na grahīṣyāmi satyametadbravīmi te  
iti satyāsamaṃ tena puraiva samayaḥ kṛtaḥ  tasyāṃ mṛtāyāṃ sa kathaṃ svayamanyāṃ grahīṣyati  
 brahmovāca  ityuktvā sa giristūṣṇīmāsa tasya purastava  tadākarṇyātha devarṣe tvaṃ prāvocassutattvataḥ  
nārada uvāca  na vai kāryā tvayā ciṃtā girirāja mahāmate  eṣā tava sutā kālī dakṣajā hyabhavatpurā  
satīnāmābhavattasyāssarvamaṃgaladaṃ sadā  satī sā vai dakṣakanyā bhūtvā rudrapriyābhavata  
pituryajñe tathā prāpyānādaraṃ śaṃkarasya ca  taṃ dṛṣṭvā kopamādhāyātyākṣīddehaṃ ca sā satī  
punassaiva samutpannā tava gehe'mbikā śivā  pārvatī harapatnīyaṃ bhaviṣyati na saṃśayaḥ  
etatsarvaṃ vistarāttvaṃ proktavānbhūbhṛte mune  pūrvarūpaṃ caritraṃ ca pārvatyāḥ prītivardhanam  
taṃ sarvaṃ pūrvavṛttānyaṃ kālyā munimukhādgiriḥ  śrutvā saputradāraḥ sa tadā niḥsaṃśayo'bhavat  
tataḥ kālī kathāṃ śrutvā nāradasya mukhāttadā  lajjayādhomukhī bhūtvā smitavistāritānanā  
kareṇa tāṃ tu saṃspṛśya śrutvā taccaritaṃ giriḥ  mūrdhni śaśvattathāghrāya svāsa nānte nyaveśayat  
tatastvaṃ tāṃ punardṛṣṭvā'vocastatra sthitāṃ mune  harṣayan girirājaṃ ca menakāntanayaiḥ saha  
siṃhāsanantu kintvasyāśśailarāja bhavedataḥ  śambhorūrau sadaitasyā āsanaṃ tu bhaviṣyati  
harorūrvāsanamprāpya tanayā tava santatam  na yatra kasyācidṛṣṭirmānasaṃ vā gamiṣyati  
 brahmovāca  iti vacanamudāraṃ nārada tvaṃ girīśaṃ tridivamagama uktvā tatkṣaṇādevaprītyā  giripatirapi citte cārusaṃmodayuktassvagṛhamagamadevaṃ sarvasaṃpatsamṛddham  
iti śrīśivamahā purāṇe dvitīyāyāṃ rudrasaṃhitāyāṃ tṛtīye pārvatīkhaṃḍe nāradahimālayasaṃvādavarṇanaṃ nāmāṣṭamo'dhyāyaḥ  
nārada uvāca  vidhe tāta tvayā śaivavara prājñādbhutā kathā  varṇitā karuṇāṃ kṛtvā prītirme varddhitādhikam  
vidhe gate svakaṃ dhāma mayi vai divyadarśage  tataḥ kimabhavattāta kṛpayā tadvadādhunā  
 brahmovāca  gate tvayi mune svarge kiyatkāle gate sati  menā prāpyekadā śailanikaṭaṃ praṇanāma sā  
sthitvā savinayamprāha svanāthaṃ girikāminī  tatra śailādhināthaṃ sā prāṇapriyasutā satī  
menovāca  munivākyaṃ na buddhaṃ me samyaṅ nārīsvabhāvataḥ  vivāhaṃ kuru kanyāyāssundareṇa vareṇa ha  
sarvathā hi bhavettatrodvāho'pūrvasukhāvahaḥ  varaśca girijāyāstu sulakṣaṇakulodbhavaḥ  
prāṇapriyā sutā me hi sukhitā syādyathā priya  sadvaraṃ prāpya suprītā tathā kuru namo'stu te  
brahmovāca  ityuktāśrumukhī menā patyaṃghryoḥ patitā tadā  tāmutthāpya giriḥ prāha yathāvatprajñasattamaḥ  
himālaya uvāca  śṛṇu tvaṃ menake devi yathārthaṃ vacmi tattvataḥ  bhramaṃ tyaja munervākyaṃ vitathaṃ na kadācana  
yadi snehaḥ sutāyāste sutāṃ śikṣaya sādaram  tapaḥ kuryācchaṃkarasya sā bhaktyā sthiracetasā  
cetprasannaḥ śivaḥ kālyāḥ pāṇiṃ gṛhṇāti menake  sarvaṃ bhūyācchubhaṃ naśyennāradoktamamaṃgalam  
amaṃgalāni sarvāṇi maṃgalāni sadāśive  tasmātsutāṃ śivaprāptyai tapase śikṣaya drutam  
 brahmovāca  ityākarṇya girervākyaṃ menā prītatarā'bhavat  sutopakaṃṭhamagamadupadeṣṭuṃ tadorucim  
sutāṅgaṃ sukumāraṃ hi dṛṣṭvātīvātha menakā  vivyathe netrayugme cāśrupūrṇe'bhavatāṃ drutam  
sutāṃ samupadeṣṭuṃ tanna śaśāka giripriyā  bubudhe pārvatī tadvai jananīṅgitamāśu sā  
atha sā kālikā devī sarvajñā parameśvarī  uvāca jananīṃ sadyaḥ samāśvāsya punaḥ punaḥ  
pārvatyuvāca  mātaśśṛṇu mahāprājñe'dyatane 'jamuhūrtake  rātrau dṛṣṭo mayā svapnastaṃ vadāmi kṛpāṃ kuru  
vipraścaiva tapasvī māṃ sadayaḥ prītipūrvakam  upādideśa sutapaḥ kartuṃ mātaśśivasya vai  
brahmovāca  tacchrutvā menakā śīghraṃ patimāhūya tatra ca  tatsvapnaṃ kathayāmāsa sutā dṛṣṭamaśeṣataḥ  
sutāsvapnamathākarṇya menakāto girīśvaraḥ  uvāca paramaprītaḥ priyāṃ sambodhayangirā  
 girīśvara uvāca  he priye'pararātrānte svapno dṛṣṭo mayāpi hi  taṃ śṛṇu tvaṃ mahāprītyā vacmyahaṃ taṃ samādarāt  
ekastapasvī paramo nāradoktavarāṃ gadhṛk  puropakaṃṭhaṃ suprītyā tapaḥ kartuṃ samāgataḥ  
gṛhītvā svasutāṃ tatrāgamaṃ prītataropyaham  mayā jñātassa vai śambhurnārado ktavaraḥ prabhuḥ  
sevārthaṃ tasya tanayāmupadiśya tapasvinaḥ  taṃ  vai prārthitavāṃstasyāṃ na tadāṃgīcakāra saḥ  
abhūdvivādastumahānsāṃkhyavedāntasaṃmataḥ  tatastadājñayā tatra saṃsthitāsītsutā mama  
nidhāya hṛdi taṃ kāmaṃ siṣeve bhaktitaśca sā  iti dṛṣṭaṃ mayā svapnaṃ proktavāṃste varānane  
tato mene kiyatkālaṃ parīkṣyaṃ tatphalaṃ priye  yogyamastīdameveha budhyasva tvaṃ mama dhruvam  
 brahmovāca  ityuktvā girirājaśca menakā vai munīśvara  santasthatuḥ parīkṣantīṃ tatphalaṃ śuddhacetasau  
itthamvyatīte'lpadine parameśaḥ satāṃ gatiḥ  satīvirahasuvyagro bhramansarvatra sūtikṛt  
tatrājagāma suprītyā kiyadguṇayutaḥ prabhuḥ  tapaḥ kartuṃ satīpremavirahākulamānasaḥ  
tapaścakāra svaṃ tatra pārvatī sevane ratā  sakhībhyāṃ sahitā nityaṃ prasannārthamabhūttadā  
viddho''pi mārgaṇaiśśambhurvikṛtiṃ nāpa sa prabhuḥ  preṣitena suraissvātmamohanārthaṃ smareṇa vai  
dagdhvā smaraṃ ca tatraiva svavahninayanena saḥ  smṛtvā mama vacaḥ kruddho mahyamantardadhe tataḥ  
tataḥ kālena kiyatā vināśya girijāmadam  prasāditassutapasā prasanno'bhūnmaheśvaraḥ  
laukikācāramāśritya rudro viṣṇuprasāditaḥ  kālīṃ vivāhayāmāsa tato'bhūdbahumaṃgalam  
ityetatkathitaṃ tāta samāsāccaritaṃ vibhoḥ  śaṃkarasya paraṃ divyaṃ kiṃ bhūyaḥ śrotumi cchasi  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe svapnavarṇṇanapū saṃkṣepaśivacaritavarṇanaṃ nāma navamo'dhyāyaḥ  
nārada uvāca  viṣṇuśiṣya mahābhāga vidhe śaivavara prabho  śivalīlāmimāṃ vyāsātprītyā me vaktumarhasi  
satīvirahayukśaṃmbhuḥ kiṃ cakre caritantathā  tapaḥ kartuṃ kadāyāto himavatprasthamuttamam  
śivāśivaśivādo 'bhūtkathaṃ kāmakṣayaśca me  tapaḥ kṛtvā kathamprāpa śivaṃ śambhuṃ ca pārvatī  
tatsarvamaparaṃ cāpi śivasaccaritaṃ param  vaktumarhasi me brahmanmahānandakaraṃ śubham  
sūta uvāca  iti śrutvā nāradasya praśnaṃ lokādhipottamaḥ  vidhiḥ provāca suprītyā smṛtvā śivapadāmbujam  
brahmovāca  devarṣe śaivavaryāya tadyaśaḥ śṛṇu cādarāt  pāvanaṃ maṅgalakaraṃ bhaktivardhanamuttamam  
āgatya svagiriṃ śambhuḥ priyāvirahakātaraḥ  sasmāra svapriyāṃ devīṃ satīṃ prāṇādhikāṃ hṛdā  
gaṇānābhāṣya śocaṃstāṃ tadguṇānpre mavardhanān  varṇayāmāsa suprītyā darśayaṃllaukikīṃ gatim  
digambaro babhūvātha tyaktvā gārhasthyasadgatim  punarbabhrāma lokanvai sarvāṃllīlāviśāradaḥ  
darśanamprāpya kutrāpi satīvirahaduḥkhitaḥ  punaśca girimāyātaśśaṃkaro bhaktaśaṃkaraḥ  
samādhāya mano yatnātsamādhinduḥkhanāśinama  cakāra ca dadarśāsau svarūpaṃ nijamavyayam  
itthaṃ cirataraṃ sthāṇustasthau dhvastaguṇatrayaḥ  nirvikārī parambrahma māyādhīśassvayaṃprabhuḥ  
tatassamādhintattyāja vyatīya hyamitāssamāḥ  yadā tadā babhūvāśu caritaṃ tadvadāmi vaḥ  
prabhorlalāṭadeśāttu yatpṛṣacchramasaṃbhavam  papāta dharaṇau tatra sa babhūva śiśurdrutam  
caturbhujo'ruṇākāro ramaṇīyākṛtirmune  alaukikadyutiḥ śrīmāṃstejasvī paradussahaḥ  
ruroda sa śiśustasya puro hi parameśituḥ  prākṛtātmajavattatra bhavācāraratasya hi  
tadā vicārya sudhiyā dhṛtvā sustrītanuṃ kṣitiḥ  āvirbabhūva tatraiva bhayamānīya śaṃkarāt  
tambālaṃ drutamutthāya kroḍayāṃ nidadhe varam  stanyaṃ sāpāyayatprītyā dugdhaṃ svoparisambhavam  
cucumba tanmukhaṃ snehātsmitvā krīḍayadātmajam  satyabhāvātsvayaṃ mātā parameśahitāvahā  
taddṛṣṭvā caritaṃ śambhuḥ kautukī sūtikṛtkṛtī  antaryāmī vihasyāthovāca jñātvā rasāṃ haraḥ  
dhanyā tvaṃ dharaṇi prītyā pālayaitaṃ sutaṃ mama  tvayyudbhūtaṃśramajalānmahātejasvino varam  
mama śramakabhūrbālo yadyapi priyakṛtkṣite  tvannāmnā syādbhavetkhyātastritāparahitassadā  
asau bālaḥ kudātā hi bhaviṣyati guṇī tava  mamāpi sukhadātā hi gṛhāṇainaṃ yathāruci  
brahmovāca  ityuktvā virarāmātha kiṃcidvirahamuktadhīḥ  lokācārakaro rudro nirvikārī satāmpriyaḥ  
api kṣitirjagāmāśu śivājñāmadhigamya sā  svasthānaṃ sasutā prāpa sukhamātyaṃtikaṃ ca vai  
sa bālo bhauma ityākhyāṃ prāpya bhūtvā yuvā drutam  tasyāṃ kāśyāṃ ciraṃ kālaṃ siṣeve śaṃkaramprabhum  
viśveśvaraprasādena grahatvaṃ prāpya bhūmijaḥ  divyaṃ lokaṃ jagāmāśu śukralokātparaṃ varam  
ityuktaṃ śambhucaritaṃ satīvirahasaṃyutam  tapasyācaraṇaṃ śambhośśṛṇu cādarato mune  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe bhaumotpattiśivalīlāvarṇanaṃ nāma daśamo'dhyāyaḥ  
brahmovāca  varddhamānā gireḥ putrī sā śakti lokapūjitā  aṣṭavarṣā yadā jātā himālayagṛhe satī  
tajjanma giriśo jñātvā satīvirahakātaraḥ  kṛtvā tāmadbhutāmantarmumodātīva nārada  
tasminnevāntare śambhurlaukikīṃ gatimāśritaḥ  samādhātuṃ manassamyaktapaḥ karttuṃ samaicchata  
kāṃścidgaṇavarāñchāntānnaṃdyādīnavagṛhya ca  gaṅgāvatāramagamaddhimavatprasthamuttamam  
yatra gaṃgā nipatitā purā brahmapurātsrutā  sarvāghaughavināśāya pāvanī paramā mune  
tapaḥprārambhamakarotsthitvā tatra vaśī haraḥ  ekāgraṃ ciṃtayāmāsa svamātmānamatandritaḥ  
ceto jñānabhavaṃ nityaṃ jyotīrūpaṃ nirāmayam  jaganmayaṃ cidānandaṃ dvaitahīnaṃ nirāśrayam  
hare dhyānapare tisminpramathā dhyānatatparāḥ  abhavankecidapare nandibhṛṃgyādayo gaṇāḥ  
sevāṃ cakrustadā kecidgaṇāḥ śambhoḥ parātmanaḥ  naivākūjaṃstu maunā hi dvarapāḥ kecanābhavan  
etasminnantare tatra jagāma himabhūdharaḥ  śaṅkarasyauṣadhiprasthaṃ śrutvāgamanamādarāt  
praṇanāma prabhuṃ rudraṃ sagaṇo bhūdhareśvaraḥ  samānarca ca suprītastuṣṭāva sa kṛtāñjaliḥ  
himālaya uvāca  devadeva mahādeva kapardicchaṃkara prabho  tvayaiva lokanāthena pālitaṃ bhuvanatrayam  
namaste devadeveśa yogirūpadharāya ca  nirguṇāya namastubhyaṃ saguṇāya vihāriṇe  
kailāsavāsine śambho sarvalokāṭanāya ca  namaste parameśāya līlākārāya śūline  
paripūrṇaguṇādhānavikārarahitāyate  namo'nīhāya vīhāya dhīrāya paramātmane  
abahirbhogakārāya janavatsalate namaḥ  triguṇādhīśa māyeśa brahmaṇe paramātmane  
viṣṇubrahmādisevyāya viṣṇubrahmasvarūpiṇe  viṣṇubrahmakadātre te bhaktapriya namo'stu te  
taporata tapasthānasutapaḥ phaladāyine  tapaḥpriyāya śāntāya namaste brahmarūpiṇe  
vyavahārakarāyaiva lokācārakarāya te  saguṇāya pareśāya namostu paramātmane  
līlā tava maheśānāvedyā sādhusukhapradā  bhaktādhīnasvarūpo'si bhaktavaśyo hi karmakṛt  
mama bhāgyodayādatra tvamāgata iha prabho  sanātha kṛtavānmāṃ tvaṃ varṇito dānavatsalaḥ  
adya me saphalaṃ janma saphalaṃ jīvanaṃ mama  adya me saphalaṃ sarvaṃ yadatra tvaṃ samāgataḥ  
jñātvā māṃ dāsamavyagramājñāndehi maheśvara  tvatsevāṃ ca mahāprītyā kuryāmahamananyadhīḥ  
brahmovāca  ityākarṇya vacastasya girīśasya maheśvaraḥ  kiṃcidunmīlya netre ca dadarśa sagaṇaṃ girim  
sagaṇaṃ tantathā dṛṣṭvā girirājaṃ vṛṣadhvajaḥ  uvāca dhyānayogasthaḥ smayanniva jagatpatiḥ  
maheśvara uvāca  tava pṛṣṭhe tapastaptuṃ rahasyamahamāgataḥ  yathā na kopi nikaṭaṃ samāyātu tathā kuru  
tvaṃ mahātmā tapodhāmā munīnāṃ ca sadāśrayaḥ  devānāṃ rākṣasānāṃ ca pareṣāṃ ca mahātmanām  
sadā vāso dvijādīnāṃ gaṃgāpūtaśca nityadā  paropakārī sarveṣāṃ girīṇāmadhipaḥ prabhuḥ  
ahaṃ tapaścarāmyatra gaṃgāvataraṇe sthale  āśritastava suprīto girirāja yatātmavān  
nirvighnaṃ me tapaścātra hetunā yena śailapa  sarvathā hi giriśreṣṭha suyatnaṃ kuru sāmpratam  
mamedameva paramaṃ sevanaṃ parvatottama  svagṛhaṃ gaccha satprītyā tatsaṃpādaya yatnataḥ  
 brahmovāca  ityuktvā jagatāṃ nāthastūṣṇīmāsa sa sūtikṛt  girirājastadā śambhuṃ praṇayādidamabravīt  
 himālaya uvāca  pūjito'si jagannātha mayā tvamparameśvara  svāgatenādya viṣaye sthitaṃ tvāmprārthayāmi kim  
mahatā tapasā tvaṃ hi devairyatnaparāśritaiḥ  na prāpyase maheśāna sa tvaṃ svayamupasthitaḥ  
mattopyanyatamo nāsti na matto'nyo'sti puṇyavān  bhavāniti ca matpṛṣṭhe tapase samupasthitaḥ  
devendrādadhikammanye svātmānamparameśvara  sagaṇena tvayāgatya kṛto'nugrahabhāgaham  
nirvighnaṃ kuru deveśa svatantraḥ paramantapaḥ  kariṣye'hantathā sevāṃ dāso'hante sadā prabho  
brahmovāca  ityuktvā girirājo'sau svaṃ veśma drutamāgataḥ  vṛttāṃttaṃ taṃ samācakhyau priyāyai ca samādarāt  
nīyamānānparīvārānsvagaṇānapi nārada  samāhūyākhilāñchailapatiḥ provāca tattvataḥ  
himālaya uvāca  adya prabhṛti no yātu kopi gaṃgāvatāraṇam  macchāsanena matprasthaṃ satyametadbravīmyaham  
gamiṣyati janaḥ kaścittatra cettaṃ mahākhalam  daṇḍayiṣye viśeṣeṇa satyametanmayoditam  
iti tānsa niyamyāśu svagaṇānnikhilānmune  suyatnaṃ kṛtavāñchailastaṃ śṛṇu tvaṃ vadāmi te  
iti śrīśivamahāpurāṇe dvitīyāyāṃ rudrasaṃhitāyāntṛtīye pārvatīkhaṇḍe śivaśailasamāgamavarṇanaṃ nāmaikādaśo'dhyāyaḥ  
 brahmovāca  atha śailapatirhṛṣṭaḥ satpuṣpaphalasaṃcayam  samādāya svatanayāsahito'gāddharāṃtikam  
sa gatvā trijagannāthaṃ praṇamya dhyānatatparam  arthayāmāsa tanayāṃ kālīṃ tasmai hṛdādbhutām  
phalapuṣpādikaṃ sarvaṃ tattadagre nidhāya saḥ  agre kṛtvā sutāṃ śambhumidamāha ca śailarāṭ  
himagiriruvāca  bhagavaṃstanayā me tvāṃ sevituṃ candraśekharam  samutsukā samānītā tvadārādhanakāṃkṣayā  
sakhībhyāṃ saha nityaṃ tvāṃ sevatāmeva śaṃkaram  anujānīhi tāṃ nātha mayi te yadyanugrahaḥ  
brahmovāca  atha tāṃ śaṃkaro'paśyatprathamārūḍhayauvanām  phullendīvarapatrābhā pūrṇacandranibhānanām  
samastalīlāsaṃsthānaśubhaveṣavijṛmbhikām  kambugrīvāṃ viśālākṣīṃ cārukarṇayugojjvalām  
mṛṇālāyataparyyantabāhuyugmamanoharām  rājīvakuḍmalaprakhyau ghanapīnaudṛḍhaustanau  
bibhratīṃ kṣīṇamadhyāṃ ca trivalīmadhyarājitām  sthalapadmapratīkāśapādayugmavirājitām  
dhyānapaṃjaranirbaddhamunimānasamapyalam  darśanādbhraṃśane śaktāṃ yoṣidgaṇaśiromaṇim  
dṛṣṭvā tāṃ tādṛśīṃ tāta dhyānināṃ ca manoharām  vigrahe tantramantrāṇāṃ varddhinīṃ kāmarūpiṇīm  
nyamīlayadṛśau śīghraṃ dadhyau svaṃ rūpamuttamam  paratattvaṃ mahāyogī triguṇātparamavyayam  
dṛṣṭvā tadānīṃ sakaleśvaraṃ vibhuṃ tapojuṣāṇaṃ vinimīlitekṣaṇam  kapardinaṃ candrakalāvibhūṣaṇaṃ vedāntavedyaṃ paramāsane sthitam  
vavanda śīrṣṇā ca punarhimācalaḥ sa saṃśayaṃ prāpadadīnasattvaḥ  uvāca vākyaṃ jagadekabandhuṃ girīśvaro vākyavidāṃ variṣṭhaḥ  
himācala uvāca  devadeva mahādeva karuṇākara śaṃkara  paśya māṃ śaraṇamprāptamunmīlya nayane vibho  
śiva śarva maheśāna jagadānandakṛtprabho  tvāṃ nato'haṃ mahādeva sarvāpadvinivartakam  
na tvāṃ jānaṃti deveśa vedāśśāstrāṇi kṛtsnaśaḥ  atīto mahimādhvānaṃ tava vāṅmanasoḥ sadā  
atadvyāvṛttitastvāṃ vai cakitaṃ cakitaṃ sadā  abhidhatte śrutiḥ sarvā pareṣāṃ kā kathā matā  
jānaṃti bahavo bhaktāstvatkṛpāṃ prāpya bhaktitaḥ  śaraṇāgata bhaktānāṃ na kutrāpi bhramādikam  
vijñaptiṃ śṛṇu matprītyā svadāsasya mamādhunā  tava devājñayā tāta dīnatvādvarṇayāmi hi  
sabhāgyohaṃ mahādeva prasādāttava śaṃkara  matvā svadāsaṃ māṃ nātha kṛpāṃ kuru namo'stu te  
pratyahaṃ cāgamiṣyāmi darśanārthaṃ tava prabho  anayā sutayā svāminnideśaṃ dātumarhasi  
brahmovāca  ityākarṇya vacastasyonmīlya netre maheśvaraḥ  tyaktadhyānaḥ parāmṛśya devadevo'bravīdvacaḥ  
 maheśvara uvāca  āgaṃtavyaṃ tvayā nityaṃ darśanārthaṃ mamācala  kumārīṃ sadane sthāpya nānyathā mama darśanam  
 brahmovāca  maheśavacanaṃ śrutvā śivātātastathāvidham  acalaḥ pratyuvācedaṃ giriśaṃ natakamadharaḥ  
himācala uvāca  kasmānmayānayā sārddhaṃ nāgaṃtavyaṃ taducyatām  sevane kimayogyeyaṃ nāhaṃ vedmyatra kāraṇam  
brahmovāca  tato'bravīdgiriṃ śaṃbhuḥ prahasanvṛṣabhadhvajaḥ  lokācāraṃ viśeṣeṇa darśayanhi kuyoginām  
śaṃbhuruvāca  iyaṃ kumārī suśroṇī tanvī candrānanā śubhā  nānetavyā matsamīpe vārayāmi punaḥ punaḥ  
māyārūpā smṛtā nārī vidvadbhirvedapāragaiḥ  yuvatī tu viśeṣeṇa vighnakartrī tapasvinām  
ahaṃ tapasvī yogī ca nirlipto māyayā sadā  prayojanaṃ na yuktyā vai striyā kiṃ mesti bhūdhara  
evaṃ punarna vaktavyaṃ tapasvivarasaṃśrita  vedadharmapravīṇastvaṃ yato jñānivaro budhaḥ  
bhavatyacala tatsaṃgādviṣayotpattirāśu vai  vinaśyati ca vairāgyaṃ tato bhraśyati sattapaḥ  
atastapasvinā śaila na kāryā strīṣu saṃgatiḥ  mahāviṣayamūlaṃ sā jñānavairāgyanāśinī  
 brahmovāca  ityādyuktvā bahutaraṃ mahāyogī maheśvaraḥ   virarāma girīśaṃ taṃ mahāyogivaraḥ prabhuḥ  
etacchrutvā vacanaṃ tasya śaṃbhornirāmayaṃ niḥspṛhaṃ niṣṭhuraṃ ca  kālītātaścakito'bhūtsurarṣe tadvatkiṃcidvyākulaścāsa tūṣṇīm  
tapasvinoktaṃ vacanaṃ niśamya tathā girīśaṃ cakitaṃ vicāryya  ataḥ praṇamyaiva śivaṃ bhavānī jagāda vākyaṃ viśadantadānīm  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe śivahimācalasamvādavarṇanaṃ nāma dvādaśo'dhyāyaḥ  
bhavānyuvāca  kimuktaṃ girirājāya tvayā yogistapasvinā  taduttaraṃ śṛṇu vibho matto jñāniviśārada  
tapaśśaktyānvitaśśambho karoṣi vipulaṃ tapaḥ  tava buddhiriyaṃ jātā tapastaptuṃ mahātmanaḥ  
sā śaktiḥ prakṛtirjñeyā sarveṣāmapi karmaṇām  tayā viracyate sarvaṃ pālyate ca vināśyate  
kastvaṃ kā prakṛtissūkṣmā bhagavaṃstadvimṛśyatām  vinā prakṛtyā ca kathaṃ liṃgarūpī maheśvaraḥ  
arcanīyo'si vaṃdyo'si dhyeyo'si prāṇināṃ sadā  prakṛtyā ca vicāryeti hṛdā sarvaṃ taducyatām  
 brahmovāca  pārvatyāstadvacaḥ śrutvā mahotikaraṇe rataḥ  suvihasya prasannātmā maheśo vākyamabravīt  
 maheśvara uvāca  tapasā parameṇeva prakṛtiṃ nāśayāmyaham  prakṛtyā rahitaśśambhurahaṃ tiṣṭhāmi tattvataḥ  
tasmācca prakṛtessadbhirna kāryassaṃgrahaḥ kvacit  sthātavyaṃ nirvikāraiśca lokācāra vivarjitaiḥ  
 brahmovāca  ityuktā śambhunā tāta laukikavyavahārataḥ  suvihasya hṛdā kālī jagāda madhuraṃ vacaḥ  
 kālyuvāca  yaduktaṃ bhavatā yoginvacanaṃ śaṃkara prabho  sā ca kiṃ prakṛtirna syādatītastāṃ bhavānkatham  
etadvicārya vaktavyaṃ tattvato hi yathātatham  prakṛtyā sarvametacca baddhamasti niraṃtaram  
tasmāttvayā na vaktavyaṃ na kāryaṃ kiṃcideva hi  vacanaṃ racanaṃ sarvaṃ prākṛtaṃ viddhi cetasā  
yacchṛṇoṣi yadaśnāsi yatpaśyasi karoṣi yat  tatsarvaṃ prakṛteḥ kāryaṃ mithyāvādo nirarthakaḥ  
prakṛteḥ paramaścettvaṃ kimarthaṃ tapyase tapaḥ  tvayā śaṃbho'dhunā hyasmingirau himavati prabho  
prakṛtyā gilito'si tvaṃ na jānāsi nijaṃ hara  nijaṃ jānāsi cedīśa kimarthaṃ tapyase tapaḥ  
vāgvādena ca kiṃ kāryaṃ mama yogistvayā saha  pratyakṣe hyanumānasya na pramāṇaṃ vidurbudhāḥ  
iṃdriyāṇāṃ gocaratvaṃ yāvadbhavati dehinām  tāvatsarvaṃ vimaṃtavyaṃ prākṛtaṃ jñānibhirdhiyā  
kiṃ bahūktena yogīśa śṛṇu madvacanaṃ param  sā cāhaṃ puruṣo'si tvaṃ satyaṃ satyaṃ na saṃśayaḥ  
madanugrahatastvaṃ hi saguṇo rūpavānmataḥ  māṃ vinā tvaṃ nirīho'si na kiṃcitkartumarhasi  
parādhīnassadā tvaṃ hi nānākarmmakaro vaśī  nirvikārī kathaṃ tvaṃ hi na liptaśca mayā katham  
prakṛteḥ paramo'si tvaṃ yadi satyaṃ vacastava  tarhi tvayā na bhetavyaṃ samīpe mama śaṃkara  
 brahmovāca  ityākarṇya vacastasyāḥ sāṃkhyaśāstroditaṃ śivaḥ  vedāṃtamatasaṃstho hi vākyamūce śivāṃ prati  
śrīśiva uvāca  ityevaṃ tvaṃ yadi brūṣe girije sāṃkhyadhāriṇī  pratyahaṃ kuru me sevāmaniṣiddhāṃ subhāṣiṇi  
yadyahaṃ brahma nirlipto māyayā parameśvaraḥ  vedāṃtavedyo māyeśastvaṃ kariṣyasi kiṃ tadā  
 brahmovāca  ityevamuktvā girijāṃ vākyamūce giriṃ prabhuḥ  bhaktānuraṃjanakaro bhaktānugrahakārakaḥ  
śiva uvāca  atraiva so'haṃ tapasā pareṇa gire tava prasthavare'tiramye  carāmi bhūmau paramārthabhāvasvarūpamānaṃdamayaṃ sulocayan  
tapastaptumanujñā me dātavyā parvatādhipa  anujñayā vinā kiṃcittapaḥ kartuṃ na śakyate  
 brahmovāca  etacchrutvā vacastasya devadevasya śūlinaḥ  praṇamya himavāñchaṃbhumidaṃ vacanamabravīt  
himavānuvāca  tvadīyaṃ hi jagatsarvaṃ sadevāsuramānuṣam  kimapyahaṃ mahādeva tuccho bhūtvā vadāmi te  
 brahmovāca  evamukto himavatā śaṃkaro lokaśaṃkaraḥ  vihasya girirājaṃ taṃ prāha yāhīti sādaram  
śaṃkareṇābhyanujñātassvagṛhaṃ himavānyayau  sārddhaṃ girijayā vai sa pratyahaṃ darśane sthitaḥ  
pitrā vināpi sā kālī sakhībhyāṃ saha nityaśaḥ  jagāma śaṃkarābhyāśaṃ sevāyai bhaktitatparā  
niṣiṣedha na tāṃ ko'pi gaṇo naṃdīśvarādikaḥ  maheśaśāsanāttāta tacchāsanakaraśśuciḥ  
sāṃkhyavedāṃtamatayośśivayośśi vadassadā  saṃvādaḥ sukhakṛccokto'bhinnayossuvicārataḥ  
girirājasya vacanāttanayāṃ tasya śaṃkaraḥ  pārśve samīpe jagrāha gauravādapi goparaḥ  
uvācedaṃ vacaḥ kālīṃ sakhībhyāṃ saha gopatiḥ  nityaṃ māṃ sevatāṃ yātu nirbhītā hyatra tiṣṭhatu  
evamuktvā tu tāṃ devīṃ sevāyai jagṛhe haraḥ  nirvikāro mahāyogī nānālīlākaraḥ prabhuḥ  
idameva mahaddhairyyaṃ dhīrāṇāṃ sutapasvinām  vighravantyapi saṃprāpya yadvighnairna vihanyate  
tataḥ svapuramāyāto girirāṭ paricārakaiḥ  mumodātīva manasi sapriyassa munīśvara  
haraśca dhyānayogena paramātmānamādarāt  nirvighnena svamanasā tvāsīcciṃtayituṃ sthitaḥ  
kālī sakhībhyāṃ sahitā pratyahaṃ caṃdraśekharam  sevamānā mahādevaṃ gamanāgamane sthitā  
prakṣālya caraṇau śaṃbhoḥ papau taccaraṇodakam  vahniśaucaina vastreṇa cakre tadgātramārjanam  
ṣoḍaśenopacāreṇa saṃpūjya vidhivaddharam  punaḥpunaḥ supraṇamya yayau nityaṃ piturgṛham  
evaṃ saṃsevamānāyāṃ śaṃkaraṃ dhyānatatparam  vyatīyāya mahānkālaśśivāyā munisattama  
kadācitsahitā kālī sakhībhyāṃ śaṃkarāśrame  vitene suṃdaraṃ gānaṃ sutālaṃ smaravarddhanam  
kadācitkuśapuṣpāṇi samidhaṃ nayati svayam  sakhībhyāṃ sthānasaṃskāraṃ kurvatī nyavasattadā  
kadācinniyatā gehe sthitā candrabhṛto bhrṛśam  vīkṣaṃtī vismayāmāsa sakāmā candraśekharam  
tatastaptena bhūteśastāṃ nissaṃgāṃ paristhitām  so'ciṃtayattadā vīkṣya bhūtadehe sthiteti ca  
nāgrahīdgiriśaḥ kālīṃ bhāryārthe nikaṭe sthitām  mahālāvaṇyanicayāṃ munīnāmapi mohinīm  
mahādevaḥ punardṛṣṭvā tathā tāṃ saṃyatedriyām  svasevane ratāṃ nityaṃ sadayassamaciṃtayat  
yadaivaiṣā tapaścaryāvrataṃ kālī kariṣyati  tadā ca tāṃ grahīṣyāmi garvabījavivarjitām  
 brahmovāca  iti saṃcintya bhūteśo drutaṃ dhyānasamāśritaḥ  mahayogīśvaro'bhūdvai mahālīlākaraḥ prabhuḥ  
dhyānāsaktasya tasyātha śivasya paramātmanaḥ  hṛdi nāsīnmune kācidanyā ciṃtā vyavasthitā  
kālī tvanudinaṃ śaṃbhuṃ sadbhaktyā samasevata  viciṃtayaṃtī satataṃ tasya rūpaṃ mahātmanaḥ  
haro dhyānaparaḥ kālīṃ nityaṃ praikṣata susthitam  vismṛtya pūrvaciṃtāṃ tāṃ paśyannapi na paśyati  
etasminnaṃtare devāśśakrādyā munayaśca te  brahmājñayā smaraṃ tatra preṣayāmāsurādarāt  
tena kārayituṃ yogaṃ kālyā rudreṇa kāmataḥ  mahāvīryeṇāsureṇa tārakeṇa prapīḍitāḥ  
gatvā tatra smarassarvamupāyamakaronnijam  cukṣubhe na haraḥ kiñcittaṃ ca bhasmīcakāra ha  
pārvatyapi vigarvābhūnmune tasya nideśataḥ  tatastapo mahatkṛtvā śivaṃ prāpa patiṃ satī  
babhūvatustau suprītau pārvatīparameśvarau  cakraturdevakāryyaṃ hi paropakaraṇe ratau  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṃḍe pārvatīparameśvarasaṃvādavarṇanaṃ nāma trayodaśo'dhyāyaḥ  
 nārada uvāca  viṣṇuśiṣya mahāśaiva samyaguktaṃ tvayā vidhe  caritaṃ paramaṃ hyetacchivāyāśca śivasya ca  
kastārakāsuro brahmanyena devāḥ prapīḍitāḥ  kasya putrasya vai brūhi tatkathāṃ ca śivāśrayām  
bhasmī cakāra sa kathaṃ śaṃkaraśca smaraṃ vaśī  tadapi brūhi suprītyādbhutaṃ taccaritaṃ vibhoḥ  
kathaṃ śivā tapo'tyugraṃ cakāra sukhahetave  kathaṃ prāpa patiṃ śaṃbhumādiśaktirjagatparā  
etatsarvamaśeṣeṇa viśeṣeṇa mahābudha  brūhi me śraddadhānāya svaputrāya śivātmane  
brahmovāca  putravarya mahāprājña surarṣe śaṃsitavrataḥ  vacmyahaṃ śaṃkaraṃ smṛtvā sarvaṃ taccaritaṃ śṛṇu  
prathamaṃ tārakasyaiva bhavaṃ saṃśṛṇu nārada  yadvadhārthaṃ mahā yatnaḥ kṛto daivaiśśivāśrayaiḥ  
mama putro marīciryaḥ kaśyapastasya cātmajaḥ  trayodaśamitāstasya striyo dakṣasutāśca yāḥ  
ditirjyeṣṭhā ca tatstrī hi suṣuve sā sutadvayam  hiraṇyakaśipurjyeṣṭho hiraṇyākṣo'nujastataḥ  
tau hatau viṣṇunā daityau nṛsiṃhakroḍarūpataḥ  suduḥkhadau tato devāḥ sukhamāpuśca nirbhayāḥ  
ditiśca duḥkhitāsītsā kaśyapaṃ śaraṇaṃ gatā  punassaṃsevya taṃ bhaktyā garbhamādhatta suvratā  
tadvijñāya maheṃdro'pi labdhacchidro mahodyamī  tadgarbhaṃ vyacchinattatra praviśya pavinā muhuḥ  
tadvratasya prabhāveṇa na tadgarbho mamāra ha  svapaṃtyā daivayogena sapta saptābhavansutāḥ  
devā āsansutāste ca nāmato maruto'khilāḥ  svargaṃ yayustadendreṇa devarājātmasātkṛtāḥ  
punarditiḥ patiṃ bheje'nutaptā nijakarmataḥ  cakāra suprasannaṃ taṃ muniṃ paramasevayā '  
 kaśyapa uvāca  tapaḥ kuru śucirbhūtvā brahmaṇaścāyutaṃ samāḥ  cedbhaviṣyati tatpūrvaṃ bhavitā te sutastadā  
tathā dityā kṛtaṃ pūrṇaṃ tattapaśśraddhayā mune  tataḥ patyuḥ prāpya garbhaṃ suṣuve tādṛśaṃ sutam  
vajāṃganāmā so'bhūdvai ditiputro'maropamaḥ  nāmatulyatanurvīrassupratāpyudbhavādbalī  
jananīśāsanātsadyassa suto nirjarādhipam  balāddhṛtvā dadau daṃḍaṃ vividhaṃ nirjarānapi  
ditissukhamatīvāpa dṛṣṭvā śakrādidurdaśām  amarā api śakrādyā jagmurduḥkhaṃ svakarmataḥ  
tadāhaṃ kaśyapenāśu tatrāgatya susāmagīḥ  devānatyājayaṃstasmātsadā devahite rataḥ  
devānmuktvā sa vajrāṃgastataḥ provāca sādaram  śivabhakto'tiśuddhātmā nirvikāraḥ prasannadhīḥ  
 vajrāṃga uvāca  iṃdro duṣṭaḥ prajāghātī māturme svārthasādhakaḥ  sa phalaṃ prāptavānadya svarājyaṃ hi karotu saḥ  
māturājñāvaśādbrahmankṛtametanmayākhilam  na me bhogābhilāṣo vai kasyaci dbhuvanasya hi  
tattvasāraṃ vidhe sūta mahyaṃ vedavidāmvara  yena syāṃ susukhī nityaṃ nirvikāraḥ prasannadhīḥ  
tacchrutvāhaṃ mune'vocaṃ sāttviko bhāva ucyata  tattvasāra iti prītyā sṛjāmyekāṃ varāṃ striyam  
varāṃgīṃ nāma tāṃ dattvā tasmai ditisutāya vai  ayāṃ svadhāma suprītaḥ kaśyapastatpitāpi ca  
tato daityasya vajrāṃgassātvikaṃ bhāvamāśritaḥ  āsuraṃ bhāvamutsṛjya nirvairassukhamāptavān  
na babhūva varāṃgyā hi hṛdi bhāvotha sātvikaḥ  sakāmā svapatiṃ bheje śraddhayā vividhaṃ satī  
atha tatsevanādāśu saṃtuṣṭo'bhūnmahāprabhuḥ  sa vajrāṃgaḥ patistasyā uvāca vacanaṃ tadā  
vajrāṃga uvāca  kimicchasi priye brūhi kiṃ te manasi vartate  tacchutvānamya taṃ prāha sā patiṃ svamanoratham  
varāṃgyuvāca  cet prasanno'bhavastvaṃ vai sutaṃ me dehi satpate  mahābalaṃ trilokasya jetāraṃ hariduḥkhadam  
brahmovāca  iti śrutvā priyāvākyaṃ vismito'bhūtsa ākulaḥ  uvāca hṛdi sa jñānī sātviko vairavarjitaḥ  
priyecchati virodhaṃ vai surairme na hi rocate  kiṃ kuryāṃ hi kva gaccheyaṃ kathaṃ naśye na me paṇaḥ  
priyāmanorathaścaiva pūrṇassyāttrijagadbhavet  kleśayuṅnitarā bhūyo devāśca munayastathā  
na pūrṇassyātpriyākāmastadā me narako bhavet  dvidhāpi dharmahānirvai bhavatītyanuśuśruvān  
vajrāṃga itthaṃ babhrāma sa mune dharmasaṃkaṭe  balābalaṃ dvayostatra viciciṃta ca buddhitaḥ  
śivecchayā sa hi mune vākyaṃ mene striyo budhaḥ  tathāstviti vacaḥ prāha priyāṃ prati sa daityarāṭ  
tadarthamakarottīvraṃ taponyadduṣkaraṃ sa tu  māṃ samuddiśya suprītyā bahuvarṣaṃ jiteṃdriyaḥ  
varaṃ dātumagāṃ tasmai dṛṣṭvāhaṃ tattapo mahat  varaṃ brūhi hyavocaṃ taṃ suprasannena cetasā  
vajrāṃgastu tadā prītaṃ māṃ dṛṣṭvā sthitaṃ vibhum  supraṇamya bahustutvā varaṃ vavre priyāhitam  
vajrāṃga uvāca  sutaṃ dehi svamāturme mahāhitakaraṃ prabho  mahābalaṃ supratāpaṃ susamarthaṃ taponidhim  
brahmovāca  ityākarṇya ca tadvākyaṃ tathāstvityabravaṃ mune  ayā svadhāma taddattvā vimanāssasmaracchivam  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe tārakotpattau vajrāṃgotpattitapovarṇanaṃ nāma caturdaśo'dhyāyaḥ  
brahmovāca  atha sā garbhamādhatta varāṃgī tatpurādarāt  sa vavarddhābhyaṃtare hi bahuvarṣaiḥ sutejasā  
tataḥ sā samaye pūrṇe varāṃgī suṣuve sutam  mahākāyaṃ mahāvīryaṃ prajvalaṃtaṃ diśo daśa  
tadaiva ca mahotpātā babhūvurduḥkhahetavaḥ  jāyamāne sute tasminvarāṃgyātsukhaduḥkhade  
divi bhuvyaṃtarikṣe ca sarvalokabhayaṃkarāḥ  anarthasūcakāstāta trividhāstānbravīmyaham  
solkāścāśanayaḥ peturmahāśabdā bhayaṃkarāḥ  udayaṃ cakrurutkṛṣṭāḥ ketavo duḥkhadāyakāḥ  
cacāla vasudhā sādrirjajvalussakalā diśaḥ  cukṣubhussaritassarvāḥ sāgarāśca viśeṣataḥ  
hūtkarānīrayandhīrānkharasparśo marudvavau  unmūlayanmahāvṛkṣānvātyānīkorajodhvajaḥ  
sarāhvossūryyavidhvostu muhuḥ paridhayo'bhavan  mahābhayasya viprendra sūcakāssukhahārakaḥ  
mahīdhravivarebhyaśca nirghātā bhayasūcakāḥ  rathanirhrādatulyāśca jajñire'vasare tataḥ  
sṛgālolūkaṭaṃkārairvamantyo mukhato'nalam  aṃtargrāmeṣu vikaṭaṃ praṇeduraśivāśśivāḥ  
yatastato grāmasiṃhā unnamayya śirodharām  saṃgītavadrodanavadvyamucanvividhānravān  
khārkārarabhasā mattāḥ surairghnaṃto rasāṃkharāḥ  varūthaśastadā tāta paryadhāvannitastataḥ  
khagā udapatannīḍādrāsabhatrastamānasaḥ  krośaṃto vyagracittāśca sthitamāpurna kutracit  
śakṛnmūtramakārṣuśca goṣṭhe'raṇye bhayākulaḥ  babhramuḥ sthitimāpurno paśavastāḍitā iva  
gāvo'trasannasṛgdohā vāṣpanetrā bhayākulāḥ  toyadā abhavaṃstatra bhayadāḥ pūyavarṣiṇaḥ  
vyarudanpratimāstatra devānāmutpatiṣṇavaḥ  vinā'nilaṃ drumāḥ peturgrahayuddhaṃ babhūva khe  
ityādikā bahūtpātā jajñire munisattama  ajñānino janāstatra menire viśvasaṃplavam  
atha prajāpatirnāmākarottasyāsurasya vai  tāraketi vicāryaiva kaśyapo hi mahaujasaḥ  
mahāvīrasya sahasā vyajyamānātmapauruṣaḥ  vavṛdhetyaśmasāreṇa kāyenādripatiryathā  
atho sa tārako daityo mahābalaparākramaḥ  tapaḥ kartuṃ jananyāścājñāṃ yayāce mahāmanāḥ  
prāptājñaḥ sa mahāmāyī māyināmapi mohakaḥ  sarvadevajayaṃ kartuṃ taporthaṃ mana ādadhe  
madhorvanamupāgamya gurvājñāpratipālakaḥ  vidhimuddiśya vidhivattapastepe sudāruṇam  
ūrddhvabāhuścaikapādo raviṃ paśyansa cakṣuṣā  śatavarṣaṃ tapaścakre dṛḍhacitto dṛḍhavrataḥ  
aṃguṣṭhena bhuvaṃ spṛṣṭvā śata varṣaṃ ca tādṛśaḥ  tepe tapo dṛḍhātmā sa tārako'surarāṭprabhuḥ  
śatavarṣaṃ jalaṃ prāśnañcchatavarṣaṃ ca vāyubhuk  śatavarṣa jale tiṣṭhañcchataṃ ca sthaṃḍile'tapat  
śatavarṣaṃ tathā cāgnau śatavarṣamadhomukhaḥ  śatavarṣaṃ tu hastasya talena ca bhuvaṃ sthita  
śatavarṣaṃ tu vṛkṣasya śākhāmālabya vai mune  pādābhyāṃ śucidhūmaṃ hi pibaṃścādhomukhastathā  
evaṃ kaṣṭataraṃ tepe sutapassa tu daityarāṭ  kāmamuddiśya vidhivacchṛṇvatāmapi dussaham  
tatraivaṃ tapatastasya mahattejo vinissṛtam  śirasassarvaṃsaṃsarpi mahopadravakṛnmune  
tenaiva devalokāste dagdhaprāyā babhūvire  abhito duḥkhamāpannāssarve devarṣayo mune  
iṃdraśca bhayamāpede 'dhikaṃ deveśvarastadā  tapasyatyadya kaścidvai matpadaṃ dharṣayiṣyati  
akāṃḍe caiva brahmāṇḍaṃ saṃhariṣyatyayaṃ prabhu  iti saṃśayamāpannā niścayaṃ nopalebhire  
tatassarve susaṃmantrya mithaste nirjararṣayaḥ  mallokamagamanbhītā dīnā māṃ samupasthitāḥ  
māṃ praṇamya susaṃstūya sarve te kliṣṭacetasaḥ  kṛtasvaṃjalayo mahyaṃ vṛttaṃ sarvaṃ nyavedayan  
ahaṃ sarvaṃ suniścitya kāraṇaṃ tasya saddhiyā  varaṃ dātuṃ gatastatra yatra tapyati so'suraḥ  
avocaṃ vacanaṃ taṃ vai varaṃ brūhītyahaṃ mune  tapastaptaṃ tvayā tīvraṃ nādeyaṃ vidyate tava  
ityevaṃ madvacaḥ śrutvā tārakassa mahāsuraḥ  māṃ praṇamya susaṃstūya varaṃ vavre'tidāruṇam  
tāraka uvāca  tvayi prasanne varade kimasādhyaṃ bhavenmama  ato yāce varaṃ tvattaḥ śṛṇu tanme pitāmaha  
yadi prasanno deveśa yadi deyo varo mama  deyaṃ varadvayaṃ mahyaṃ kṛpāṃ kṛtvā mamopari  
tvayā ca nirmite loke sakale'sminmahāprabho  mattulyo balavānnūnaṃ na bhavetko'pi vai pumān  
śivavīryasamutpannaḥ putrassenāpatiryadā  bhūtvā śastraṃ kṣipenmahyaṃ tadā me maraṇaṃ bhavet  
ityukto'tha tadā tena daityenāhaṃ munīśvara  varaṃ ca tādṛśaṃ dattvā svalokamagamaṃ drutam  
daityo'pi sa varaṃ labdhvā manasepsitamuttamam  suprasannotaro bhūtvā śoṇitākhyapuraṃ gataḥ  
abhiṣiktastadā rājye trailokyasyāsuraissaha  śukreṇa daityaguruṇājñayā me sa mahāsuraḥ  
tatastu sa mahādaityo'bhavastrailokyanāyakaḥ  svājñāṃ pravartayāmāsa pīḍayansacarācaram  
rājyaṃ cakāra vidhivastrilokasya sa tārakaḥ  prajāśca pālayāmāsa pīḍayannirjarādikān  
tatassa tārako daityasteṣāṃ ratnānyupādade  iṃdrādilokapālānāṃ svato dattāni tadbhayāt  
iṃdreṇairāvatastasya bhayāttasmai samarpitaḥ  kubereṇa tadā dattā nidhayo navasaṃkhyakā  
varuṇena hayāḥ śubhrā ṛṣibhiḥ kāmakṛttathā  sūryeṇoccaiśśravā divyo bhayāttasmai samarpitaḥ  
yatra yatra śubhaṃ vastu dṛṣṭaṃ tenāsureṇa hi  tattadgṛhītaṃ tarasā nissārastribhavo'bhavat  
samudrāśca tathā ratnānyadustasmai bhayānmune  akṛṣṭapacyāsītpṛthvī prajāḥ kāmadughāḥ khilāḥ  
sūryaśca tapate tadvattadduḥkhaṃ na yathā bhavet  caṃdrastu prabhayā dṛśyo vāyussarvānukūlavān  
devānāṃ caiva yaddravyaṃ pitṝṇāṃ ca parasya ca  tatsarvaṃ samupādattamasureṇa durātmanā  
vaśīkṛtya sa lokāṃstrīnsvayamiṃdro babhūva ha  advitīyaḥ prabhuścāsīdrājyaṃ cakre'dbhutaṃ vaśī  
nissārya sakalāndevāndaityānasthāpayattataḥ  svayaṃ niyojayāmāsa devayonissvakarmaṇi  
atha tadbādhitā devāssarve śakrapurogamāḥ  mune māṃ śaraṇaṃ jagmuranāthā ativihvalāḥ  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe tārakāsurataporājyavarṇanaṃnāma paṃcadaśo'dhyāyaḥ  
 brahmovāca  atha te nirjarāssarve supraṇamya prajeśvaram  tuṣṭuvuḥ parayā bhaktyā tārakeṇa prapīḍitāḥ  
ahaṃ śrutvāmaranutiṃ yathārthāṃ hṛdayaṃgamā  suprasannataro bhūtvā pratyavocaṃ divaukasaḥ  
svāgataṃ svādhikārā vai nirvighnāḥ saṃti vastutaḥ  kimarthamāgatā yūyamatra sarve vadaṃtu me  
iti śrutvā vaco me te natvā sarve divaukasaḥ  māmūcurnatakā dīnāstārakeṇa prapīḍitāḥ  
devā ūcuḥ  lokeśa tārako daityo vareṇa tava darpita  nirasyāsmānhaṭhātsthānānyagrahīnno balātsvayam  
bhavataḥ kimu na jñātaṃ duḥkhaṃ yannaḥ upasthitam  tadduḥkhaṃ nāśaya kṣipraṃ vayaṃ te śaraṇaṃ gatāḥ  
aharniśaṃ bādhatesmānyatra tatrāsthitānsa vai  palāyamānāḥ paśyāmo yatra tatrāpi tārakam  
tārakānnaśca yadduḥkhaṃ saṃbhūtaṃ sakaleśvara  tena sarve vayaṃ tāta pīḍitā vikalā ati  
agniryamotha varuṇo nirṛtirvāyureva ca  anye dikpatayaścāpi sarve yadvaśagāminaḥ  
sarve manuṣyadharmāṇassarveḥ parikarairyutāḥ  sevaṃte taṃ mahādaityaṃ na svataṃtrāḥ kadācana  
evaṃ tenārditā devā vaśagāstasya sarvadā  tadicchākāryyaniratāssarve tasyānujīvinaḥ  
yāvatyo vanitāssarvā ye cāpyapsarasāṃ gaṇāḥ  sarvāṃstānagrahīddaityastārako'sau mahābalī  
na yajñāssaṃpravartate na tapasyaṃti tāpasāḥ  dānadharmādikaṃ kiṃcinna lokeṣu pravarttate  
tasya senāpatiḥ krauṃco mahāpāpyasti dānavaḥ  sa pātālatalaṃ gatvā bādhate tvaniśaṃ prajāḥ  
tena nastārakeṇedaṃ sakalaṃ bhuvanatrayam  hṛtaṃ haṭhājjagaddhātaḥ pāpenākaruṇātmanā  
vayaṃ ca tatra yāsyāmo yatsthānaṃ tvaṃ vinirdiśeḥ  svasthāstadvāritāstena lokanāthasurāriṇā  
tvaṃ no gatiśca śāstā ca dhātā trātā tvameva hi  vayaṃ sarve tārakākhyavahnau dagdhāssuvihvalāḥ  
tena krūrā upāya naḥ sarve hatabalāḥ kṛtāḥ  vikāre sāṃnipāte vā vīryavaṃtyauṣadhāni ca  
yatrāsmākaṃ jayāśā hi haricakre sudarśane  utkuṃṭhitamabhūttasya kaṃṭhe puṣpamivārpitam  
brahmovāca  ityetadvacanaṃ śrutvā nirjarāṇāmahaṃ mune  pratyavocaṃ surānsarvāṃstatkālasadṛśaṃ vacaḥ  
brahmovāca  mamaiva vacasā daityastārakākhyassamedhitaḥ  na mattastasya hananaṃ yujyate hi divaukasaḥ  
tato naiva vadho yogyo yato vṛddhimupāgataḥ  viṣa vṛkṣo'pi saṃvardhya svayaṃ chettumasāṃpratam  
yuṣmākaṃ cākhilaṃ kāryaṃ kartuṃ yogyo hi śaṃkaraḥ  kintu svayaṃ na śakto hi pratikartuṃ praco ditaḥ  
tārakākhyastu pāpena svayameṣyati saṃkṣayam  yathā yūyaṃ saṃvidadhvamupadeśakarastvaham  
na mayā tārako vadhyo hariṇāpi hareṇa ca  nānyenāpi surairvāpi madvarātsatyamucyate  
śivavīryyasamutpanno yadi syāttanayassurāḥ  sa eva tārakākhyasya haṃtā daityasya nāparaḥ  
yamupāyamahaṃ vacmi taṃ kurudhvaṃ surottamāḥ  mahādevaprasādena siddhimeṣyati sa dhuvam  
satī dākṣā yiṇī pūrvaṃ tyaktadehā tu yābhavat  sotpannā menakāgarbhātsā kathā viditā hi vaḥ  
tasyā avaśyaṃ giriśaḥ kariṣyati kara graham  tatkurudhvamupāyaṃ ca tathāpi tridivaukasaḥ  
tathā vidadhvaṃ sutarāṃ tasyāṃ tu pariyatnataḥ  pārvatyāṃ menakājāyāṃ retaḥ pratinipātane  
tamūrddhvaretasaṃ śaṃbhuṃ saiva pracyutaretasam  kartuṃ samarthā nānyāsti tathā kāpyabalā balāt  
sā sutā girirājasya sāṃprataṃ prauḍhayauvanā  tapasyate himagirau nityaṃ saṃsevate haram  
vākyāddhimavataḥ kālīṃ svapiturhaṭhataśśivā  sakhībhyāṃ sevate sārddhaṃ dhyānasthaṃ parameśvaram  
tāmagrato'rccamānāṃ vai trailokye varavarṇinīm  dhyānasakto maheśo hi manasāpi na hīyate  
bhāryyāṃ samīheta yathā sa kālīṃ candraśekharaḥ  tathā vidhadhvaṃ tridaśā na cirādeva yatnataḥ  
sthānaṃ gatvātha daityasya tamahaṃ tārakaṃ tataḥ  nivārayiṣye kuhaṭhātsvasthānaṃ gacchatāmarāḥ  
ityuktvāhaṃ surānśīghraṃ tārakākhyāsurasya vai  upasaṃgamya suprītyā samābhāṣyedamabravam  
 brahmovāca  tejosāramidaṃ svargaṃ rājyaṃ tvaṃ paripāsi naḥ  yadarthaṃ sutapastaptaṃ vāñchasi tvaṃ tato'dhikam  
varaścāpyavaro datto na mayā svargarājyatā  tasmātsvargaṃ parityajya kṣitau rājyaṃ samācara  
devayogyāni tatraiva kāryyāṇi nikhilānyapi  bhaviṣyatyarasuraśreṣṭha nātra kāryyā vicāraṇā  
ityuktvāhaṃ ca saṃbodhyāsuraṃ taṃ sakaleśvaraḥ  smṛtvā śivaṃ ca saśivaṃ tatrāṃtardhānamāgataḥ    
tārako'pi parityajya svargaṃ kṣitimathābhyagāt  śoṇitākhya pure sthitvā sarvarājyaṃ cakāra saḥ  
devāssarve'pi tacchutvā madvākyaṃ supraṇamya mām  śakrasthānaṃ yayuḥ prītyā śakreṇa susa māhitāḥ  
tatra gatvā militvā ca vicāryya ca parasparam  te sarve marutaḥ prītyā maghavaṃtaṃ vaco'bruvan  
devā ūcuḥ  śambhoryyathā śivāyāṃ vai rucijāyeta kāmataḥ  maghavaṃste prakartavyaṃ brahmoktaṃ sarvameva tat  
brahmovāca  ityevaṃ sarvavṛttāṃtaṃ vinivedya sureśvaram  jagmuste sarvato devāḥ svaṃ svaṃ sthānaṃ mudānvitāḥ  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍa devasāṃtvanavarṇanaṃ nāma ṣoḍaśo'dhyāyaḥ  
 brahmovāca  gateṣu teṣu deveṣu śakraḥ sasmāra vai smaram  pīḍitastārakenātidetyena ca durātmanā  
āgatastatkṣaṇātkāmassavasaṃto ratipriyaḥ  sāvalepo yuto ratyā trailokya vijayī prabhuḥ  
praṇāmaṃ ca tataḥ kṛtvā sthitvā tatpuratassmaraḥ  mahonnatamanāstāta sāṃjaliśśakramabravīt  
kāma uvāca  kiṃ kāryyaṃ te samutpannaṃ smṛto'haṃ kena hetunā  tattvaṃ kathaya deveśa tatkartuṃ samupāgataḥ  
 brahmovāca  tacchrutvā vacanaṃ tasya kaṃdarpasya sureśvaraḥ  uvāca vacanaṃ prītyā yuktaṃ yuktamiti stuvan  
 śakra uvāca  tava sādhu samārambho yanme kāryyamupasthitam  tatkaturmudyato'si tvaṃ dhanyo'si makaradhvaja  
prastutaṃ śṛṇu madvākyaṃ kathayāmi tavāgrataḥ  madīyaṃ caiva yatkāryaṃ tvadīyaṃ tanna cānyathā  
mitrāṇi mama saṃtyeva bahūni sumahāṃti ca  paraṃ tu smara sanmitraṃ tvattulyaṃ na hi kutracit  
jayārthaṃ me dvayaṃ tāta nirmitaṃ vajamuttamam  vajraṃ ca niṣphalaṃ syādvai tvaṃ tu naiva kadācana  
yato hitaṃ prajāyeta tataḥ ko nu priyaḥ paraḥ  tasmānmitravarastvaṃ hi matkāryyaṃ kartumarhasi  
mama duḥkhaṃ samutpannamasādhya cāpi kālajam  kenāpi naiva tacchakyaṃ dūrīkartuṃ tvayā vinā  
dātuḥ parīkṣā durbhikṣe raṇe śūrasya jāyate  āpatkāle tu mitrasyāśaktau strīṇāṃ kulasya hi  
vinaye saṃkaṭe prāpte'vitathasya parokṣataḥ  susnehasya tathā tāta nānyathā satyamīritam  
prāptāyāṃ vai mamāpattāvavāryāyāṃ pareṇa hi  parīkṣā ca tvadīyā'dya mitravarya bhaviṣyati  
na kevalaṃ madīyaṃ ca kāryyamasti sukhāvaham  kiṃ tu sarvasurādīnāṃ kāryyametanna saṃśayaḥ  
brahmovāca  ityetanmaghavadvākyaṃ śrutvā tu makaradhvajāḥ  uvāca premagabhīraṃ vākyaṃ susmitapūrvakam  
 kāma uvāca  kimarthamitthaṃ vadasi nottaraṃ vacmyahaṃ tava  upakṛtkṛtrimaṃ loke dṛśyate kathyate na ca  
saṅkaṭe bahu yo brūte sa kiṃ kāryyaṃ kariṣyati  tathāpi ca mahārāja kathayāmi śṛṇu prabho  
padaṃ te karṣituṃ yo vai tapastapati dāruṇam  pātayiṣyāmyahaṃ taṃ ca śatruṃ te mitra sarvathā  
kṣaṇena bhraṃśayiṣyāmi kaṭākṣeṇa varastriyāḥ  devarṣidānavādīṃśca narāṇāṃ gaṇanā na me  
vajraṃ tiṣṭhatu dūre vai śastrāṇyanyānyanekaśaḥ  kiṃ te kāryaṃ kariṣyaṃti mayi mitra upasthite  
brahmāṇaṃ vā hariṃ vāpi bhraṣṭaṃ kuryyāṃ na saṃśayaḥ  anyeṣāṃ gaṇanā nāsti pātayeyaṃ haraṃ tvapi  
paṃcaiva mṛdavo bāṇāste ca puṣpamayā mama  cāpastridhā puṣpamayaśśiṃjinī bhramarārjjitā  balaṃ sudayitā me hi vasaṃtaḥ sacivassmṛtaḥ  
ahaṃ pañcabalodevā mitraṃ mama sudhānidhiḥ  
senādhipaśca śṛṃgāro hāvabhāvāśca sainikāḥ  sarve me mṛdavaḥ śakra ahaṃ cāpi tathāvidhaḥ  
yadyena pūryate kāryyaṃ dhīmāṃstattena yojayet  mama yogyaṃ tu yatkāryyaṃ sarvaṃ tanme niyojaya  
 brahmovāca  ityevaṃ tu vacastasya śrutvā śakrassuharṣitaḥ  uvāca praṇamanvācā kāmaṃ kāṃtāsukhāvaham  
śakra uvāca  yatkāryyaṃ manasoddiṣṭaṃ mayā tāta manobhava  karttuṃ tattvaṃ samartho'si nānyasmāttasyasambhavaḥ  
śṛṇu kāma pravakṣyāmi yathārthaṃ mitrasattama  yadarthe ca spṛhā jātā tava cādya manobhava  
tārakākhyo mahādaityo brahmaṇo varamadbhutam  abhūdajeyassaṃprāpya sarveṣāmapi duḥkhadaḥ  
tena saṃpīḍyate loko naṣṭā dharmā hyanekaśaḥ  duḥkhitā nirjarāssarve ṛṣayaśca tathākhilāḥ  
devaiśca sakalaistena kṛtaṃ yuddhaṃ yathābalam  sarveṣāṃ cāyudhānyatra viphalānyabhavanpurā  
bhagnaḥ pāśo jaleśasya hariṃ cakraṃ sudarśanam  tatkuṇṭhitamabhūttasya kaṇṭhe kṣiptaṃ ca viṣṇunā  
etasya maraṇaṃ proktaṃ prajeśena durātmanaḥ  śambhorvīryodbhavādbālānmahāyogīśvarasya hi  
etatkāryyaṃ tvayā sādhu kartavyaṃ suprayatnataḥ  tatassyānmitravaryyāti devānāṃ naḥ paraṃ sukham  
mamāpi vihitaṃ tasmātsarvalokasukhāvaham  mitradharmaṃ hṛdi smṛtvā kartumarhasi sāṃpratam  
śaṃbhussa girirāje hi tapaḥ paramamāsthitaḥ  sa prabhurnāpi kāmena svataṃtraḥ parameśvaraḥ  
tatsamīpe ca devātha pārvatī svasakhīyutā  sevamānā tiṣṭhatīti pitrājñaptā mayā śrutam  
yathā tasyāṃ rucistasya śivasya niyatātmanaḥ  jāyate nitarāṃ māra tathā kāryaṃ tvayā dhruvam  
iti kṛtvā kṛtī syāstvaṃ sarvaṃ duḥkhaṃ vinaṃkṣyati  loke sthāyī pratāpaste bhaviṣyati na cānyathā  
brahmovāca  ityuktasya tu kāmo hi praphullamukhapaṃkaja  premṇovāceti deveśaṃ kariṣyāmi na saṃśayaḥ  
ityuktvā vacanaṃ tasmai tathetyomiti tadvacaḥ  agrahīttarasā kāmaḥ śivamāyāvimohitaḥ  
yatra yogīśvarassākṣāttapyate paramaṃ tapaḥ  jagāma tatra suprītassadārassavasaṃtakaḥ  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe śakra kāmasaṃvādavarṇanaṃ nāma saptadaśo'dhyāyaḥ  
 brahmovāca  tatra gatvā smaro garvī śivamāyāvimohitaḥ  mohakassamadhoścādau dharmaṃ vistārayansthitaḥ  
vasaṃtasya ca yo dharmmaḥ prasasāra sa sarvataḥ  tapasthāne maheśasyauṣadhiprasthe munīśvara  
vanāni ca praphullāni pādapānāṃ mahāmune  āsanviśeṣatastatra tatprabhāvānmunīśvara  
puṣpāṇi sahakārāṇāmaśokavanikāsu vai  virejussusmaroddīpakārāṇi surabhīṇyapi  
kairavāṇi ca puṣpāṇi bhramarākalitāni ca  babhūburmadanāveśakarāṇi ca viśeṣataḥ  
sakāmoddīpanakaraṃ kokilākalakūjitam  āsīdati suramyaṃ hi manoharamatipriyam  
bhramarāṇāṃ tathā śabdā vividhā abhavanmune  manoharāśca sarveṣāṃ kāmoddīpakarā api  
caṃdrasya viśadā kāṃtirvikīrṇā hi samaṃtata  kāmināṃ kāminīnāṃ ca dūtikā iva sābhavat  
mānināṃ preraṇāyāsīttatkāle kāladīpikā  mārutaśca sukhaḥ sādho vavau virahiṇo'priyaḥ  
evaṃ vasaṃtavistāro madanāveśakārakaḥ  vanaukasāṃ tadā tatra munīnāṃ dussaho'tyabhūt  
acetasāmapi tadā kāmāsaktirabhūnmune  sucetāsāṃ hi jīvānāṃ seti kiṃ varṇyate kathā   
evaṃ cakāra sa madhussvaprabhāvaṃ sudussaham  sarveṣā caiva jīvānāṃ kāmoddīpanakārakaḥ  
akālanimitaṃ tāta madhorvīkṣya harastadā  āścaryyaṃ paramaṃ mene svalīlāttatanuḥ prabhuḥ  
atha līlākarastatra tapaḥ paramaduṣkaram  tatāpa sa vaśīśo hi haro duḥkhaharaḥ prabhuḥ  
vasaṃte prasṛte tatra kāmo ratisamanvitaḥ  cūtaṃ bāṇaṃ samākṛṣya sthitastadvāmapārśvataḥ  
svaprabhāvaṃ vitastāra mohayansakalāñjanān  ratyāyuktaṃ tadā kāmaṃ dṛṣṭvā ko vā na mohitaḥ  
evaṃ pravṛttasuratau śṛṃgāro'pi gaṇaissaha  hāvabhāvayutastatra praviveśa harāṃtikam  
madanaḥ prakaṭastatra nyavasaccittago bahiḥ  na dṛṣṭavāṃstadā śaṃbhośchidraṃ yena praviśyate  
yadā cāprāptavivarastasminyogivare smaraḥ  mahādevastadā so'bhūnmahābhayavimohitaḥ  
jvalajjvālāgnisaṃkāśaṃ bhālanetrasamanvitam  dhyānasthaṃ śaṃkaraṃ ko vā samāsādayituṃ kṣamaḥ  
etasminnaṃtare tatra sakhībhyāṃ saṃyutā śivā  jagāma śivapūjārthaṃ nītvā puṣpāṇyanekaśaḥ  
pṛthivyāṃ yādṛśaṃ lokaissauṃdaryaṃ varṇyate mahat  tatsarvamadhikaṃ tasyāṃ pārvatyāmasti niścitam  
ārtavāṇi supuṣpāṇi dhṛtāni ca tayā yadā  tatsauṃdaryaṃ kathaṃ varṇyamapi varṣaśatairapi  
yadā śivasamīpe tu gatā sā parvatātmajā  tadaiva śaṃkaro dhyānaṃ tyaktvā kṣaṇamavasthitaḥ  
tacchidraṃ prāpya madanaḥ prathamaṃ harṣaṇena tu  bāṇena harṣayāmāsa pārśvasthaṃ candraśekharam  
śṛṃgāraiśca tadā bhāvaissahitā pārvatī haram  jagāma kāmasāhāyye mune surabhiṇā saha  
tadevākṛṣya taccāpaṃ rucyarthaṃ śūladhāriṇaḥ  drutaṃ puṣpaśaraṃ tasmai smaro'muṃcatsusaṃyataḥ  
yathā niraṃtaraṃ nityamāgacchati tathā śivam  tannamaskṛtya tatpūjāṃ kṛtvā tatpurataḥ sthitā  
sā dṛṣṭā pārvatī tatra prabhuṇā giriśena hi  vivṛṇvatī tadāṃgāni strīsvabhāvātsulajjayā  
susaṃsmṛtya varaṃ tasyā vidhidattaṃ purā prabhuḥ  śivopi varṇayāmāsa tadaṃgāni mudā mune  
śiva uvāca  ki mukhaṃ kiṃ śaśāṃkaśca kiṃ netre cotpale ca kim  bhrukuṭyau dhanuṣī caite kaṃdarpasya mahātmanaḥ  
adharaḥ kiṃ ca biṃbaṃ kiṃ kiṃ nāsā śukacaṃcukā  kiṃ svaraḥ kokilālāpaḥ kiṃ madhyaṃ cātha vedikā  
kiṃ gatirvarṇyate hyasyāḥ kiṃ rūpaṃ varṇyate muhuḥ  puṣpāṇi kiṃ ca varṇyaṃte vastrāṇi ca tathā punaḥ  
lālityaṃ cāru yatsṛṣṭau tadekatra vinirmitam  sarvathā ramaṇīyāni sarvāṃgāni na saṃśayaḥ  
aho dhanyatarā ceyaṃ pārvatyadbhutarūpiṇī  etatsamā na trailokye nārī kāpi surūpiṇī  
sulāvaṇyānidhiśceyamadbhutāṃgāni bibhratī  vimohinī munīnāṃ ca mahāsukhavivarddhinī  
 brahmovāca  ityevaṃ varṇayitvā tu tadaṃgāni muhurmuhuḥ  vidhidattavarādhyāsāddharastu virarāma ha  
hastaṃ vastrāṃtare yāvadacālayata śaṃkaraḥ  strīsvabhāvācca sā tatra lajjitā dūrato gatā  
vivṛṇvatī nijāṃgāni paśyaṃtī ca muhurmuhuḥ  suvīkṣaṇairmahāmodātsusmitābhūcchivā mune  
evaṃ ceṣṭāṃ tadā dṛṣṭvā śaṃbhurmohamupāgataḥ  uvāca vacanaṃ caivaṃ mahālīlo maheśvaraḥ  
asyā darśanamātreṇa mahānaṃdo bhavatyalam  yadāliṃganamenasyāḥ kuryyāṃ kintu tatassukham  
kṣaṇamātraṃ vicāryyetthaṃ saṃpūjya girijāṃ tataḥ  prabuddhasya mahāyogī suvirakto jagāviti  
kiṃ jātaṃ caritaṃ citraṃ kimahaṃ mohamāgataḥ  kāmena vikṛtaścādya bhūtvāpi prabhurīśvaraḥ  
īśvarohaṃ yadīccheyaṃ parāṃgasparśanaṃ khalu  tarhi ko'nyo'kṣamaḥ kṣudraḥ kiṃ kiṃ naiva kariṣyati  
evaṃ vairāgyamāsādya paryyaṃkāsādanaṃ ca tat  vārayāmāsa sarvātmā pareśaḥ kiṃ patediha  
iti śrīśivamahāpurāṇe dvitīyāyāṃ rudrasaṃhitāntargatatṛtīye pārvatīkhaṇḍe kāmakṛtavikāravarṇananāmāṣṭādaśo'dhyāyaḥ  
 nārada uvāca  brahmanvidhe mahābhāga kiṃ jātaṃ tadanaṃtaram  kathaya tvaṃ prasādena tāṃ kathāṃ pāpanāśinīm  
 brahmovāca  śrūyatāṃ sā kathā tāta yajjātaṃ tadanaṃtaram  tava snehātpravakṣyāmi śivalīlāṃ mudāvahām  
dhairyasya vyasanaṃ dṛṣṭvā mahāyogī maheśvaraḥ  viciṃtitaṃ manasyevaṃ vismito'titataḥ param  
 śiva uvāca  kimu vighnāḥ samutpannāḥ kurvatastapa uttamam  kena me vikṛtaṃ cittaṃ kṛtamatra kukarmiṇā  
kuvarṇanaṃ mayā prītyā parastryupari vai kṛtam  jāto dharmavirodho'tra śrutisīmā vilaṃghitā  
 brahmovāca  viciṃtyetthaṃ mahāyogī parameśassatāṃ gatiḥ  diśo vilokayāmāsa paritaśśaṃkitastadā  
vāmabhāge sthitaṃ kāmaṃ dadarśākṛṣṭabāṇakam  svaśaraṃ kṣeptukāmaṃ hi garvitaṃ mūḍhacetasam  
taṃ dṛṣṭvā tādṛśaṃ kāmaṃ girīśasya parātmanaḥ  saṃjātaḥ krodhasaṃmardastatkṣaṇādapi nārada  
kāmaḥ sthito'ntarikṣe sa dhṛtvā tatsaśaraṃ dhanuḥ  cikṣepāstraṃ durnivāramamoghaṃ śaṃkare mune  
babhūvāmoghamastraṃ tu moghaṃ tatparamātmani  samaśāmyattatastasminsaṃkuddhe parameśvare  
moghībhūte śive svestre bhayamāpāśu manmathaḥ  cakaṃpe ca puraḥ sthitvā dṛṣṭvā mṛtyuṃjayaṃ prabhum  
sasmāra tridaśānsarvānśakrādīnbhayavihvalaḥ  sa smaro muniśārdūla svaprayāse nirarthake  
kāmena susmṛtā devāśśakrādyāste munīśvara  āyayuḥ sakalāste hi śaṃbhuṃ natvā ca tuṣṭuvuḥ  
stutiṃ kurvatsu deveṣu kuddhasyāti harasya hi  tṛtīyāttasya netrādvai nissasāra tato mahān  
lalāṭa madhyagāttasmātsavahnirdrutasambhavaḥ  jajvālorddhvaśikho dīptaḥ pralayāgnisamaprabhaḥ  
utpatya gagane tūrṇaṃ niṣpatya dharaṇī tale  bhrāmaṃbhrāmaṃ svaparitaḥ papāta medanīṃ pari  
bhasmasātkṛtavānsādho madanaṃ tāvadeva hi  yāvacca marutāṃ vācaḥ kṣamyatāṃ kṣamyatāmiti  
hate tasminsmare vīre deva duḥkhamupāgatāḥ  rurudurvihvalāścātikrośataḥ kimabhūditi  
śvetāṃgā vikṛtātmā ca girirājasutā tadā  jagāma maṃdiraṃ svaṃ ca samādāya sakhījanam  
kṣaṇamātraṃ ratistatra visaṃjñā sābhavattadā  bhartṛmṛtyujaduḥkhena patitā sā mṛtā iva  
jātāyāṃ caiva saṃjñāyāṃ ratiratyaṃtavihvalā  vilalāpa tadā tatroccaraṃtī vividhaṃ vacaḥ  
 ratiruvāca  kiṃ karomi kva gacchāmi kiṃ kṛtaṃ daivatairiha  matsvāminaṃ samāhūya nāśayāmāsuruddhatam  
hā hā nātha smara svāminprāṇapriya sukhaprada  idaṃ tu kimabhūdatra hā hā priya priyeti ca  
 brahmovāca   itthaṃ vilapatī sā tu vadaṃtī bahudhā vacaḥ  hastau pādau tadāsphālya keśānatroṭayattadā  
tadvilāpaṃ tadā śrutvā tatra sarve vanecarāḥ  abhavanduḥkhitāssarve sthāvarā api nārada  
etasminnaṃtare tatra devāśśakrādayo'khilāḥ  ratimūcussamāśvāsya saṃsmaraṃto maheśvaram  
 devā ūcuḥ  kiṃcidbhasma gṛhītvā tu rakṣa yatnādbhayaṃ tyaja  jīvayiṣyati sa svāmī lapsyase tvaṃ punaḥ priyam  
sukhadātā na kopyasti duḥkhadātā na kaścana  sarvo'pi svakṛtaṃ bhuṃkte devāñśocasi vai vṛthā  
 brahmovāca  ityāśvāsya ratiṃ devāssarve śivamupāgatāḥ  suprasādya śivaṃ bhaktyā vacanaṃ cedamabruvan  
 devā ūcuḥ  bhagavañchrūyatometadvacanaṃ naśśubhaṃ prabho  kṛpāṃ kṛtvā maheśāna śaraṇāgatavatsala  
suvicāraya suprītyā kṛti kāmasya śaṃkara  kāmenaitatkṛtaṃ yatra na svārthaṃ tanmaheśvara  
duṣṭena pīḍitairdevaistārakeṇā'khilairvibho  karma tatkāritaṃ nātha nānyathā viddhi śaṃkara  
ratirekākinī deva vilāpaṃ duḥkhitā satī  karoti giriśa tvaṃ ca tāmāśvāsaya sarvadā  
saṃhāraṃ kartukāmo'si krodhenānena śaṃkara  daivataissaha sarveṣāṃ hatavāṃstaṃ yadi smaram  
duḥkhaṃ tasyā raterdṛṣṭvā naṣṭaprāyāśca devatāḥ  tasmāttvayā ca karttavyaṃ ratyāśokāpanodanam  
 brahmovāca  ityākarṇya vacasteṣāṃ prasanno bhagavāñchivaḥ  devānāṃ sakalānāṃ ca vacanaṃ cedamabravīt  
 śiva uvāca  devāśca ṛṣayassarve madvacaśśṛṇutādarāt  matkopena ca yajjātaṃ tattathā nānyathā bhavat  
anaṃgastāvadeva syātkāmo ratipatiḥ prabhuḥ  yāvaccāvataretkṛṣṇo dharaṇyāṃ rukmiṇīpatiḥ  
dvārakāyāṃ yadā sthitvā putrānutpādayiṣyati  tadā kṛṣṇastu rukmiṇyāṃ kāmamutpādayiṣyati  
pradyumnanāma tasyaiva bhaviṣyati na saṃśayaḥ  jātamātraṃ tu taṃ putraṃ śaṃbarassaṃhariṣyati  
hṛtvā prāsya samudraṃ taṃ śaṃbaro dānavottamaḥ  mṛtaṃ jñātvā vṛthā mūḍho nagaraṃ svaṃ gamiṣyati  
tāvacca nagaraṃ tasya rate stheyaṃ yathāsukham  tatraiva svapateḥ prāptiḥ pradyumnasya bhaviṣyati  
tatra kāmo militvā taṃ hatvā śambaramāhave  bhaviṣyati sukhī devāḥ pradyumnākhyassvakāminīm  
tadīyaṃ caiva yaddravyaṃ nītvā sa nagaraṃ punaḥ  gamiṣyati tayā sārddhaṃ devāssatyaṃ vaco mama  
brahmovāca  iti śrutvā vacaśśaṃbhordevā ūcuḥ praṇamya tam  kiṃciducchvasitāścitte karau baddhvā natāṃgakāḥ  
devā ūcuḥ  devadeva mahādeva karuṇāsāgara prabho  śīghraṃ jīvaya kāmaṃ tvaṃ rakṣa prāṇān raterhara  
brahmovāca  ityākarṇyāmaravacaḥ prasannaḥ parameśvaraḥ  punarbabhāṣe karuṇāsāgarassakaleśvaraḥ  
śiva uvāca  he devāssuprasanno'smi jīvayiṣyāmi cāṃtare  kāmaḥ sa madgaṇo bhūtvā vihariṣyati nityaśaḥ  
nākhyeyamidamākhyānaṃ kasyacitpuratassurāḥ  gacchata svasthalaṃ dukhaṃ nāśayiṣyāmi sarvataḥ  
brahmovāca  ityuktvāṃtardadhe rudro devānāṃ stuvatāṃ tadā  sarve devāssuprassannā babhūvurgatavismayāḥ  
tatastāṃ ca samāśvāsya rudrasya vacane sthitāḥ  uktvā vacastadīyaṃ ca svaṃ svaṃ dhāma yayurmune  
kāmapatnī samādiṣṭaṃ nagaraṃ sā gatā tadā  pratīkṣamāṇā taṃ kālaṃ rudrādiṣṭaṃ munīśvara  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe kāmanāśavarṇanaṃ nāmaikonaviṃśo'dhyāyaḥ  
nārada uvāca  vidhe netrasamudbhūtavahnijvālā harasya sā  gatā kutra vada tvaṃ taccaritraṃ śaśimaulinaḥ  
 brahmovāca  yadā bhasma cakārāśu tṛtīyanayanānalaḥ  śambhoḥ kāmaṃ prajajvāla sarvato viphalastadā  
hāhākāro mahānāsīttrailokye sacarācare  sarvadevarṣayastāta śaraṇaṃ māṃ yayurdrutam  
sarve nivedayāmāsustaddukhaṃ mahyamākulāḥ  supraṇamya susaṃstutya karau baddhvā natānanā  
tacchrutvāhaṃ śivaṃ smṛtvā taddhetuṃ suvimṛśya ca  gatastatra vinītātmā trilokāvanahetave  
saṃdagdhukāmaḥ sa śucijvālāmālātidīpitaḥ  staṃbhito'raṃ mayā śaṃbhuprasādāptasutejasā  
atha krodhamayaṃ vahniṃ dagdhukāma jagattrayam  vāḍavāṃtakamārṣaṃ ca saumyajvālāmukhaṃ mune  
taṃ vāḍavatanumahaṃ samādāya śivecchayā  sāgaraṃ samagāṃ lokahitāya jagatāṃ patiḥ  
āgataṃ māṃ samālokya sāgarassāṃjalirmune  dhṛtvā ca pauruṣaṃ rūpamāgatassaṃnidhiṃ mama  
supraṇamyātha māṃ siṃdhussaṃstūya ca yathā vidhi  sa māmuvāca suprītyā sarvalokapitāmaham  
sāgara uvāca  kimarthamāgato'si tvaṃ brahmannatrākhilādhipa  tannideśaya suprītyā matvā māṃ ca svasevakam  
athāhaṃ sāgaravacaśśrutvā prītipurassaram  prāvocaṃ śaṃkaraṃ smṛtvā laukikaṃ hitamāvahan  
brahmovāca  śṛṇu tāta mahādhīmansarvalokahitāvaha  vacmyahaṃ prītitassiṃdho śivecchāprerito hṛdā  
ayaṃ krodho maheśasya vāḍavātmā mahāprabhuḥ  dagdhvā kāmaṃ drutaṃ sarvaṃ dagdhukāmo'bhavattataḥ  
prārthito'haṃ suraiśśīghraṃ pīḍitaiśśaṃkarecchayā  tatrāgatya drutaṃ taṃ vai tāta staṃbhitavāñśucim  
vāḍavaṃ rūpamādhatta tamādāyāga totra ha  nirdiśāmi jalādhāra tvāmahaṃ karuṇākaraḥ  
ayaṃ krodhī maheśasya vāḍavaṃ rūpamāśritaḥ  jvālāmukhastvayā dhāryyo yāvadābhūtasaṃplavam  
yadātrāhaṃ samāgamya vatsyāmi saritāṃ pate  tadā tvayā parityājyaḥ krodho'yaṃ śāṃkaro'dbhutaḥ  
bhojanaṃ toyametasya tava nityaṃ bhaviṣyati  yatnādevāvadhāryyo'yaṃ yathā nopaiti cāṃtaram  
brahmovāca  ityukto hi mayā siṃdhuraṃgīcakre tadā dhuvam  grahītuṃ vāḍavaṃ vahniṃ raudraṃ cāśakyamanyataḥ  
tataḥ praviṣṭo jaladhau sa vāḍavatanuḥ śuciḥ  vāryoghānsudahaṃstasya jvālāmālābhidīpitaḥ  
tatassaṃtuṣṭacetaskassvaṃ dhāmāhaṃ gato mune  aṃtardhānamagātsiṃdhurdivyarūpaḥ praṇamya mām  
svāsthyaṃ prāpa jagatsarvaṃ nirmuktaṃ tadbhavādbhayāt  devā babhūvuḥ sukhino munayaśca mahāmune  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṃḍe vaḍavānalacaritaṃ nāma viṃśo'dhyāyaḥ  
nārada uvāca  vidhe tāta mahāprājña viṣṇuśiṣya trilokakṛt  adbhuteyaṃ kathā proktā śaṃkarasya mahātmanaḥ  
bhasmībhūte smare śaṃbhutṛtīyanayanāgninā  tasminpraviṣṭe jaladhau vada tvaṃ kimabhūttataḥ  
kiṃ cakāra tato devī pārvatī kudharātmajaḥ  gatā kutra sakhībhyāṃ sā tadvadādya dayānidhe  
 brahmovāca  śṛṇu tāta mahāprājña caritaṃ śaśimaulinaḥ  mahotikārakasyaiva svāmino mama cādarāt  
yadāhacchaṃbhunetrodbhavo hi madanaṃ śuciḥ  mahāśabdo'dbhuto'bhūdvai yenākāśaḥ prapūritaḥ  
tena śabdena mahatā kāmaṃ dagdhaṃ samīkṣya ca  sakhībhyāṃ saha bhītā sā yayau svagṛhamākulā  
tena śabdena himavānparivārasamanvitaḥ  vismito'bhūdatikliṣṭassutāṃ smṛtvā gatāṃ tataḥ  
jagāma śokaṃ śaileśo sutāṃ dṛṣṭvātivihvalām  rudatīṃ śaṃbhuvirahādāsasādācaleśvaraḥ  
āsādya pāṇinā tasyā mārjayannayanadvayam  mā bibhīhi śive'rodīrityuktvā tāṃ tadāgrahīt  
kroḍe kṛtvā sutāṃ śīghraṃ hima vānacaleśvaraḥ  svamālayamathāninye sāṃtvayannativihvalām  
aṃtarhite smaraṃ dagdhvā hare tadvirahācchivā  vikalābhūd bhṛśaṃ sā vai lebhe śarma na kutracit  
piturgṛhaṃ tadā gatvā militvā mātaraṃ śivā  punarjātaṃ tadā mene svātmānaṃ sā dharātmajā  
niniṃda ca svarūpaṃ sā hā hatāsmītyathābravīt  sakhībhirbodhitā cāpi na bubodha girīndrajā  
svapatī ca pibaṃtī ca sā snātī gacchatī śivā  tiṣṭhaṃtī ca sakhīmadhye na kiṃcitsukhamāpa ha  
dhiksvarūpaṃ madīyaṃ ca tathā janma ca karma ca  iti bruvaṃtī satataṃ smaraṃtī haraceṣṭitam  
evaṃ sā pārvatī śaṃbhuvirahotkliṣṭamānasā  sukhaṃ na lebhe kiṃcidrā'bravīcchivaśiveti ca  
nivasaṃtī piturggehe pinākigatacetanā  śuśocātha śivā tāta mumoha ca muhurmuhuḥ  
śailādhirājopyatha menakāpi mainākamukhyāstanayāśca sarve  tāṃ sāṃtvayāmāsuradīnasattvā haraṃ visasmāra tathāpi no sā  
atha devamune dhīmanhimava tprastare tadā  niyojito balabhidāgamastvaṃ kāmacārataḥ  
tatastvaṃ pūjitastena bhūdhareṇa mahātmanā  kuśalaṃ pṛṣṭavāṃstaṃ vai tadāviṣṭo varāsane  
tataḥ provāca śaileśaḥ kanyācaritamāditaḥ  harasevānvitaṃ kāmadahanaṃ ca hareṇa ha  
śrutvāvoco mune tvaṃ tu taṃ śaileśaṃ śivaṃ bhaja  tamāmaṃtryodatiṣṭhastvaṃ saṃsmṛtya manasā śivam  
taṃ samutsṛjya rahasi kālīṃ tāmagamaṃstvarā  lokopakārako jñānī tvaṃ mune śivavallabhaḥ  
āsādya kālīṃ saṃbodhya taddhite sthita ādarāt  avocastvaṃ vacastathyaṃ sarveṣāṃ jñānināṃ varaḥ  
nārada uvāca  śṛṇu kāli vaco me hi satyaṃ vacmi dayārataḥ  sarvathā te hitakaraṃ nirvikāraṃ sukāmadam  
sevitaśca mahādevastvayeha tapasā vinā  garvavatyā yadadhvaṃsīddīnānugrahakārakaḥ  
viraktaśca sa te svāmī mahāyogī maheśvaraḥ  visṛṣṭavānsmaraṃ dagdhvā tvāṃ śive bhaktavatsalaḥ  
tasmāttvaṃ sutapoyuktā ciramārādhayeśvaram  tapasā saṃskṛtāṃ rudrassa dvitīyāṃ kariṣyati  
tvaṃ cāpi śaṃkaraṃ śambhuṃ na tyakṣyasi kadācana  nānyaṃ patiṃ haṭhāddevi grahīṣyasi śivādṛte  
 brahmovāca  ityākarṇyavacaste hi mune sā bhūdharātmajā  kiṃciducchvasitā kālī prāha tvāṃ sāṃjalirmudā  
śivovāca  tvaṃ tu sarvajña jagatāmupakārakara prabho  rudrasyārādhanārthāya maṃtraṃ dehi mune hi me  
na sidyati kriyā kāpi sarveṣāṃ sadguruṃ vinā  mayā śrutā purā satyaṃ śrutireṣā sanātanī  
brahmovāca  iti śrutvā vacastasyāḥ pārvatyā munisattamaḥ  paṃcākṣaraṃ śambhumantraṃ vidhipūrvamupādiśaḥ  
avocaśca vacastāṃ tvaṃ śraddhāmutpādayanmune  prabhāvaṃ mantrarājasya tasya sarvādhikaṃ mune  
nārada uvāca  śṛṇu devi manorasya prabhāvaṃ paramādbhutam  yasya śravaṇamātreṇa śaṃkarastu prasīdati  
maṃtroyaṃ sarvamaṃtrāṇāmadhirājaśca kāmadaḥ  bhuktimuktiprado'tyaṃtaṃ śaṃkarasya mahāpriyaḥ  
subhage yena japtena vidhinā so'cirād drutam  ārādhitaste pratyakṣo bhaviṣyati śivo dhruvam  
ciṃtayatī ca tadrūpaṃ niyamasthā śarākṣaram  japa mantraṃ śive tvaṃ hi saṃtuṣyati śivo drutam  
evaṃ kuru tapa sādhvi tapassādhyo maheśvaraḥ  tapasyeva phalaṃ sarvaiḥ prāpyate nānyathā kvacit  
 brahmovāca  evamuktvā tadā kālīṃ nārada tvaṃ śivapriyaḥ  yādṛcchiko'gamastvaṃ tu svargaṃ devahite rataḥ  
pārvatī ca tadā śrutvā vacanaṃ tava nārada  suprasannā tadā prāpa paṃcākṣaramanūttamam  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe nāradopadeśo nāmaikaviṃśo'dhyāyaḥ  
brahmovāca  tvayi devamune yāte pārvatī hṛṣṭamānasā  tapassādhyaṃ haraṃ mene taporthaṃ mana ādadhe  
tataḥ sakhyau samādāya jayāṃ ca vijayāṃ tathā  mātaraṃ pitaraṃ caiva sakhībhyāṃ paryapṛcchata  
prathamaṃ pitaraṃ gatvā himavantaṃ nageśvaram  paryapṛcchatsupraṇamya vinayena samanvitā  
sakhyāvūcatuḥ  himavañcchrūyatāṃ putrī vacanaṃ kathyate'dhunā  sā svayaṃ caiva dehasya rūpasyāpi tathā punaḥ  
bhavato hi kulasyāsya sāphalyaṃ kartumicchati  tapasā sādhanīyo'sau nānyathā dṛśyatāṃ vrajet  
tasmācca parvataśreṣṭha dehyājñāṃ bhavatādhunā  tapaḥ karotu girijā vanaṃ gatveti sādaram  
brahmovāca  ityevaṃ ca tadā pṛṣṭassakhībhyāṃ munisattama  pārvatyā suvicāryātha girirājo'bravīdidam  
himālaya uvāca  mahyaṃ ca rocate'tyarthaṃ menāyai rucyatāṃ punaḥ  yathedaṃ bhavitavyaṃ ca kimataḥ paramuttamam  
sāphalyaṃ tu madīyasya kulasya ca na saṃśayaḥ  mātre tu rucyate cedvai tataḥ śubhataraṃ nu kim  
brahmovāca  ityevaṃ vacanaṃ pitrā proktaṃ śrutvā tu te tadā  jagmaturmātaraṃ sakhyau tadājñapte tayā saha  
gatvā tu mātaraṃ tasyāḥ pārvatyāste ca nārada  supraṇamya karo badhvocaturvacanamādarāt  
sakhyāvūcatuḥ  mātastvaṃ vacanaṃ putryāḥ śṛṇu devi namo'stu te  suprasannatayā tadvai śrutvā kartumihārhasi  
taptukāmā tu te putrī śivārthaṃ paramaṃ tapaḥ  prāptānujñā pituścaiva tubhyaṃ ca paripṛcchati  
iyaṃ svarūpasāphalyaṃ kartukāmā pativrate  tvadājñayā yadi jāyeta tapyate ca tathā tapaḥ  
 brahmovāca  ityuktvā ca tatassakhyau tūṣṇīmāstāṃ munīśvara  nāṃgīcakāra menā sā tadvākyaṃ khinnamānasā  
tatassā pārvatī prāha svayamevātha mātaram  karau baddhvā vinītātmā smṛtvā śivapadāṃbujam  
pārvatyuvāca  mātastaptuṃ gamiṣyāmi prātaḥ prāptuṃ maheśvaram  anujānīhi māṃ gaṃtuṃ tapase'dya tapovanam  
 brahmovāca  ityākarṇya vacaḥ putryā menā duḥkha mupāgatā  sopāhūya tadā putrīmuvāca vikalā satī  
menovāca  duḥkhitāsi śive putrī tapastaptuṃ purā yadi  tapaścara gṛhe'dya tvaṃ na bahirgaccha pārvati  
kutra yāsi tapaḥ kartuṃ devāssaṃti gṛhe mama  tīrthāni ca samastāni kṣetrāṇi vividhāni ca  
kartavyo na haṭhaḥ putri gaṃtavyaṃ na bahiḥ kvacit  sādhitaṃ kiṃ tvayā pūrvaṃ punaḥ kiṃ sādhayiṣyasi  
śarīraṃ komalaṃ vatse tapastu kaṭhinaṃ mahat  evasmāttu tvayā kāryaṃ tapo'tra na bahirvraja  
strīṇāṃ tapovanagatirna śrutā kāmanārthinī  tasmāttvaṃ putri mā kārṣīstaporthaṃ gamanaṃ prati  
 brahmovāca  ityevaṃ bahudhā putrī tanmātrā vinavāritā  saṃvede na sukhaṃ kiṃcidvinārādhya maheśvaram  
taponiṣiddhā tapase vanaṃ gaṃtuṃ ca menayā  hetunā tena someti nāma prāpa śivā tadā  
atha tāṃ dukhitāṃ jñātvā menā śailapriyā śivām  nideśaṃ sā dadau tasyāḥ pārvatyāstapase mune  
māturājñāṃ ca saṃprāpya suvratā munisattama  tataḥ svāṃte sukhaṃ lebhe pārvatī smṛtaśaṃkarā  
mātaraṃ pitaraṃ sātha praṇipatya mudā śivā  sakhībhyāṃ ca śivaṃ smṛtvā tapastaptuṃ samudgatā  
hitvā matānyanekāni vastrāṇi vividhāni ca  valkalāni dhṛtānyāśu mauṃjīṃ baddhvā tu śobhanām  
hitvā hāraṃ tathā carmma mṛgasya paramaṃ dhṛtam  jagāma tapase tatra gaṃgāvataraṇaṃ prati  
śaṃbhunā kurvatā dhyānaṃ yatra dagdho manobhavaḥ  gaṃgāvataraṇo nāma prastho himavatassa ca  
haraśūnyo'tha dadṛśe sa prastho himabhūbhṛtaḥ  kālyā tatretya bhostāta pārvatyā jagadambayā  
yatra sthitvā purā śaṃbhustaptavāndustaraṃ tapaḥ  tatra kṣaṇaṃ tu sā sthitvā babhūva virahārditā  
hā hareti śivā tatra rudantī sā giressutā  vilalāpātiduḥkhārtā cintāśokasamanvitā  
tataścireṇa sā mohaṃ dhairyyā tsaṃstabhya pārvatī  niyamāyā'bhavattatra dīkṣitā himavatsutā  
tapaścakāra sā tatra śṛṃgitīrthe mahottame  gaurīśikhara nāmāsīttattapaḥkaraṇāddhi tat  
suṃdarāśca drumāstatra pavitrāśśivayā mune  āropitāḥ parīkṣārthaṃ tapasaḥ phalabhāginaḥ  
bhūbhiśuddhiṃ tataḥ kṛtvā vedīṃ nirmāya sundarī  tathā tapassamārabdhaṃ munīnāmapi duṣkaram  
vigṛhya manasā sarvāṇīṃdriyāṇi sahāśu sā  samupasthānike tatra cakāra paramaṃ tapaḥ  
grīṣme ca parito vahniṃ prajvalaṃtaṃ divāniśam  kṛtvā tasthau ca tanmadhye satataṃ japatī manuma  
satataṃ caiva varṣāsu sthaṃḍile susthirāsanā  śilāpṛṣṭhe ca saṃsiktā babhūva jaladhārayā  
śīte jalāṃtare śaśvattasthau sā bhaktitatparā  anāhārātapattatra nīhāre niśāsu ca  
evaṃ tapaḥ prakurvāṇā paṃcākṣarajape ratā  dadhyau śivaṃ śivā tatra sarvakāmaphalapradam  
svāropitācchubhānvṛkṣānsakhībhissiṃcatī mudā  pratyahaṃ sāvakāśe sā tatrātithyamakalpayat  
vātaścaiva tathā śītavṛṣṭiśca vividhā tathā  dussaho'pi tathā gharmmastayā sehe sucittayā  
duḥkhaṃ ca vividhaṃ tatra gaṇitaṃ na tayāgatam  kevalaṃ mana ādhāya śive sāsītsthitā mune  
prathamaṃ phalabhogena dvitīyaṃ parṇabhojanaiḥ  tapaḥ prakurvatī devī kramānninye'mitāḥ samāḥ  
tataḥ parṇānyapi śivā nirasya himavatsutā  nirāhārābhavaddevī tapaścaraṇasaṃratā  
āhāre tyaktaparṇābhūdyasmāddhimavataḥ sutaḥ  tena devairaparṇeti kathitā nāmataḥ śivā  
ekā pādasthitā sāsīcchivaṃ saṃsmṛtya pārvatī  paṃcākṣaraṃ japaṃtī ca manuṃ tepe tapo mahat  
cīravalkalasaṃvītā jaṭāsaṃghātadhāriṇī  śivaciṃtanasaṃsaktā jigāya tapasā munīm  
evaṃ tasyāstapasyantyā ciṃtayaṃtyā maheśvaram  trīṇi varṣa sahasrāṇi jagmuḥ kālyāstapovane  
ṣaṣṭivarṣasahasrāṇi yatra tepe tapo haraḥ  tatra kṣaṇamathoṣitvā ciṃtayāmāsa sā śivā  
niyamasthāṃ mahādeva kiṃ māṃ jānāsi nādhunā  yenāhaṃ suciraṃ tena nānuyātā tavoratā  
loke vede ca giriśo munibhirgīyate sadā  śaṃkarasya hi sarvajñassarvātmā sarvadarśanaḥ  
sarvabhūtiprado devassarvabhāvānubhāvanaḥ  bhaktābhīṣṭaprado nityaṃ sarvakleśanivāraṇaḥ  
sarvakāmānparityajya yadi cāhaṃ vṛṣadhvaje  anuraktā tadā sotra saṃprasīdatu śaṃkaraḥ  
yadi nārada tatroktamaṃtro japtaśśarākṣaraḥ  subhaktyā vidhinā nityaṃ saṃprasīdatu śaṃkaraḥ  
yadi bhaktyā śivasyāhaṃ nirvikārā yathoditam  sarveśvarasya cātyaṃtaṃ saṃprasīdatu śaṃkaraḥ  
evaṃ ciṃtayatī nityaṃ tepe sā suciraṃ tapaḥ  adhomukhī nirvikārā jaṭāvalkaladhāriṇī  
tathā tayā tapastaptaṃ munīnāmapi duṣkaram  smṛtvā ca puruṣāstatra paramaṃ vismayaṃ gatāḥ  
tattapodarśanārthaṃ hi samājagmuśca te'khilāḥ  dhanyānnijānmanyamānā jagaduśceti sammatāḥ  
mahatāṃ dharmmavṛddheṣu gamanaṃ śreya ucyate  pramāṇaṃ tapaso nāsti mānyo dharmmassadā budhaiḥ  
śrutvā dṛṣṭvā tapo'syāstu kimanyaiḥ kriyate tapaḥ  asmāttapo'dhikaṃ loke na bhūtaṃ na bhaviṣyati  
jalpaṃta iti te sarve supraśasya śivātapaḥ  jagmuḥ svaṃ dhāma muditāḥ kaṭhināṃgāśca ye hyapi  
anyacchṛṇu maharṣe tvaṃ prabhāvaṃ tapaso'dhunā  pārvatyā jagadambāyāḥ parāścaryyakaraṃ mahat  
tadāśramagatā ye ca svabhāvena virodhinaḥ  tepyāsaṃstatprabhāveṇa virodharahi tāstadā  
siṃhā gāvaśca satataṃ rāgādidoṣasaṃyutāḥ  tanmahimnā ca te tatra nābādhaṃta parasparam  
athānye ca muniśreṣṭha mārjjārā mūṣakādayaḥ  nisargādvairiṇo yatra vikriyaṃte sma na kvacit  
vṛkṣāśca saphalāstatra tṛṇāni vividhāni ca  puṣpāṇi ca vicitrāṇi tatrāsanmunisattama  
tadvanaṃ ca tadā sarvaṃ kailāsenopamānvitam  jātaṃ ca tapastasyāssiddhirūpamabhūttadā  
iti śrīśivamahāpurāṇe dvitīyāyāṃ rudrasaṃ tṛtīye pārvatī pārvatītapova nāma dvāviṃśo'dhyāyaḥ  
 brahmovāca  evaṃ tapatyāṃ pārvatyāṃ śivaprāptau munīśvara  cirakālo vyatīyāya prādurbhūto haro na hi  
himālayastadāgatya pārvatīṃ kṛtaniścayām  sabhāryassasutāmātya uvāca parameśvarīm  
himālaya uvāca  mā khidyatāṃ mahābhāge tapasānena pārvatī  rudro na dṛśyate bāle virakto nātra saṃśayaḥ  
tvaṃ tanvī sukumārāṃgī tapasā ca vimohitā  bhaviṣyasi na saṃdehassatyaṃ satyaṃ vadāmi te  
tasmāduttiṣṭha caihi tvaṃ svagṛhaṃ varavarṇini  kiṃ tena tava rudreṇa yena dagdhaḥ purā smaraḥ  
ato hi nirvikāra tvāttvāmādātuṃ varāṃ harāḥ  nāgamiṣyati deveśi taṃ kathaṃ prārthayiṣyasi  
gaganastho yathā caṃdro grahītuṃ na hi śakyate  tathaiva durgamaṃ śaṃbhuṃ jānīhi tvamihānaghe  
 brahmovāca  tathaiva menayā coktā tathā sahyādriṇā satī  meruṇā maṃdareṇaiva mainākena tathaiva sā  
evamanyaiḥ kṣitibhaiśca krauṃcādibhiranāturā  tathaiva girijā proktā nānāvādavidhāyibhiḥ  
 brahmovāca  evaṃ proktā yadā tanvī sā sarvaistapasi sthitā  uvāca prahasaṃtyeva himavaṃtaṃ śucismitā  
pārvatyuvāca  purā proktaṃ mayā tāta mātaḥ kiṃ vismṛtaṃ tvayā  adhunāpi pratijñāṃ ca śṛṇudhvaṃ mama bāṃdhavāḥ  
viraktosau mahādevo yena dagdhā ruṣā smaraḥ  taṃ toṣayāmi tapasā śaṃkaraṃ bhaktavatsalam  
sarve bhavaṃto gacchaṃtu svaṃ svaṃ dhāma praharṣitāḥ  bhaviṣyatyeva tuṣṭo'sau nātra kāryyā vicāraṇā  
dagdho hi madano yena yena dagdhaṃ girervanam  tamānayiṣye cātraiva tapasā keva lena hi  
tapobalena mahatā susevyo hi sadāśivaḥ  jānīdhvaṃ hi mahābhāgāssatyaṃ satyaṃ vadāmi vaḥ  
ābhāṣya caivaṃ girijā ca menakāṃ mainākabaṃdhuṃ pitaraṃ himālayam  tūṣṇīṃ babhūvāśu subhāṣiṇī śivā samaṃdaraṃ parvatarājabālikā  
jagmustathoktāḥ śivayā hi parvatā yathāgatenāpi vicakṣaṇāste  praśaṃsamānā girijā muhurmuhussuvismitā hemanageśvarādyāḥ  
gateṣu teṣu sūryeṣu sakhībhiḥ parivāritā  tapastepe tadadhikaṃ paramārthasuniścayā  
tapasā mahatā tena taptamāsīccarācaram  trailokyaṃ hi muniśreṣṭha sadevāsuramānuṣam  
tadā surāsurāḥ sarve yakṣakinnaracāraṇāḥ  siddhāssādhyāśca munayo vidyādharamahoragāḥ  
saprajāpatayaścaiva guhyakāśca tathāpare  kaṣṭāt kaṣṭataraṃ prāptāḥ kāraṇaṃ na viduḥ sma tat  
sarve militvā śakrādyā gurumāmaṃtrya vihvalāḥ  sumerau taptasarvāṃgā vidhiṃ māṃ śaraṇaṃ yayuḥ  
tatra gatvā praṇamyāśu vihvalā naṣṭasutviṣaḥ  ūcussarve ca saṃstūya hyaikapadyena māṃ hi te  
devā ūcuḥ  tvayā sṛṣṭamidaṃ sarvaṃ jagadetaccarācaram  saṃtaptamati kasmādvai na jñātaṃ kāraṇaṃ vibho  
tadbrūhi kāraṇaṃ brahman jñātumarhasi naḥ prabho  dagdhabhūtatanūndevān tvatto nānyo'sti rakṣaka  
 brahmovāca  ityākarṇya vacasteṣāmahaṃ smṛtvā śivaṃ hṛdā  vicārya manasā sarvaṃ girijāyāstapaḥ phalam  
dagdhaṃ viśvamiti jñātvā taiḥ sarvairiha sādarāt  haraye tatkathayituṃ kṣīrābdhimagamaṃ drutam  
tatra gatvā hariṃ dṛṣṭvā vilasaṃtaṃ sukhāsane  supraṇamya susaṃstūya prāvocaṃ sāṃjaliḥ suraiḥ  
trāhi trāhi mahāviṣṇo taptānnaśśaraṇāgatān  tapasogreṇa pārvatyāstapatyāḥ parameṇa hi  
ityākarṇya vacasteṣāmasmadādi divaukasām  śeṣāsane samāviṣṭo'smānuvāca rameśvaraḥ  
 viṣṇuruvāca  jñātaṃ sarvaṃ nidānaṃ me pārvatī tapasodya vai  yuṣmābhissahitastvadya vrajāmi parameśvaram  
mahādevaṃ prārthayāmo girijāprāpaṇāya tam  pāṇigrahārthamadhunā lokānāṃ svastaye'marāḥ  
varaṃ dātuṃ śivāyai hi devadeva pinākadhṛk  yathā ceṣyati tatraiva kariṣyāmo'dhunā hi tat  
tasmādvayaṃ gamiṣyāmo yatra rudro mahāprabhuḥ  tapasogreṇa saṃyukto'dyāste paramamaṃgalaḥ  
 brahmovāca  viṣṇostadvacanaṃ śrutvā sarva ūcussurādayaḥ  mahābhītā haṭhāt kruddhāddagdhukāmāt layaṃkarāt  
devā ūcuḥ  mahābhayaṃkaraṃ kruddhaṃ kālānalasamaprabham  na yāsyāmo vayaṃ sarve virūpākṣaṃ mahāprabham  
yathā dagdhaḥ purā tena madano duratikramaḥ  tathaiva krodhayukto naḥ sa dhakṣyati na saṃśayaḥ  
brahmovāca  tadākarṇya vacasteṣāṃ śakrādīnāṃ rameśvaraḥ  sāṃtvayaṃstānsurānsarvānprovāca sa harirmune  
 hariruvāca  he surā madvacaḥ prītyā śṛṇutādarato'khilāḥ  na vo dhakṣyati sa svāmī devānāṃ bhayanāśanaḥ  
tasmādbhavadbhirgaṃtavyaṃ mayā sārddhaṃ vicakṣaṇaiḥ  śaṃbhuṃ śubhakaraṃ matvā śaraṇaṃ tasya suprabho  
śivaṃ purāṇaṃ puruṣamadhīśaṃ vareṇyarūpaṃ hi paraṃ purāṇam  tapojuṣāṇāṃ paramātmarūpaṃ parātparaṃ taṃ śaraṇaṃ vrajāmaḥ  
brahmovāca  evamuktāstadā devā viṣṇunā prabhavi ṣṇunā  jagmussarve tena saha draṣṭukāmāḥ pinākinam  
prathamaṃ śailaputryāstattapo draṣṭuṃ tadāśramam  jagmurmārgavaśātsarve viṣṇvādyassakutūhalāḥ  
pārvatyāstu tapo dṛṣṭvā tejasā vyāpṛtāstadā  praṇemustāṃ jagaddhātrīṃ tejorūpāṃ tapaḥ sthitām  
praśaṃsaṃtastapastasyāssākṣātsiddhitanossurāḥ  jagmustatra tadā te ca yatrāste vṛṣabhadhvajaḥ  
tatra gatvā ca te devāstvāṃ mune praiṣayaṃstadā  paśyato dūratastasthuḥ kāmabhasmakṛtoharāt  
nārada tvaṃ śivasthānaṃ tadā gatvā'bhayassadā  śivabhakto viśeṣeṇa prasannaṃ dṛṣṭavān prabhum  
punarāgatya yatnena devānāhūya tāṃstataḥ  nināya śaṃkarasthānaṃ tadā viṣṇvādikānmune  
atha viṣṇvādayassarve tatra gatvā śivaṃ prabhum  dadṛśussukhamāsīnaṃ prasannaṃ bhaktavatsalam  
yogapaṭṭasthitaṃ śaṃbhuṃ gaṇaiśca parivāritam  taporūpaṃ dadhānaṃ ca parameśvararūpiṇam  
tato viṣṇurmayānye ca surasiddhamunīśvarāḥ  praṇamya tuṣṭuvussūktairvedopaniṣadanvitaiḥ  
iti śrīśivamahāpurāṇe dvitīyāyāṃ rudrasaṃhitāyāṃ tutīye pārvatīkhaṃḍe pārvatīsāṃtvanaśivadevadarśanavarṇanaṃ nāma trayoviṃśo'dhyāyaḥ  
 devā ūcuḥ  namo rudrāya devāya madanāṃtakarāya ca  stutyāya bhūribhāsāya trinetrāya namonamaḥ  
śipiviṣṭāya bhīmāya bhīmākṣāya namonamaḥ  mahādevāya prabhave triviṣṭapataye namaḥ  
tvaṃ nāthaḥ sarvalokānāṃ pitā mātā tvamīśvaraḥ  śaṃbhurīśaśśaṃkarosi dayālustvaṃ viśeṣataḥ  
tvaṃ dhātā sarvajagatāṃ trātumarhasi naḥ prabho  tvāṃ vinā kassamarthosti duḥkhanāśe maheśvara  
brahmovāca  ityākarṇya vacasteṣāṃ surāṇāṃ nandikeśvaraḥ  kṛpayā parayā yukto vijñaptuṃ śaṃbhumārabhat  
 naṃdikeśvara uvāca  viṣṇvādayassuragaṇā munisiddhasaṃghāstvāṃ draṣṭumeva suravaryya viśeṣayaṃti  kāryārthino'suravaraiḥ paribhartsya mānāssamyak parābhavapadaṃ paramaṃ prapannāḥ  
tasmāttvayā hi sarveśa trātavyā munayassurāḥ  dīnabaṃdhurviśeṣeṇa tvamukto bhaktavatsalaḥ  
 brahmovāca  evaṃ dayāvatā śaṃbhurvijñapto naṃdinā bhṛśam  śanaiśśanairuparamaddhyānādunmīlya cākṣiṇī  
īśo'thoparataśśaṃbhustadā paramakovidaḥ  samādheḥ paramātmāsau surānsarvānuvāca ha  
śaṃbhuruvāca  kasmādyūyaṃ samāyātā matsamīpaṃ sureśvaraḥ  haribrahmādayassarve brūta kāraṇamāśu tat  
brahmovāca  iti śrutvā vacaśśambhossarve devā mudā'nvitāḥ  viṣṇorvilokayāmāsurmukhaṃ vijñaptihetave  
atha viṣṇurmahābhakto devānāṃ hitakārakaḥ  madīritamuvācedaṃ surakāryaṃ mahattaram  
tārakeṇa kṛtaṃ śaṃbho devānāṃ paramādbhutam  kaṣṭātkaṣṭataraṃ devā vijñaptuṃ sarva āgatāḥ  
he śaṃbho tava putreṇaurasena hi bhaviṣyati  nihatastārako daityo nānyathā mama bhāṣitam  
vicāryyetthaṃ mahādeva kṛpāṃ kuru namo'stu te  devānsamuddhara svāmin kaṣṭāttārakanirmitāt  
tasmāttvayā girijā deva śaṃbho grahītavyā pāṇinā dakṣiṇena  pāṇigraheṇaiva mahānubhāvāṃ dattāṃ girīṃdreṇa ca tāṃ kuruṣva  
viṣṇostadvacanaṃ śrutvā prasanno hyabravīcchivaḥ  darśayan sadgatiṃ teṣāṃ sarveṣāṃ yogatatparaḥ  
śiva uvāca  yadā me svīkṛtā devī girijā sarvasuṃdarī  tadā sarve sureṃdrāśca munayo ṛṣayastadā  
sakāmāśca bhaviṣyanti na kṣamāśca pare pathi  jīvayiṣyati durgā sā pāṇigrahaṇatassmaram  
madano hi mayā dagdhassarveṣāṃ kāryyasiddhaye   brahmaṇo vacanādviṣṇo nātra kāryā vicāraṇā  
evaṃ vimṛśya manasā kāryākāryavyavasthitau  sudhīḥ sarvaiśca deveṃdra haṭhaṃ no kartumarhasi  
dagdhe kāme mayā viṣṇo surakāryaṃ mahat kṛtam  sarve tiṣṭhaṃtu niṣkāmā mayā saha suniścitam  
yathā'haṃ ca surāssarve tathā yūyamayatnataḥ  tapaḥ paramasaṃyuktāḥ kariṣyadhvaṃ suduṣkaram  
yūyaṃ samādhinā tena madanena vinā surāḥ  paramānaṃdasaṃyuktā nirvikārā bhavaṃtu vai  
purāvṛttaṃ smarakṛtaṃ vismṛtaṃ yadvidhe hare  mahendra munayo devā yattatsarvaṃ vimṛśyatām  
mahādhanurdhareṇaiva madanena haṭhātsurāḥ  sarveṣāṃ dhyānavidhvaṃsaḥ kṛtastena purāpurā  
kāmo hi narakāyaiva tasmāt krodhobhijāyate  krodhādbhavati saṃmoho mohācca bhraṃśate tapaḥ  
kāmakrodhau parityājyau bhavadbhissurasattamaiḥ  sarvaireva ca maṃtavyaṃ madvākyaṃ nānyathā kvacit  
 brahmovāca  evaṃ viśrāvya bhagavān mahādevo vṛṣadhvajaḥ  surān pravācayāmāsa vidhiviṣṇū tathā munīm  
tūṣṇīṃbhūto'bhavacchaṃbhurdhyānamāśritya vai punaḥ  āste purā yathā sthāṇurgaṇaiśca parivāritaḥ  
svātmānamātmanā śaṃbhurātmanyeva vyaciṃtayat  niraṃjanaṃ nirābhāsaṃ nirvikāraṃ nirāmayam  
parātparataraṃ nityaṃ nirmamaṃ niravagraham  śabdātītaṃ nirguṇaṃ ca jñānagamyaṃ parātparam  
evaṃ svarūpaṃ paramaṃ ciṃtayan dhyānamāsthitaḥ  paramānaṃdasaṃmagno babhūva bahusūtikṛt  
dhyānasthitaṃ ca sarveśaṃ dṛṣṭvā sarve divaukasaḥ  hari śakrādayassarve naṃdinaṃ procurānatāḥ  
 devā ūcuḥ  kiṃ vayaṃ karavāmādya virakto dhyānamāsthitaḥ  śaṃbhustvaṃ śaṃkara sakhassarvajñaḥ śucisevakaḥ  
kenopāyena giriśaḥ prasannaḥ syādgaṇādhipa  tadupāyaṃ samācakṣva vayaṃ tvaccharaṇaṃ gatāḥ  
 brahmovāca  iti vijñāpito devairmune harṣādibhistadā  pratyuvāca surāṃstānsa naṃdī śaṃbhupriyo gaṇaḥ  
naṃdīśvara uvāca  he hare he vidhe śakranirjarā munayastathā  śṛṇudhvaṃ vacanaṃ me hi śivasaṃtoṣakārakam  
yadi vo haṭha evādya śiva dāraparigrahe  atidīnatayā sarve sunutiṃ kurutādarāt  
bhaktervaśyo mahādevo na sādhāraṇatasturāḥ  akāryamapi sadbhaktyā karoti parameśvaraḥ  
evaṃ kuruta sarve hi vidhiviṣṇumukhāḥ surāḥ  yathāgatena mārgeṇānyathā gacchata mā ciram  
brahmovāca  ityākarṇya vacastasya mune viṣṇvādayassurāḥ  tatheti mattvā suprītyā śaṃkaraṃ tuṣṭuvurhi te  
devadeva mahādeva karuṇāsāgara prabho  samuddhara mahākleśāttrāhi naśśaraṇāgatān  
brahmovāca  ityevaṃ bahudīnoktyā tuṣṭuvuśśaṃkaraṃ surāḥ  rurudussusvaraṃ sarve premavyākulamānasaḥ  
harirmayā sudīnoktyā suvijñaptaṃ cakāra ha  saṃsmaranmanasā śaṃbhuṃ bhaktyā paramayānvitaḥ  
brahmovāca  surairevaṃ stutaśśaṃbhurhariṇā ca mayā bhṛśam  bhaktavātsalyato dhyānādviratobhūnmaheśvaraḥ  
uvāca suprasannātmā haryādīnharṣayanharaḥ  vilokya karuṇādṛṣṭyā śaṃkaro bhaktavatsalaḥ  
śaṃkara uvāca  he hare he vidhe devāśśakrādyā yugapatsame  kimarthamāgatā yūyaṃ satyaṃ brūta mamāgrataḥ  
hariruvāca  sarvajñastvaṃ maheśāna tvaṃtaryāmyakhileśvaraḥ  kiṃ na jānāsi cittasthaṃ tathā vacmyapi śāsanāt  
tārakāsurato duḥkhaṃ saṃbhūtaṃ vividhaṃ mṛḍa  sarveṣāṃ nastadarthaṃ hi prasanno'kāri vai suraiḥ  
śivā sā janitā śailāttvadarthaṃ hi himālayāt  tasyāṃ tvadudbhavātputrāttasya mṛtyurna cānyathā  
iti datto brahmaṇā hi tasmai daityāya yadvaraḥ  tadanyasmādamṛtyussa bādhate nikhilaṃ jagat  
nāradasya nirdeśātsā karoti kaṭhinaṃ tapaḥ  tattejasākhilaṃ vyāptaṃ trailokyaṃ sacarācaram  
varaṃ dātuṃ śivāyai hi gaccha tvaṃ parameśvara  devaduḥkhaṃ jahi svāminnasmākaṃ sukhamāvaha  
devānāṃ me mahotsāho hṛdaye cāsti śaṃkara  vivāhaṃ tava saṃdraṣṭuṃ tattvaṃ kuru yathocitam  
ratyai yadbhavatā datto varastasya parātpara  prāpto'vasara evāśu saphalaṃ svapaṇaṃ kuru  
brahmovāca  ityuktvā taṃ praṇamyaiva viṣṇurdevā maharṣayaḥ  saṃstūya vividhaistotraissaṃtasthustatpuro'khilāḥ  
bhaktādhīnaḥ śaṃkaro'pi śrutvā devavacastadā  vihasya pratyuvācāśu vedamaryādarakṣakaḥ  
 śaṃkara uvāca  he hare he vidhe devāśśṛṇutādarato'khilāḥ  yathocitamahaṃ vacmi saviśeṣaṃ vivekataḥ  
nocitaṃ hi vidhānaṃ vai vivāhakaraṇaṃ nṛṇām  mahānigaḍasaṃjño hi vivāho dṛḍhabandhanaḥ  
kusaṃgā bahavo loke strīsaṃgastatra cādhikaḥ  uddharetsakalabaṃdhairna strīsaṃgātpramucyate  
lohadārumayaiḥ pāśairdṛḍhaṃ baddho'pi mucyate  stryādipāśasusaṃbaddho mucyate na kadācana  
varddhaṃte viṣayāśśaśvanmahābaṃdhanakāriṇaḥ  viṣayākrāṃtamanasassvapne mokṣo'pi durlabhaḥ  
sukhamicchatu cetprājño vidhivadviṣayāṃstyajet  viṣavadviṣayānāhurviṣayairyairnihanyate  
jano viṣayiṇā sākaṃ vārtātaḥ patati kṣaṇāt  viṣayaṃ prāhurācāryāssitāliteṃdravāruṇīm  
yadyapyevaṃ hi jānāmi sarvaṃ jñānaṃ viśeṣataḥ  tathāpyahaṃ kariṣyāmi prārthanāṃ saphalāṃ ca vaḥ  
bhaktādhīno'hamevāsmi tadvaśātsarvakārya kṛt  ayathocitakartā hi prasiddho bhuvanatraye  
kāmarūpādhipasyaiva paṇaśca saphalaḥ kṛtaḥ  sudakṣiṇasya bhūpasya bhaimabaṃdhagatasya hi  
gautamakleśakartāhaṃ tryaṃbakātmā sukhāvahaḥ  tatkaṣṭapradaduṣṭānāṃ śāpadāyī viśeṣataḥ  
viṣaṃ pītaṃ surārthaṃ hi bhaktavatsalabhāvadhṛk  devakaṣṭaṃ hṛtaṃ yatnātsarvadaiva mayā surāḥ  
bhaktārthamasahaṃ kaṣṭaṃ bahuśo bahuyatnataḥ  viśvānara munerduḥkhaṃ hṛtaṃ gṛhapatirbhavan  
kiṃ bahūktena ca hare vidhe satyaṃ bravīmyaham  matpaṇo'stīti yūyaṃ vai sarve jānītha tattvataḥ  
yadā yadā vipattirhi bhaktānāṃ bhavati kvacit  tadā tadā haramyāśu tatkṣaṇātsarvaśassadā  
jāne'haṃ tārakādduḥkhaṃ sarveṣāṃ vassamutthitam  asurā ttaddhariṣyāmi satyaṃsatyaṃ vadāmyaham  
nāsti yadyapi me kācidvihārakaraṇe ruciḥ  vivāhayiṣye girijā putrotpādanahetave  
gacchata svagṛhāṇyeva nirbhayāssakalāḥ surāḥ  kāryaṃ vassādhayiṣyāmi nātra kāryā vicāraṇā  
 brahmovāca  ityuktvā maunamāsthāya samādhistho'bhavaddharaḥ  sarve viṣṇvādayo devāssvadhāmāni yayurmune  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe pārvatīvivāhasvīkāro nāma caturviśo'dhyāyaḥ  
 nārada uvāca  gateṣu teṣu deveṣu vidhi viṣṇvādikeṣu ca  sarveṣu muniṣu prītyā kiṃ babhūva tataḥ param  
kiṃ kṛtaṃ śaṃbhunā tāta varaṃ dātuṃsamāgataḥ  kiyatkālena ca kathaṃ tadvada prītimāvahan  
 brahmovāca  gateṣu teṣu deveṣu brahmādiṣu nijāśramam  tattapassu parīkṣārthaṃ samādhistho'bhavadbhavaḥ  
svātmānamātmanā kṛtvā svātmanyeva vyaciṃtayat  parātparataraṃ svasthaṃ nirmāya niravagraham  
tadvastubhūto bhagavānīśvaro vṛṣabhadhvajaḥ  avijñātagatissūtissa haraḥ parameśvaraḥ  
brahmovāca  girijā hi tadā tāta tatāpa paramaṃ tapaḥ  tapasā tena rudro'pi paraṃ vismayamāgataḥ  
samādheścalitasso'bhūdbhaktādhīno'pi nānyathā  vasiṣṭhādīnmunīnsapta sasmāra sūtikṛddharaḥ  
saptāpi munayaśśīghramāyayussmṛti mātrataḥ  prasannavadanāḥ sarve varṇayaṃto vidhiṃ bahu  
praṇamya taṃ maheśānaṃ tuṣṭuvurharṣanirbharāḥ  vāṇyā gadgadayā baddhakarā vinatakaṃdharāḥ  
saptarṣaya ūcuḥ  devadeva mahādeva karuṇāsāgara prabho  jātā vayaṃ sudhanyā hi tvayā yadadhunā smṛtāḥ  
kimarthaṃ saṃsmṛtā vātha śāsanaṃ dehi taddhi naḥ  svadāsasadṛśīṃ svāminkṛpāṃ kuru namo'stu te  
 brahmovāca  ityākarṇya nīnāṃ tu vijñaptiṃ karuṇānidhiḥ  provāca vihasanprītyā protphullanayanāmbujaḥ  
 maheśvara uvāca  he saptamunayastātāśśṛṇutāraṃ vaco mama  asmaddhitakarā yūyaṃ sarvajñānavicakṣaṇāḥ  
tapaścarati deveśī pārvatī girijā'dhunā  gaurīśikharasaṃjñe hi pārvate dṛḍhamānasā  
māṃ patiṃ prāptukāmā hi sā sakhīsevitā dvijāḥ  sarvānkāmānvihāyānyānparaṃ niścayamāgatā  
tatra gacchata yūyaṃ macchāsanānmunisattamāḥ  parīkṣāṃ dṛḍhatāyāstatkuruta premacetasaḥ  
sarvathā chalasaṃyuktaṃ vacanīyaṃ vacaśca vaḥ  na saṃśayaḥ prakartavyaśśāsanānmama suvratāḥ  
brahmovāca  ityājñaptāśca munayo jagmustatra drutaṃ hi te  yatra rājati sā dīptā jaganmātā nagātmajā  
tatra dṛṣṭvā śivā sākṣāttapaḥsiddhirivāparā  mūrtā paramatejaskā vilasaṃtī sutejasā  
hṛdā praṇamya tāṃ te tu ṛṣayassapta suvratāḥ  sannatā vacanaṃ procuḥ pūjitāśca viśeṣataḥ  
 ṛṣaya ūcuḥ  śṛṇu śailasute devī kimarthaṃ tapyate tapaḥ  icchasi tvaṃ suraṃ kaṃ ca kiṃ phalaṃ tadvadādhunā  
brahmovāca  ityuktā sā śivā devī girīṃdratanayā dvijaiḥ  pratyuvāca vacassatyaṃ sugūḍhamapi tatpuraḥ  
 pārvatyuvāca  munīśvarāssaṃśṛṇuta madvākyaṃ prītito hṛdā  bravīmi svavicāraṃ vai ciṃtito yo dhiyā svayā  
kariṣyatha prahāsaṃ me śrutvā vāco hyasaṃbhavāḥ  saṃkoco varṇanādviprā bhavatyeva karomi kim  
idaṃ mano hi sudṛḍhamavaśaṃ parakarmakṛt  jalopari mahābhittiṃ cikīrṣati mahonnatām  
surarṣeśśāsanaṃ prāpya karomi sudṛḍhaṃ tapaḥ  rudraḥ patirbhavenme hi vidhāyeti manoratham  
apakṣo manmanaḥ pakṣī vyomni uḍḍīyate haṭhāt  tadāśāṃ śaṃkarasvāmī piparttu karuṇānidhiḥ  
 brahmovāca  ityākarṇya vacastasyā vihasya munayaśca te  saṃmānya girijāṃ prītyā procuśchalavaco mṛṣā  
ṛṣaya ūcuḥ  na jñātaṃ tasya caritaṃ vṛthāpaṇḍitamāninaḥ  devarṣeḥ kūramanasaḥ sujñā bhūtvāpyagātmaje  
nāradaḥ kūṭavādī ca paracittapramaṃthakaḥ  tasya vārttāśravaṇato hānirbhavati sarvathā  
tatra tvaṃ śṛṇu sadbudhyā cetihāsaṃ suśobhitam  kramāttvāṃ bodhayaṃto hi prītyā tamupadhāraya  
brahmaputro hi yo dakṣassuṣuve piturājñayā  svapatnyāmayutaṃ putrānayuṃkta tapasi priyān  
te sutāḥ paścimāṃ diśi nārāyaṇasaro gatāḥ  taporthe te pratijñāya nāradastatra vai yayau  
kūṭopadeśamāśrāvya tatra tānnārado muniḥ  tadājñayā ca te sarve piturna gṛhamāyayuḥ  
tacchrutvā kupito dakṣaḥ pitrāśvāsitamānasaḥ  utpādya putrānprāyuṃkta sahasrapramitāṃstataḥ  
te'pi tatra gatāḥ putrāstaporthaṃ piturājñayā  nārado'pi yayau tatra punastatsvopadeśakṛt  
dadau tadupadeśaṃ te tebhyo bhrātṛpathaṃ yayuḥ  āyayurna piturgehaṃ bhikṣuvṛttiratāśca te  
itthaṃ nāradasadvṛttirviśruttā śailakanyake  anyāṃ śṛṇu hi tadvṛttiṃ vairāgyakaraṇīṃ nṛṇām  
vidyādharaścitraketuryo babhūva purākarot  svopadeśamayaṃ dattvā tasmai śūnyaṃ ca tadgṛham  
prahlādāya svopadeśānhiraṇyakaśipoḥ param  dattvā dukhaṃ dadau cāyaṃ parabuddhiprabhedakaḥ  
muninā nijavidyā yacchrāvitā karṇarocanā  sa svagehaṃ vihāyāśu bhikṣāṃ carati prāyaśaḥ  
nārado malinātmā hi sarvado jjvaladehavān  jānīmastaṃ viśeṣeṇa vayaṃ tatsahavāsinaḥ  
bakaṃ sādhuṃ varṇayaṃti na matsyānatti sarvathā  sahavāsī vijānīyāccaritraṃ sahavāsinām  
labdhvā tadupadeśaṃ hi tvamapi prājñasaṃmatā  vṛthaiva mūrkhībhūtā tu tapaścarasi duṣkaram  
yadarthamīdṛśaṃ bāle karoṣi vipulaṃ tapaḥ  sadodāsī nirvikāro madanārirnasaṃśayaḥ  
amaṃgalavapurdhārī nirlajjo'sadano'kulī  kuveṣī pretabhūtādisaṃgī nagnau hi śūlabhṛt  
sa dhūrtastava vijñānaṃ vināśya nijamāyayā  mohayāmāsa sadyuktyā kārayāmāsa vai tapaḥ  
īdṛśaṃ hi varaṃ labdhvā kiṃ sukhaṃ saṃbhaviṣyati  vicāraṃ kuru deveśi tvameva girijātmaje  
prathamaṃ dakṣajāṃ sādhvī vivāhya sudhiyā satīm  nirvāhaṃ kṛtavānnaiva mūḍhaḥ kiṃciddināni hi  
tāṃ tathaiva sa vai doṣaṃ dattvātyākṣītsvayaṃ prabhuḥ  dhyāyansvarūpa makalamaśokamaramatsukhī  
ekalaḥ paranirvāṇo hyasaṃgo'dvaya eva ca  tena nāryāḥ kathaṃ devi nirvāhaḥ saṃbhaviṣyati  
adyāpi śāsanaṃ prāpya gṛhamāyāhi durmatim  tyajāsmākaṃ mahābhāge bhaviṣyati ca śaṃ tava  
tvadyogyo hi varo viṣṇussarvasadguṇavānprabhuḥ  vaikuṇṭhavāsī lakṣmīśo nānākrīḍāviśāradaḥ  
tena te kārayiṣyāmo vivāhaṃ sarvasaukhyadam  itīdṛśaṃ tyaja haṭhaṃ sukhitā bhava pārvati  
brahmovāca  ityedaṃ vacanaṃ śrutvā pārvatī jagadambikā  vihasya ca punaḥ prāha munīnjñāna viśāradān  
pārvatyuvāca  satyaṃ bhavadbhiḥ kathitaṃ svajñānena munīśvarāḥ  paraṃtu me haṭho naiva mukto bhavati vai dvijāḥ  
svatanoḥ śailajātatvātkāṭhinyaṃ sahajaṃ sthitam  itthaṃ vicārya sudhiyā māṃ niṣeddhuṃ na cārhatha  
surarṣervacanaṃ pathyaṃ tyakṣye naiva kadācana  gurūṇāṃ vacanaṃ pathyamiti vedavido viduḥ  
gurūṇāṃ vacanaṃ satyamiti yeṣāṃ dṛḍhā matiḥ  teṣāmihāmutra sukhaṃ paramaṃ nāsukhaṃ kvacit  
gurūṇāṃ vacanaṃ satyamiti yaddhṛdaye na dhīḥ  ihāmutrāpi teṣāṃ hi dukhaṃ na ca sukhaṃ kvacit  
sarvathā na parityājyaṃ gurūṇāṃ vacanaṃ dvijāḥ  gṛhaṃ vasedvā śūnyaṃ syānme haṭhassukhadassadā  
yadbhavadbhissubhaṇitaṃ vacanaṃ munisattamāḥ  tadanyathā tadvivekaṃ varṇayāmi samāsataḥ  
guṇālayo vihārī ca viṣṇussatyaṃ prakīrtitaḥ  sadāśivo'guṇaḥ proktastatra kāraṇa mucyate  
śivo brahmāvikāraḥ sa bhaktahetordhṛtākṛtiḥ  prabhutāṃ laukikīṃ naiva saṃdarśayitumicchati  
ataḥ paramahaṃsānāṃ dhāryaye supriyā gatiḥ  avadhūtasvarūpeṇa parānaṃdena śaṃbhunā  
bhūṣūṇādirucirmāyārliptānāṃ brahmaṇo na ca  sa prabhurnirguṇo'jo nirmāyo'lakṣyagatirvirāṭ  
dharmajātyādibhiśśambhurnānugṛhṇāti va dvijāḥ  guroranugraheṇaiva śivaṃ jānāmi tattvataḥ  
cecchivassa hi me viprā vivāhaṃ na kariṣyati  avivāhā sadāhaṃ syāṃ satyaṃ satyaṃ vadāmyaham  
udayati yadi bhānuḥ paścime digvibhāge pracalati yadi meruśśītatāṃ yāti vahniḥ  vikasati yadi padmaṃ parvatāgre śilāyāṃ na hi calati haṭho me satyametadbravīmi  
 brahmovāca  ityuktvā tānpraṇamyāśu munīnsā parvatātmajā  virarāma śivaṃ smṛtvā nirvikāreṇa cetasā  
ṛṣayo'pītthamājñāya girijāyāssuniścayam  procurjayagiraṃ tatra daduścāśiṣamuttamām  
atha prāṇamya tāṃ devīṃ munayo hṛṣṭamānasāḥ  śivasthānaṃ drutaṃ jagmustatparīkṣākarā mune  
tatra gatvā śivaṃ natvā vṛttāṃtaṃ vinivedya tam  tadājñāṃ samanuprāpya svarlokaṃ jagmurādarāt  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṃḍe saptarṣiṃkṛtaparīkṣāvarṇano nāma paṃcaviśo'dhyāya  
 brahmovāca  gateṣu teṣu muniṣu svaṃ lokaṃ śaṃkaraḥ svayam  parīkṣituṃ tapo devyā aicchatsūtikaraḥ prabhuḥ  
parīkṣā chadmanā śaṃbhurdraṣṭuṃ tāṃ tuṣṭamānasaḥ  jāṭilaṃ rūpamāsthāya sa yayau pārvatīvanam  
atīva sthaviro vipradehadhārī svatejasā  prajvalanmanasā hṛṣṭo daṃḍī chatrī babhūva saḥ  
tatrāpaśyatsthitāṃ devīṃ sakhībhiḥ parivāritām  vedikopari śuddhāṃ tāṃ śivāmiva vidhoḥ kalām  
śaṃbhu nirīkṣya tāṃ devīṃ brahmacārisvarūpavān  upakaṃṭhaṃ yayau prītyā tadā'sau bhaktavatsalaḥ  
āgataṃ taṃ tadā dṛṣṭvā brāhmaṇaṃ tejasādbhutam  apūjayacchivā devī sarvapūjopahārakaiḥ  
susatkṛtaṃ saṃvidhābhiḥ pūjitaṃ parayā mudā  pārvatī kuśalaṃ prītyā papraccha dvijamādarāta  
 pārvatyuvāca  brahmacārisvarūpeṇa kastvaṃ hi kuta āgataḥ  idaṃ vanaṃ bhāsayase vada vedavidāṃ vara  
 vipra uvāca  ahamicchābhigāmī ca vṛddho vipratanussudhīḥ  tapasvī sukhado'nyeṣāmupakārī na saṃśayaḥ  
kā tvaṃ kasyāsi tanayā kimartha vijane vane  tapaścarasi durdharṣaṃ munibhiḥ prapadairapi  
na bālā na ca vṛddhāsi taruṇī bhāsi śobhanā  kathaṃ patiṃ vinā tīkṣṇaṃ tapaścarasi vai vane  
ki tvaṃ tapasvinī bhadre kasyacitsahacāriṇī  tapasvī sa na puṣṇāti devi tvāṃ ca gato'nyataḥ  
vada kasya kule jātā kaḥ pitā tava kā vidhā  mahāsaubhāgyarūpā tvaṃ vṛthā tava taporatiḥ  
kiṃ tvaṃ vedaprasūrlakṣmīḥ kiṃ surūpā sarasvatī  etāsu madhye kā vā tvaṃ nāhaṃ tarkitumutsahe  
 pārvatyuvāca  nāhaṃ vedaprasūrvipra na lakṣmīśca sarasvatī  ahaṃ himācalasutā sāṃprataṃ nāma pārvatī  
purā dakṣasutā jātā satī nāmānyajanmani  yogena tyaktadehā'haṃ yatpitrā ninditaḥ patiḥ  
atra janmani saṃprāptaśśivo'pi vidhivaibhavāt  māṃ tyaktvā bhasmasātkṛtya manmathaṃ sa jagāma ha  
prayāte śaṃkare tāpodvijitāhaṃ piturgṛhāt  āgatā tapase vipra sudṛḍhā svarṇadītaṭe  
kṛtvā tapaḥ kaṭhoraṃ ca suciraṃ prāṇavallabham  na prāpyāgnau vivikṣantī tvaṃ dṛṣṭvā saṃsthitā kṣaṇam  
gaccha tvaṃ praviśāmyagnau śivenāṃgīkṛtā na hi  yatra yatra janurlapsye variṣyāmi śivaṃ varam  
brahmovāca  ityuktvā pārvatī vahnau tatpuraḥ praviveśa sā  niṣidhyamānā purato brāhmaṇena punaḥ punaḥ  
vahnipraveśaṃ kurvatyāḥ pārvatyāstatprabhāvataḥ  babhūva tatkṣaṇaṃ sadyo vahni ścaṃdanapaṃkavat  
kṣaṇaṃ tadaṃtare sthitvā hyutpataṃtī divaṃ dvijaḥ  punaḥ papraccha sahasā vihasansutanuṃ śivaḥ  
dvija uvāca  aho tapaste kiṃ bhadre na buddhaṃ kiṃcideva hi  na dagdho vahninā deho na ca prāptaṃ manīṣitam  
atassatyaṃ nikāmaṃ vai vada devi manoratham  mamāgre vipravaryasya sarvānaṃdapradasya hi  
yathāvidhi tvayā devi kīrtyatāṃ sarvathātmanā  tasmānmaitrī ca saṃjātā kāryyaṃ gopyaṃ tvayā na hi  
kimicchasi varaṃ devi praṣṭumicchāmyataḥ param  tvayyeva tadasau devi phalaṃ sarvaṃ pradṛśyate  
parārthe ca tapaścedvai tiṣṭhettu tapa eva tat  ratnaṃ haste samādāya hitvā kācastu saṃcitaḥ  
īdṛśaṃ tava sauṃdaryaṃ kathaṃ vyarthīkṛtaṃ tvayā  hitvā vastrāṇyanekāni carmādi ca dhṛtaṃ tvayā  
tatsarvaṃ kāraṇaṃ brūhi tapasastvasya satyataḥ  tacchrutvā vipravaryo'haṃ yathā harṣamāvāpnuyām  
brahmovāca  iti pṛṣṭā tadā tena sakhīṃ prairayatāmbikā  tanmukhenaiva tatsarvaṃ kathayāmāsa suvratā  
tayā ca preritā tatra pārvatyā vijayābhidhā  prāṇapriyā suvratajñā sakhī jaṭilamabravīt  
sakhyuvāca  śṛṇu sādho pravakṣyāmi pārvatīcaritaṃ param  hetuṃ ca tapasassarvaṃ yadi tvaṃ śrotumicchasi  
sakhā me girirājasya suteyaṃ himabhūbhṛtaḥ  khyātā vai pārvatī nāmnā sā kālīti ca menakā  
ūḍheyaṃ na ca kenāpi na vāñchati śivātparam  trīṇi varṣasahasrāṇi tapaścaraṇasādhinī  
tadarthaṃ me'nayā sakhyā prārabdhaṃ tapa īdṛśam  tadatra kāraṇaṃ vakṣye śṛṇu sādho dvijottama  
hitvendrapramukhāndevān hariṃ brahmāṇameva ca  patiṃ pinākapāṇiṃ vai prāpnumicchati pārvatī  
iyaṃ sakhī madīyā vai vṛkṣānāropa yatpurā  teṣu sarveṣu saṃjātaṃ phalapuṣpādikaṃ dvija  
rūpasārthāya janakakulālaṃkaraṇāya ca  samuddiśya maheśānaṃ kāmasyānugrahāya ca  
matsakhī nāradopadeśāttapastapati dāruṇam  manorathaḥ kutastasyā na phaliṣyati tāpasa  
yatte pṛṣṭaṃ dvijaśreṣṭha matsakhyā manasīpsitam  mayā khyātaṃ ca tatprītyā kimanyacchrotumicchasi  
brahmovāca  ityevaṃ vacanaṃ śrutvā vijayāyā yathārthataḥ  mune sa jaṭilo rudro vihasanvākyamabravīt  
jaṭila uvāca  sakhyedaṃ kathitaṃ tatra parihāsonumīyate  yathārthaṃ cettadā devī svamukhenābhibhāṣatām  
 brahmovāca  ityukte ca tadā tena jaṭilena dvijanmanā  uvāca pārvatī devī svamukhenaiva taṃ dvijam  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe śivājaṭilasaṃvādo nāma ṣaḍviṃśodhyāyaḥ  
pārvatyuvāca  śṛṇu dvijendra jaṭila madvṛttaṃ nikhilaṃ khalu  sakhyuktaṃ me'dya yatsatyaṃ tattathaiva na cānyathā  
manasā vacasā sākṣātkarmmaṇā patibhāvataḥ  satyaṃ bravīmi no'satyaṃ vṛto vai śaṃkaro yā  
jānāmi durllabhaṃ vastu kathamprāpyaṃ mayā bhavet  tathāpi mana autsukyāttapyate'dya tapo mayā  
 brahmovāca  ityuktvā vacanantasmai sthitā sā girijā tadā  uvāca brāhmaṇastatra tacchrutvā pārvatīvacaḥ  
brāhmaṇa uvāca  etāvatkālaparyyantammamecchā mahatī hyabhūt  kiṃ vastu kāṃkṣatī devī kurute sumahattapaḥ  
tajjñātvā nikhilaṃ devi śrutvā tvanmukhapaṃkajāt  ito gacchāmyahaṃ sthānādyathecchasi tathā kuru  
na kathyate tvayā mahyaṃ mitratvaṃ niṣphalambhavet  yathā kāryyaṃ tathā bhāvi kathanīyaṃ sukhena ca  
 brahmovāca  ityuktvā vacanaṃ tasya yāvadgantumiyeṣa saḥ  tāvacca pārvatī devī praṇamyovāca taṃ dvijam  
 pārvatyuvāca  kiṃ gamiṣyasi viprendra sthito bhava hitaṃ vada  ityukte ca tayā tatra sthitvovāca sa daṇḍadhṛk  
dvija uvāca  yadi śrotumanā devi māṃ sthāpayasi bhaktitaḥ  vadāmi tattvaṃ tatsarvaṃ yena te vayunambhavet  
jānāmyahaṃ mahādevaṃ sarvathā gurudharmmataḥ  pravadāmi yathārthaṃ hi sāvadhānatayā śṛṇu  
vṛṣadhvajo mahādevo bhasmadigdho jaṭādharaḥ  vyāghracarmmāṃbaradharaḥ saṃvīto gajakṛttinā  
kapāladhārī sarpaughaissarvagātreṣu veṣṭitaḥ  viṣadigdho'bhakṣyabhakṣo virūpākṣo vibhīṣaṇaḥ  
avyaktajanmā satataṃ gṛhabhogavivarjitaḥ  digaṃbaro daśabhujo bhūta pretānvitassadā  
kena kāraṇena tvaṃ taṃ bhartāraṃ samīhase  kva jñānaṃ te gataṃ devi tadvadādya vicārataḥ  
pūrvaṃ śrutaṃ mayā caiva vratantasya bhayaṃkaram  śṛṇu te nigadāmyadya yadi te śravaṇe ruciḥ  
dakṣasya duhitā sādhvī satī vṛṣabhavāhanam  vavre patiṃ purā daivāttatsaṃbhogaḥ pariśrutaḥ  
kapālijāyeti satī dakṣeṇa parivarjitā  yajñe bhāgapradānāya śaṃbhuścāpi vivarjitaḥ  
sā tathaivāpamānena bhṛśaṃ kopākulā satī  tatyājāsūnpriyāṃstatra tayā tyaktaśca śaṃkaraḥ  
tvaṃ strīratnaṃ tava pitā rājā nikhila bhūbhṛtām  tathāvidhaṃ patiṃ kasmādugreṇa tapasehase  
dattvā suvarṇamudrāṃ ca grahītuṃ kācamicchasi  hitvā ca caṃdanaṃ śubhraṃ kardamaṃ leptumicchasi  
sūryyatejaḥ parityajya khadyotadyutimicchasi  cīnāṃśukaṃ vihāyaiva carmmāṃbaramihecchasi  
gṛhavāsamparityajya vanavāsaṃ samīhase  lohamicchasi deveśa tyaktvā śevadhimuttamam  
indrādilokapālāṃśca hitvā śivamanu vratā  naitatsūktaṃ hi lokeṣu viruddhaṃ dṛśyate'dhunā  
kva tvaṃ kamalapatrākṣī kvāsau vai trivilocanaḥ  śaśāṃkavadanā tvaṃ ca paṃcavaktraḥ śivassmṛtaḥ  
veṇī śirasi te divyā sarpiṇīva vibhāsitā  jaṭājūṭaṃ śivasyeva prasiddhamparicakṣate  
caṃdanaṃ ca tvadīyāṃge citābhasma śivasya ca  kva dukūlaṃ tvadīyaṃ vai śāṃkaraṃ kva gajājinam  
bhūṣaṇāni divyāni kva sarpāśśaṃkarasya ca  kva carā devatāssarvāḥ kva ca bhūtabalipriyaḥ  
kva vā mṛdaṃgavādaśca kva ca taḍḍamarustathā  kva ca bherīkalāpaśca kva ca śṛṃgaravo'śubhaḥ  
kva ca ḍhakkāmayaḥ śabdo galanādaḥ kva cāśubhaḥ  bhavatyāśca śivasyaiva na yuktaṃ rūpamuttamam  
yadi dravyaṃ bhavettasya kathaṃ syātsa digambaraḥ  vāhanaṃ ca balīvardassāmagrī kāpi tasya na  
vareṣu ye guṇāḥ proktā nārīṇāṃ sukhadāyakāḥ  tanmadhye hi virūpākṣe ekopi na guṇaḥ smṛtaḥ  
tavāpi kāmo dayito dagdhastena hareṇa ca  anādarastadā dṛṣṭo hitvā tvāmanyato gataḥ  
jātirna dṛśyate tasya vidyājñānaṃ tathaiva ca  sahāyāśca piśācā hi viṣaṃ kaṇṭhe hi dṛśyate  
ekākī ca sadā nityaṃ virāgī ca viśeṣataḥ  tasmāttvaṃ hi hare naiva mano yoktuṃ tu cārhasi  
kva ca hārastvadīyo vai kva ca tanmuṇḍamālikā  aṃgarāgaḥ kva te divyaḥ citābhasma kva tattanau  
sarvaṃ viruddhaṃ rūpādi tava devi harasya ca  mahyaṃ na rocate hyetadyadicchasi tathā kuru  
asadvastu ca yatkiṃcit tatsarvaṃ svayamīhase  nirvartaya manastasmānnocedicchasi tatkuru  
brahmovāca  ityevaṃ vacanaṃ śrutvā tasya viprasya pārvatī  uvāca kruddhamanasā śivanindāparaṃ dvijam  
itiśrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṃḍe brahmacāripratāraṇavākyavarṇanaṃ nāma saptaviṃśo'dhyāyaḥ  
pārvatyuvāca  etāvaddhi mayā jñātaṃ kaścidanyoyamāgataḥ  idānīṃ sakalaṃ jñātamavadhyastvamviśeṣataḥ  
tvayoktaṃ viditaṃ deva tadalīkaṃ na cānyathā  yadi tvayoditaṃ syādvai viruddhaṃ nocyate tvayā  
kadāciddṛśyate tādṛk veṣadhārī maheśvaraḥ  svalīlayā parabrahma svarāgopāttavigrahaḥ  
brahmacārisvarūpeṇa pratārayitumudyataḥ  āgataśchalasaṃyuktaṃ vacovādīḥ kuyuktitaḥ  
śaṃkarasya svarūpaṃ tu jānāmi suviśeṣataḥ  śivatattvamato vacmi suvicāryya yathārhataḥ  
vastuto nirguṇo brahma saguṇaḥ kāraṇena saḥ  kuto jātirbhavettasya nirguṇasya guṇātmanaḥ  
sa sarvāsāṃ hi vidyānāmadhiṣṭhānaṃ sadāśivaḥ  kiṃ tasya vidyayā kāryyaṃ pūrṇasya paramātmanaḥ  
vedā ucchvāsarūpeṇa purā dattāśca viṣṇave  śaṃbhunā tena kalpādau tatsamaḥ ko'sti suprabhuḥ  
sarveṣāmādibhūtasya vayomānaṃ kutastataḥ  prakṛtistu tato jātā kiṃ śaktestasya kāraṇam  
ye bhajaṃti ca taṃ prītyā śaktīśaṃ śaṃkaraṃ sadā  tasmai śaktitrayaṃ śaṃbhuḥ sa dadāti sadāvyayam  
tasyaiva bhajanājjīvo mṛtyuṃ jayati nirbhayaḥ  tasmānmṛtyuṃjayannāma prasiddhambhuvanatraye  
tasyaiva pakṣapātena viṣṇurviṣṇutvamāpnuyāt  brahmatvaṃ ca yathā brahmā devā devatvameva ca  
darśanārthaṃ śivasyādau yathā gacchati devarāṭ  bhūtādayastatparasya dvārapālāśśivasya tu  
daṇḍaiśca mukuṭaṃ viddhaṃ mṛṣṭaṃ bhavati sarvataḥ  kiṃ tasya bahupakṣeṇa svayameva mahāprabhuḥ  
kalyāṇarūpiṇastasya sevayeha na kiṃ bhavet  kiṃ nyūnaṃ tasya devasya māmicchati sadāśivaḥ  
saptajanmadaridraḥ syātsevenno yadi śaṃkaram  tasyaitatsevanālloko lakṣmīḥ syādanapāyinī  
yadagre siddhayoṣṭau ca nityaṃ nṛtyaṃti toṣitum  avāṅmukhāssadā tatra taddhitaṃ durllabhaṃ kutaḥ  
yadyasya maṃgālānīha sevate śaṃkarasya na  yathāpi maṃgalantasya smaraṇādeva jāyate  
yasya pūjāprabhāveṇa kāmāssiddhyanti sarvaśaḥ  kuto vikārastasyāsti nirvikārasya sarvadā  
śiveti maṃgalannāma mukhe yasya nirantaram  tasyaiva darśanādanye pavitrāssaṃti sarvadā  
yadyapūtambhavedbhasma citāyāśca tvayoditam  nityamasyāṃgagaṃ devaiśśirobhirddhāryate katham  
yo devo jagatāṃ kartā bhartā hartā guṇānvitaḥ  nirguṇaśśivasaṃjñaśca sa vijñeyaḥ kathambhavet  
aguṇaṃ brahmaṇo rūpaṃ śivasya paramātmanaḥ  tatkathaṃ hi vijānanti tvādṛśāstadbahirmukhāḥ  
durācārāśca pāpāśca devebhyaste vinirgatāḥ  tattvaṃ te naiva jānanti śivasyāguṇarūpiṇaḥ  
śivanindāṃ karotīha tattvamajñāya yaḥ pumān  ājanmasaṃcitaṃ puṇyaṃ bhasmībhavati tasya tat  
tvayā niṃdā kṛtā yātra harasyāmita tejasaḥ  tvatpūjā ca kṛtā yanme tasmātpāpambhajāmyaham  
śivavidveṣiṇaṃ dṛṣṭvā sacelaṃ snānamācaret  śivavidveṣiṇaṃ dṛṣṭvā prāyaścitaṃ samācaret  
re re duṣṭa tvayā coktamahaṃ jānāmi śaṃkaram  niścayena na vijñātaśśiva eva sanātanaḥ  
yathā tathā bhavedrudro yathā vā bahurūpavān  mamābhīṣṭatamo nityaṃ nirvikārī satāṃ priyaḥ  
viṣṇurbrahmāpi na samastasya kvāpi mahātmanaḥ  kuto'nye nirjarādyāśca kālādhīnāssadaivatam  
iti budhyā samālokya svayā satyā sutattvataḥ  śivārthaṃ vanamāgatya karomi vipulaṃ tapaḥ  
sa eva parameśānassarveśo bhaktavatsalaḥ  saṃprāptumme'bhilāṣo hi dīnānugrahakārakam  
brahmovāca  ityuktvā girijā sā hi girīśvarasutā mune  virarāma śivaṃ dadhyo nirvikāreṇa cetasā  
tadākarṇya vaco devyā brahmacārī sa vai dvijaḥ  punarvacanamākhyātuṃ yāvadeva pracakrame  
uvāca girijā tāvatsvasakhīṃ vijayāṃ drutam  śiva saktamanovṛttiśśivaniṃdāparāṅmukhī  
girijovāca  vāraṇīyaḥ prayatnena sakhyayaṃ hi dvijādhamaḥ  punarvaktumanāścaiva śivaniṃdāṃ kariṣyati  
na kevalambhavetpāpaṃ nindāṃ kartuśśivasya hi  yo vai śṛṇoti tannindāṃ pāpabhāk sa bhavediha  
śivanindākaro vadhyassarvathā śivakiṃkaraiḥ  brāhmaṇaścetsa vai tyājyo gantavyaṃ tatsthalāddrutam  
ayaṃ duṣṭaḥ punarnindāṃ kariṣyati śivasya hi  brāhmaṇatvādavadhyaścaittyājyo'dṛśyaśca sarvathā  
hitvaitatsthalamadyeva yāsyāmo'nyatra mā ciram  yathā saṃbhāṣaṇaṃ na syādanenā'viduṣā punaḥ  
brahmovāca  ityuktvā comayā yāvatpādamutkṣipyate mune  asau tāvacchivassākṣādālaṃbe priyayā svayam  
kṛtvā svarūpaṃ subhagaṃ śivādhyānaṃ yathā tathā  darśayitvā śivāyai tāmuvācāvāṅmukhīṃ śivaḥ  
śiva uvāca  kutra yāsyasi māṃ hitvā na tvaṃ tyājyā mayā punaḥ  prasanno'smi varaṃ brūhi nādeyamvidyate tava  
adyaprabhṛti te dāsastapobhiḥ krīta eva te  krīto'smi tavasaundaryātkṣaṇamekaṃ yugāya te  
tyajyatāṃ ca tvayā lajjā mama patnī sanātanī  girije tvaṃ hi sadbudhyā vicāraya maheśvari  
mayā parīkṣitāsi tvaṃ bahudhā dṛḍhamānase  tatkṣamasvāparādhamme lokalīlānusāriṇaḥ  
na tvādṛśīmpraṇayinīṃ paśyāmi ca trilokake  sarvathāhaṃ tavādhīnassvakāmaḥ pūryyatāṃ śive  
ehi priye matsakāśaṃ patnī tvaṃ me varastava  tvayā sākaṃ drutaṃ yāsye svagṛhamparvattottamam  
brahmovāca  ityukte devadevena pārvatī mudamāpa sā  tapojātaṃ tu yatkaṣṭaṃ tajjahau ca purātanam  
sarvaḥ śramo vinaṣṭobhūtsa tyāstu munisattama  phale jāte śramaḥ pūrvo jantornāśamavāpnuyāt  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṃḍe pārvatyāśśivarūpadarśanaṃ nāmāṣṭāviṃśo'dhyāyaḥ  
nārada uvāca  brahman vidhe mahābhāga kiṃ jātaṃ tadanantaram  tatsarvaṃ śrotumicchāmi kathaya tvaṃ śivāyaśaḥ  
brahmovāca  devarṣe śrūyatāṃ samyakkathayāmi kathāṃ mudā  tāṃ mahāpāpasaṃhartrīṃ śivabhaktivivarddhinīm  
pārvatī vacanaṃ śrutvā harassa paramātmanaḥ  dṛṣṭvānandakaraṃ rūpaṃ jaharṣātīva ca dvija  
pratyuvāca mahā sādhvī svopakaṇṭhasthitaṃ vibhum  atīva sukhitā devī prītyutphullānanā śivā  
pārvatyuvāca  tvaṃ nātho mama deveśa tvayā kiṃ vismṛtampurā  dakṣayajñavināśaṃ hi yadarthaṃ kṛtavānhaṭhāt  
sa tvaṃ sāhaṃ samutpannā menayāṃ kāryyasiddhaye  devānāṃ deva dedeśa tārakāptā'sukhātmanām  
yadi prasanno deveśa karoṣi ca kṛpāṃ yadi  patirbhava mameśāna mama vākyaṃ kuru prabho  
piturgehe mayā samyaggamyate tvadanujayā  prasiddhaṃ kriyatāṃ tadvai viśuddhaṃ paramaṃ yaśaḥ  
gantavyaṃ bhavatā nātha himavatpārśvataṃ prabho  yācasva māṃ tato bhikṣu bhūtvā līlāviśāradaḥ  
tathā tvayā prakartavyaṃ loke khyāpayatā yaśaḥ  piturme saphalaṃ sarvaṃ kuruṣvaivaṃ gṛhā mam  
ṛṣibhirbodhitaḥ prītyā svabandhuparivāritaḥ  kariṣyati na saṃdehastava vākyaṃ pitā mama  
dakṣakanyā purāhaṃ vai pitrā dattā yadā tava  yathoktavidhinā tatra vivāho na kṛtastvayā  
na grahāḥ pūjitāstena dakṣeṇa janakena me  grahāṇāṃ viṣayastena sacchidroyaṃ mahānabhūt  
tasmādyathoktavidhinā kartumarhasi me prabho  vivāhaṃ tvaṃ mahādeva devānāṃ kāryyasiddhaye  
vivāhasya yathā rītiḥ kartavyā sā tathā dhuvam  jānātu himavān samyak kṛtaṃ putryā śubhaṃ tapaḥ  
brahmovāca  ityevaṃ vacanaṃ śrutvā suprasannassadāśivaḥ  provāca vacanaṃ prītyā girijāṃ prahasanniva  
śiva uvāca  śṛṇu devi maheśāni paramaṃ vacanaṃ mama  yathocitaṃ sumāṅgalyamavikāri tathā kuru  
brahmādikāni bhūtāni tvanityāni varānane  dṛṣṭaṃ yatsarvametacca naśvaraṃ viddhi bhāmini  
ekonekatvamāpanno nirguṇo hi guṇānvitaḥ  jyotsnayā yo vibhāti parajyotsnānvito'bhavat  
svatantraḥ paratantraśca tvayā devi kṛto hyaham  sarvakartrī ca prakṛtirmahāmāyā tvameva hi  
māyāmayaṃ kṛtamidaṃ ca jagatsamagraṃ sarvātmanā hi vidhṛtaṃ parayā svabuddhyā  savārtmabhissukṛtibhiḥ paramātmabhāvaissaṃsiktamātmani gaṇaḥ pariveṣṭitaśca  
ke grahāḥ ke ṛtugaṇāḥ ke vānyepi tvayā grahāḥ  kimuktaṃ cādhunā devi śivārthaṃ varavarṇini  
guṇakāryyaprabhedenāvābhyāṃ prādurbhavaḥ kṛtaḥ  bhaktahetorjagatyasminbhaktavatsalabhāvataḥ  
tvaṃ hi vai prakṛtissūkṣmā rajassattvatamomayī  vyāpāradakṣā satataṃ saguṇā nirguṇāpi ca  
sarveṣāmiha bhūtānāmahamātmā sumadhyame  nirvikārī nirīhaśca bhaktecchopāttavigrahaḥ  
himālayaṃ na gaccheyaṃ janakaṃ tava śailaje  tatastvāṃ bhikṣuko bhūtvā na yāceyaṃ kathaṃcana  
mahāguṇairgariṣṭhopi mahātmāpi girīndraje  dehītivacanātsadyaḥ puruṣo yāti lāghavam  
itthaṃ jñātvā tu kalyāṇi kimasmākaṃ vadasyatha  kāryyaṃ tvadājñayā bhadre yathecchasi tathā kuru  
 brahmovāca  tenoktāpi mahādevī sā sādhvī kamalekṣaṇā  jagāda śaṃkaraṃ bhaktyā supraṇamya punaḥ punaḥ  
pārvatyuvāca  tvamātmā prakṛtiścāhaṃ nātra kāryyā vicāraṇā  svatantrau bhaktavaśagau nirguṇau saguṇāvapi  
prayatnena tvayā śambho kāryaṃ vākyaṃ mama prabho  yācasva māṃ himagiressaubhāgyaṃ dehi śaṅkara  
kṛpāṃ kuru maheśāna tava bhaktāsmi nityaśaḥ  tava patnī sadā nātha hyahaṃ janmani janmani  
tvaṃ brahma paramātmā hi nirguṇaḥ prakṛteḥ paraḥ  nirvikārī nirīhaśca svatantraḥ parameśvaraḥ  
tathāpi saguṇopīha bhaktoddhāraparāyaṇaḥ  vihārī svātmanirato nānālīlāviśāradaḥ  
sarvathā tvāmahaṃ jāne mahādeva maheśvara  kimuktena ca sarvajña bahunā hi dayāṃ kuru  
vistāraya yaśo loke kṛtvā līlāṃ mahādbhutām  yatsugīya janā nāthāṃjasottīrṇā bhavāmbudheḥ  
brahmovāca  ityevamuktvā girijā supraṇamya punaḥ punaḥ  virarāma maheśānaṃ nataskandhā kṛtāṃjaliḥ  
ityevamuktassa tayā mahātmā maheśvaro lokaviḍambanāya  tatheti mattvā prahasanbabhūva mudānvitaḥ kartumanāstadeva  
tato hyantarhitaśśambhurbabhūva supraharṣitaḥ  kailāsaṃ prayayau kālyā virahākṛṣṭamānasaḥ  
tatra gatvā maheśāno nandyādibhyassa ūcivān  vṛttāntaṃ sakalaṃ tamvai paramānandanirbharaḥ  
te'pi śrutvā gaṇāssarve bhairavādyāśca sarvaśaḥ  babhūvussukhinotyantaṃ vidadhuḥ paramotsavam  
sumaṃgalaṃ tatra dvija babhūvātīva nārada  sarveṣāṃ duḥkhanāśobhūdrudraḥ prāpāpi saṃmudam  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe śivāśivasamvādavarṇanaṃ nāmaikonatriṃśo'dhyāyaḥ  
 nārada uvāca  vidhe tāta mahābhāga dhanyastvaṃ paramārthadṛk  adbhuteyaṃ kathāśrāvi tvadanugrahato mayā  
gate hare svaśaile hi pārvatī sarvamaṃgalā  kiṃ cakāra gatā kutra tanme vada mahāmate  
 brahmovāca  śṛṇu suprītitastāta yajjātaṃ tadanantaram  hare gate nijasthāne tadvadāmi śivaṃ smaran  
pārvatyapi sakhīyuktā rūpaṃ kṛtvā tu sārthakam  jagāma svapiturgehaṃ mahādeveti vādinī  
pārvatyāgamanaṃ śrutvā menā ca sa himācalaḥ  divyaṃ yānaṃ samāruhya prayayau harṣavihvalaḥ  
purohitaśca paurāśca sakhyaścaivāpyanekaśaḥ  samvandhinastathānye ca sarve te ca samāyayuḥ  
bhrātaraḥ sakalā jagmurmainākapramukhāstadā  jayaśabdaṃ prabruvanto mahāharṣasamanvitāḥ  
saṃsthāpya maṃgalaghaṭaṃ rājavartmani rājite  candanāgarukastūrīphalaśākhāsamanvite  
sapurodhobrāhmaṇaiśca munibhirbrahmavādibhiḥ  nārībhirnartakībhiśca gajendrādrisuśobhitaiḥ  
paritaḥ parito raṃbhāstambhavṛndasamanvite  patiputravatīyoṣitsamūhairdīpahastakaiḥ  
dvijavṛndaiśca saṃyukte kurvadbhirmaṅgaladhvanim  nānāprakāravādyaiśca śaṃkhadhvanibhiranvite  
etasminnantare durgā jagāma svapurāntikam  viśaṃtī nagaraṃ devī dadarśa pitarau punaḥ  
suprasannau pradhāvantau harṣavihvalamānasau  dṛṣṭvā kālī suprahṛṣṭā svālibhiḥ praṇanāma tau  
tau sampūrṇāśiṣaṃ dattvā cakratustau svavakṣasi  he vatse tvevamuccārya rudantau premavihvalau  
tatassvakīyā apyasyā anyā nāryāpi saṃmudā  bhrātṛstriyopi suprītyā dṛḍhāliṃganamādadhuḥ  
sādhitaṃ hi tvayā samyaksukāryaṃ kulatāraṇam  tvatsadācaraṇenāpi pāvitāḥ smākhilā vayam  
iti sarve supraśaṃsya praṇemustāṃ praharṣitāḥ  candanaiḥ suprasūnaiśca samānarcuśśivāṃ mudā  
tasminnavasare devā vimānasthā mudāmbare  puṣpavṛṣṭiṃ śubhāṃ cakrurnatvā tāṃ tuṣṭuvuḥ stavaiḥ  
tadā tāṃ ca rathe sthāpya sarve śobhānvite vare  puraṃ praveśayāmāsussarve viprādayo mudā  
atha viprāḥ purodhāśca sakhyonyāśca striyaḥ śivām  gṛhaṃ praveśayāmāsurbahumānapurassaram  
striyo nirmacchanaṃ cakrurviprā yuyujurāśiṣaḥ  himavānmenakā mātā mumodāti munīśvara  
svāśramaṃ saphalaṃ mene kuputrātputrikā varā  himavānnāradaṃ tvāñca saṃstuvan sādhusādhviti  
brāhmaṇebhyaśca baṃdibhyaḥ parvatendro dhanaṃ dadau  maṅgalaṃ pāṭhayāmāsa sa dvijebhyo mahotsavam  
evaṃ svakanyayā hṛṣṭau pitarau bhrātarastathā  jāmayaśca mahāprītyā samūṣuḥ prāṃgaṇe mune  
tatassa himavān tāta suprahṛṣṭāḥ prasannadhīḥ  sammānya sakalānprītyā snātuṃ gaṃgāṃ jagāma ha  
etasminnaṃtare śaṃbhussulīlo bhaktavatsalaḥ  sunartakanaṭo bhūtvā menakāsaṃnidhiṃ yayau  
śṛṃgaṃ vāme kare dhṛtvā dakṣiṇe ḍamaru tathā  pṛṣṭhe kaṃthāṃ raktavāsā nṛtyagānaviśāradaḥ  
tatassunaṭarūposau menakāyā gaṇe mudā  cakre sunṛtyaṃ vividhaṃ gānaṃ cātimanoharam  
śṛṃgaṃ ca ḍamaruṃ tatra vādayāmāsa sudhvanim  mahatīṃ vividhāṃ tatra sa cakāra manoharām  
tāṃ draṣṭuṃ nāgarāssarve puruṣāśca striyastathā  ājagmussahasā tatra bālā vṛddhā api dhruvam  
śrutvā sugītaṃ taddṛṣṭvā sunṛtyaṃ ca manoharam  sahasā mumuhussarve menāpi ca tadā mune  
mūrcchāṃ saṃprāpya sā durgā sudṛṣṭvā hṛdi śaṃkaram  triśūlādikacihnāni bibhrataṃ cātisundaram  
vibhūtivibhūṣitaṃ ramyamasthimālāsamanvitam  trilocanojjvaladvaktraṃ nāgāyajñopavītakam  
varaṃ vṛṇvityuktavantaṃ gauravarṇaṃ maheśvaram  dīnabandhu dayāsindhuṃ sarvathā sumanoharam  
hṛdayasthaṃ haraṃ dṛṣṭvedṛśaṃ sā praṇanāma tam  varaṃ vavre mānasaṃ hi patirme tvaṃ bhaveti ca  
varaṃ dattvā śivaṃ cātha tādṛśaṃ prītito hṛdā  antardhāya punastatra sunanartta sa bhikṣukaḥ  
tato menā suratnāni svarṇapātrasthitāni ca  tasmai dātuṃ yayau prītyā tadbhūti prītamānasaḥ  
tāni na svīcakārāsau bhikṣāṃ yāce śivāṃ ca tām  punassunṛtyaṃ gānaśca kautukātkartumudyataḥ  
menā tadvacanaṃ śrutvā cukopāti suvismitā  bhikṣukaṃ bhartsayāmāsa bahiṣkartumiyeṣa sā  
etasminnantare tatra gaṃgāto girirāyayau  dadarśa purato bhikṣuṃ prāṃgaṇasthaṃ narākṛtim  
śrutvā menāmukhādvṛttaṃ tatsarvaṃ sucukopa saḥ  ājñāṃ cakārānucarānbahiṣkartuñca taṃ naṭam  
mahāgnimiva duḥsparśaṃ prajvalantaṃ sutejasam  na śaśāka bahiṣkartuṃ kopi taṃ munisattama  
tatassa bhikṣukastāta nānālīlāviśāradaḥ  darśayāmāsa śailāya svaprabhāvamanantakam  
śailo dadarśa taṃ tatra viṣṇurūpadharaṃ drutam  kirīṭinaṃ kuṇḍalinaṃ pītavastraṃ caturbhujam  
yadyatpuṣpādikaṃ dattaṃ pūjākāle gadābhṛte  gātre śirasi tatsarvaṃ bhikṣukasya dadarśa ha  
tato dadarśa jagatāṃ sraṣṭāraṃ sa caturmukham  raktavarṇaṃ paṭhantañca śrutisūktaṃ girīśvaraḥ  
tatassūryyasvarūpañca jagaccakṣussvarūpakam  dadarśa girirājassa kṣaṇaṃ kautukakāriṇām  
tato dadarśa taṃ tāta rudrarūpaṃ mahādbhutam  pārvatī sahitaṃ ramyaṃ vihasantaṃ sutejasam  
tatastejassvarūpañca nirākāraṃ niraṃjanam  nirupādhiṃ nirīhañca mahādbhutamarūpakam  
evaṃ bahūni rūpāṇi tasya tatra dadarśa saḥ  suvismito babhūvāśu paramānandasaṃyutaḥ  
athāsau bhikṣuvaryyo hi tasmāttasyāśca sūtikṛt  bhikṣāṃ yayāce durgāntāṃ nānyajjagrāha kiñcana  
na svīcakāra śailaindro mohitaśśivamāyayā  bhikṣuḥ kiṃcinna jagrāha tatraivāntardadhe tataḥ  
tadā babhūva sujñānaṃ menāśaileśayoriti  āvāṃ śivo vañcayitvā svasthānaṃ gatavānprabhuḥ  
tayorvicintya tatraiva śive bhaktirabhūtparā  mahāmokṣakarī divyā sarvānandapradāyinī  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṃḍe pārvatīpratyāgamanamahotsavavarṇanaṃ nāma triṃśo'dhyāyaḥ  
 brahmovāca  tayorbhaktiṃ śive jñātvā parāmavyabhicāriṇīm  sarve śakrādayo devāścicinturiti nārada  
devā ūcuḥ  ekāntabhaktyā śailaścetkanyāṃ tasmai pradāsyati  dhruvaṃ nirvāṇatā sadyassa prāpsyati ca bhārate  
anantaratnādhāraścetpṛthvī tyaktvā prayāsyati  ratnagarbhābhidhā bhūmirmithyaiva bhavitā dhruvam  
sthāvaratvaṃ parityajya divyarūpaṃ vidhāya saḥ  kanyāṃ śūlabhṛte dattvā śivalokaṃ gamiṣyati  
mahādevasya sārūpyaṃ lapsyate nātra saṃśayaḥ  tatra bhuktvā varānbhogāṃstato mokṣamavāpsyati  
brahmovāca  ityālocya surāssarve kṛtvā cāmantraṇaṃ mithaḥ  prasthāpayitumaicchaṃste guruṃ tatra suvismitāḥ  
tataḥ śakrādayo devāssarve guruniketanam  jagmuḥ prītyā savinayā nārada svārthasādhakāḥ  
gatvā tatra guruṃ natvā sarve devāssavāsavāḥ  cakrurnivedanaṃ tasmai gurave vṛttamādarāt  
 devā ūcuḥ  guro himālayagṛhaṃ gacchāsmatkāryyasiddhaye  tatra gatvā prayatnena kuru nindāñca śūlinaḥ  
pinākinā vinā durgā varaṃ nānyaṃ variṣyati  anicchayā sutāṃ dattvā phalaṃ tūrṇaṃ labhiṣyati  
kālenaivādhunā śaila idānīṃ bhuvi tiṣṭhatu  anekaratnādhāraṃ taṃ sthāpaya tvaṃ kṣitau gurau  
 brahmovāca  iti devavacaḥ śrutvā pradadau karṇayoḥ karam  na svīcakāra sa gurussmarannāma śiveti ca  
atha smṛtvā mahādevaṃ bṛhaspatirudāradhīḥ  uvāca devavaryāṃśca dhikkṛtvā ca punaḥ punaḥ  
bṛhaspatiruvāca  sarve devāssvārthaparāḥ parārthadhvaṃsakārakāḥ  kṛtvā śaṃkaraniṃdā hi yāsyāmi narakaṃ dhruvam  
kaścinmadhye ca yuṣmākaṃ gacchecchailāntikaṃ surāḥ  saṃpādayetsvābhimataṃ śailendraṃ pratibodhya ca  
anicchayā sutāṃ dattvā sukhaṃ tiṣṭhatu bhārate  tasmai bhaktyā sutāṃ dattvā mokṣaṃ prāpsyati niścitam  
paścātsaptarṣayassarve bodhayiṣyanti parvatam  pinākinā vinā durgā varaṃ nānyaṃ variṣyati  
athavā gacchata surā brahmalokaṃ savāsavāḥ  vṛttaṃ kathayata svaṃ tatsa vaḥ kāryaṃ kariṣyati  
brahmovāca  tacchrutvā te samālocyājagmurmama sabhāṃ surāḥ  sarve nivedayāṃcakrurnatvā tadgatamādarāt  
devānāṃ tadvacaḥ śrutvā śivanindākaraṃ tadā  vedavaktā vilapyāhaṃ tānavocaṃ surānmune  
brahmovāca  nāhaṃ kartuṃ kṣamo vatsāḥ śivanindāṃ sudussahām  saṃpadvināśa rūpāñca vipadāṃ bījarūpiṇīm  
surā gacchata kailāsaṃ santoṣayata śaṃkaram  prasthāpayata taṃ śīghraṃ himālayagṛhaṃ prati  
sa gacchedupaśaileśamātmanindāṃ karotu vai  paranindāvināśāya svanindā yaśase matā  
brahmovāca  śrutveti madvaco devā māṃ praṇamya mudā ca te  kailāsaṃ prayayuḥ śīghraṃ śailānāmadhipaṃ girim  
tatra gatvā śivaṃ dṛṣṭvā praṇamya natamastakāḥ  sukṛtāṃjalayassarve tuṣṭuvustaṃ surā haram  
 devā ūcuḥ  devadeva mahādeva karuṇākara śaṃkara  vayaṃ tvāṃ śaraṇāpannāḥ kṛpāṃ kuru namo'stu te  
tvaṃ bhaktavatsalaḥ svāminbhaktakāryakarassadā  dīnoddharaḥ kṛpāsindhurbhaktāpadvinimocakaḥ  
 brahmovāca  iti stutvā maheśānaṃ sarve devāssavāsavāḥ  sarvaṃ nivedayāṃcakrustadvṛttaṃ tata ādarāt  
tacchrutvā devavacanaṃ svīcakāra maheśvaraḥ  devān suyāpayāmāsa tānāśvāsya vihasya saḥ  
devā mumudire sarve śīghraṃ gatvā svamaṃdiram  siddhaṃ matvā svakāryyaṃ hi praśaṃsantassadāśivam  
tataḥ sa bhagavāñchambhurmaheśo bhaktavatsalaḥ  prayayau śailabhūpañca māyeśo nirvikāravān  
yadā śailassabhāmadhye samuvāsa mudānvitaḥ  bandhuvargaiḥ parivṛtaḥ pārvatīsahitassvayam  
etasminnantare tatra hyājagāma sadāśivaḥ  daṇḍī chatrī divyavāsā bibhrattilakamujjvalam  
kare sphaṭikamālāñca śālagrāmaṃ gale dadhat  japannāma harerbhaktyā sādhuveṣadharau dvijaḥ  
taṃ ca dṛṣṭvā samuttasthau sagaṇo'pi himālayaḥ  nanāma daṇḍavadbhūmau bhaktyātithimapūrvakam  
nanāma pārvatī bhaktyā prāṇeśaṃ viprarūpiṇam  jñātvā taṃ manasā devī tuṣṭāva parayā mudā  
āśiṣaṃ yuyuje viprassarveṣāṃ prītitaśśivaḥ  śivāyā adhikaṃ tāta manobhilaṣitaṃ hṛdā  
madhuparkādikaṃ sarvaṃ jagrāha brāhmaṇo mudā  dattaṃ śailādhirājena himāṃgena mahādarāt  
papraccha kuśalaṃ cāsya himādriḥ parvatottamaḥ  taṃ dvijendraṃ mahāprītyā sampūjya vidhivanmune  
punaḥ papraccha śaileśastaṃ tataḥ ko bhavāniti  uvāca śīghraṃ viprendro girīdraṃ sādaraṃ vacaḥ  
viprendra uvāca  brāhmaṇo'haṃ giriśreṣṭha vaiṣṇavo budhasattamaḥ  ghaṭikīṃ vṛtimāśritya bhramāmi dharaṇītale  
manoyāyī sarva gāmī sarvajñohaṃ gurorbalāt  paropakārī śuddhātmā dayāsindhurvikārahā  
mayā jñātaṃ harāya tvaṃ svasutāṃ dātumicchasi  imāṃ padmasamāṃ divyāṃ vararūpāṃ sulakṣaṇām  
nirāśrayāyāsaṃgāya kurūpāyāguṇāya ca  śmaśānavāsine vyālagrāhirūpāya yogine  
digvāsase kugātrāya vyālabhūṣaṇadhāriṇe  ajñātakulanāmne ca kuśīlāyāvihāriṇe  
vibhūtidigdhadehāya saṃkruddhāyāvivekine  ajñātavayase'tīva kujaṭādhāriṇe sadā  
sarvāśrayāya bhramiṇe nāgahārāya bhikṣave  kumārganiratāyātha vedā'dhvatyāgine haṭhāt  
iyaṃ te buddhiracala na hi maṃgaladā khalu  vibodha jñānināṃ śreṣṭha nārāyaṇakulodbhava  
na te pātrānurūpaśca pārvatīdānakarmaṇi  mahājanaḥ smeramukhaḥ śrutamātrādbhaviṣyati  
paśya śailādhipa tvaṃ ca na tasyaikosti bāndhavaḥ  mahāratnākarastvañca tasya kiñciddhanaṃ na hi  
bāndhavānmenakāṃ kudhrapate śīghraṃ sutāṃstathā  sarvānpṛccha prayatnena paṇḍitānpārvatī vinā  
rogiṇo nauṣadhaṃ śaśvadrocate girisattama  kupathyaṃ rocate'bhīkṣṇaṃ mahādoṣakaraṃ sadā  
brahmovāca  ityuktvā brāhmaṇaḥ śīghraṃ sa vai bhuktvā mudānvitaḥ  jagāma svālayaṃ śānto nānālīlākara śśivaḥ  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe śivamāyāvarṇanaṃ nāmaikatriṃśo'dhyāyaḥ  
 brahmovāca  brāhmaṇasya vacaḥ śrutvā menovāca himālayam  śokenāsādhunayanā hṛdayena vidūyatā  
menovāca  śṛṇu śailendra madvākyaṃ pariṇāme sukhāvaham  pṛccha śaivavarānsarvānkimuktaṃ brāhmaṇena ha  
nindānena kṛtā śambhorvaiṣṇavena dvijanmanā  śrutvā tāṃ me mano'tīva nirviṇṇaṃ hi nageśvara  
tasmai rudrāya śaileśa na dāsyāmi sutāmaham  kurūpaśīlanamme hi sulakṣaṇayutāṃ nijām  
na manyase vaco cenme mariṣyāmi na saṃśayaḥ  tyakṣyāmi ca gṛhaṃ sadyo bhakṣayiṣyāmi vā viṣam  
gale baddhvāṃbikāṃ rajjvā yāsyāmi gahanaṃ vanam  mahāmbudhau majjayiṣye tasmai dāsyāmi no sutām  
ityuktvāśu tathā gatvā menā kopālayaṃ śucā  tyaktvā hāraṃ rudantī sā cakāra śayanaṃ bhuvi  
etasminnantare tāta śambhunā sapta eva te  saṃsmṛtā ṛṣayassadyo virahavyākulātmanā  
ṛṣayaścaiva te sarve śambhunā saṃsmṛtā yadā  tadā''jagmuḥ svayaṃ sadyaḥ kalpavṛkṣā ivāpare  
arundhatī tathā''yātā sākṣātsiddhirivāparā  tāndraṣṭvā sūryasaṃkāśānvijahau svajapaṃ haraḥ  
sthitvāgre ṛṣayaḥ śreṣṭhaṃ natvā stutvā śivaṃ mune  menire ca tadātmānaṃ kṛtārthaṃ te tapasvinaḥ  
tato vismayamāpannā nama skṛtya sthitāḥ punaḥ  procuḥ prāñjalayaste vai śivaṃ lokanamaskṛtam  
ṛṣaya ūcuḥ  sarvotkṛṣṭaṃ mahārāja sārvabhauma divaukasām  svabhāgyaṃ varṇyate'smābhiḥ kiṃ punassakalottamam  
tapastaptaṃ tridhā pūrvaṃ vedādhyayanamuttamam  agnayaśca hutāḥ pūrvaṃ tīrthāni vividhāni ca  
vāṅmanaḥkāyajaṃ kiṃcitpuṇyaṃ smaraṇasambhavam  tatsarvaṃ saṃgataṃ cādya smaraṇānugrahāttava  
yo vai bhajati nityaṃ tvāṃ kṛtakṛtyo bhavennaraḥ  kiṃ puṇyaṃ varṇyate teṣāṃ yeṣāṃ ca smaraṇaṃ tava  
sarvotkṛṣṭā vayaṃ jātāḥ smaraṇātte sadāśiva  manorathapathaṃ naiva gacchasi tvaṃ kathaṃcana  
vāmanasya phalaṃ yadvajjanmāndhasya dṛśau yathā  vācālatvañca mūkasya raṃkasya nidhidarśanam  
paṅgorgirivarākrāntirvandhyāyaḥ prasavastathā  darśanaṃ bhavatastadvajjātaṃ no durlabhaṃ prabho  
adya prabhṛti lokeṣu mānyāḥ pūjyā munīśvarāḥ  jātāste darśanādeva svamuccaiḥ padamāśritāḥ  
atra kiṃ bahunoktena sarva thā mānyatāṃ gatāḥ  darśanāttava deveśa sarvadeveśvarasya hi  
pūrṇānāṃ kiñca kartavyamasti cetparamā kṛpā  sadṛśaṃ sevakānāṃ tu deyaṃ kāryaṃ tvayā śubham  
 brahmovāca  ityevaṃ vacanaṃ śrutvā teṣāṃ śambhurmaheśvaraḥ  laukikācāramāśritya ramyaṃ vākyamupādade  
śiva uvāca  ṛṣayaśca sadā pūjyā bhavantaśca viśeṣataḥ  yuṣmākaṃ kāraṇādviprāḥ smaraṇaṃ ca mayā kṛtam  
mamāvasthā bhavadbhiśca jñāyate hyupakārikā  sādhanīyā viśeṣeṇa lokānāṃ siddhihetave  
devānāṃ duḥkhamutpannaṃ tā rakātsudurātmanaḥ  brahmaṇā ca varau dattaḥ kiṃ karomi durāsadaḥ  
mūrtayo'ṣṭau ca yāḥ proktā madīyāḥ paramarṣayaḥ  tāssarvā upakārāya na tu svārthāya tatsphuṭam  
tathā ca kartukāmohaṃ vivāhaṃ śivayā saha  tayā vai sutapastaptaṃ duṣkaraṃ paramarṣibhiḥ  
tasyai paraṃ phalaṃ deyamabhīṣṭaṃ taddhitāvaham  etādṛśaḥ paṇo me hi bhaktānandapradaḥ sphuṭam  
pārvatīvacanādbhikṣurūpo yāto girergṛham  ahaṃ pāvitavānkālīṃ yato līlāviśāradaḥ  
māṃ jñātvā tau paraṃ brahma dampatī parabhaktitaḥ  dātukāmāvabhūtāṃ ca svasutāṃ vedarītitaḥ  
devapreraṇayāhaṃ vai kṛtavānasmi nindanam  tadā svasya ca tadbhaktiṃ vihantuṃ vaiṣṇṇavātmanā  
tacchrutvā tau sunirviṇṇo taddhīnau saṃbabhūvatuḥ  svakanyāṃ necchato dātuṃ mahyaṃ hi munayo'dhunā  
tasmādbhavanto gacchantu himācalagṛhaṃ dhruvam  tatra gatvā girivaraṃ tatpatnīñca prabodhaya  
kathanīyaṃ prayatnena vacanaṃ vedasammitam  sarvathā karaṇīyantadyathā syātkāryyamuttamam  
udvāhaṃ kartumicchāmi tatputryā saha sattamāḥ  svīkṛtasta dvivāho me varo dattaśca tādṛśaḥ  
atra kiṃ bahunoktena bodhanīyo himālayaḥ  tathā menā ca boddhavyā devānāṃ syāddhitaṃ yathā  
bhavadbhiḥ kalpito yo vai vidhissyādadhikastataḥ  bhavatāñcaiva kāryyaṃ tu bhavantaḥ kāryyabhāginaḥ  
 brahmovāca  ityevaṃ vacanaṃ śrutvā munayaste'malāśayāḥ  ānandaṃ lebhire sarve prabhuṇānugrahīkṛtāḥ  
vayaṃ dhanyā abhūvaṃśca kṛtakṛtyāśca sarvathā  vaṃdyā yātāśca sarveṣāṃ pūjanīyā viśeṣataḥ  
brahmaṇā viṣṇunā yo vai vandyassarvārthasādhakaḥ  sosmānpreṣayate preṣyānkārye lokasukhāvahe  
ayaṃ vai jagatāṃ svāmī pitā sā jananī matā  ayaṃ yuktaśca sambandho varddhatāṃ candravatsadā  
brahmovāca  ityuktvā hyṛṣayo divyā namaskṛtya śivaṃ tadā  gatā ākāśamārgeṇa yatrāsti himavatpuram  
dṛṣṭvā tāṃ ca puraṃ divyā mṛṣayaste'tivismitāḥ  varṇayantaśca svaṃ puṇyamabruvanvai parasparam  
 ṛṣaya ūcuḥ  puṇyavanto vayaṃ dhanyā dṛṣṭvaitaddhimava tpuram  yasmādevaṃvidhe kāryye śivenaiva niyojitāḥ  
alakāyāśca svargācca bhogavatyāstathā punaḥ  viśeṣeṇāmarāvatyā dṛśya te puramuttamam  
sugṛhāṇi suramyāṇi sphaṭikairvividhairvaraiḥ  maṇibhirvā vicitrāṇi racitānyaṅgaṇāni ca  
sūryakāntāśca maṇayaścandrakāntāstathaiva ca  gṛhe gṛhe vicitrāśca vṛkṣātsvargasamudbhavāḥ  
toraṇānāṃ tathā lakṣmīrdṛśyate ca gṛhegṛhe  vividhāni vicitrāṇi śukahaṃsairvimānakaiḥ  
vitānāni vicitrāṇi cailavattoraṇaissaha  jalāśayānyanekāni dīrghikā vividhāḥ sthitāḥ  
udyānāni vicitrāṇi prasannaiḥ pūjitānyatha  narāśca devatāssarve striyaścāpsarasastathā  
karmabhūmau yājñikāśca paurāṇāssvargakāmyayā  kurvanti te vṛthā sarve vihāya himavatpuram  
yāvanna dṛṣṭametacca tāvatsvargaparā narāḥ  dṛṣṭrametadyadā viprāḥ kiṃ svargeṇa prayojanam  
 brahmovāca  ityevamṛṣivaryyāste varṇayantaḥ puraśca tat  gatā haimālayaṃ sarve gṛhaṃ sarvasamṛddhimat  
tāndraṣṭvā sūryasaṃkāśān himavānvismito'bravīt  dūrādākāśamārgasthānmunīnsapta sutejasaḥ  
 himavānuvāca  saptaite sūryyasaṃkāśāḥ samāyāṃti madantike  pūjā kāryyā prayatnena munīnāṃ ca mayādhunā  
vayaṃ dhanyā gṛhasthāśca sarveṣāṃ sukhadāyinaḥ  yeṣāṃ gṛhe samāyānti mahātmāno yadīdṛśāḥ  
brahmovāca  etasminnantare caivākāśādetya bhuvi sthitān  sanmukhe himavāndṛṣṭvā yayau mānapurassaram  
kṛtāṃjalirnataskandhaḥ saptarṣīnsupraṇamya saḥ  pūjāṃ cakāra teṣāṃ vai bahumānapurassaram  
hitāssaptarṣayaste ca himavantannageśvaram  gṛhītvocuḥ prasannāsyā vacanaṃ maṅgalālayam  
yathāgrataśca tānkṛtvā dhanyā mama gṛhāśramaḥ  ityuktvāsanamānīya dadau bhaktipurassaram  
āsaneṣūpaviṣṭeṣu tadājñaptassvayaṃ sthitaḥ  uvāca himavāṃstatra munīñjyotirmayāstadā  
himālaya uvāca  dhanyo hi kṛtakṛtyohaṃ saphalaṃ jīvita mama  lokeṣu darśanīyohaṃ bahutīrthasamo mataḥ  
yasmādbhavanto madgehamāgatā viṣṇurūpiṇaḥ  pūrṇānāṃ bhavatāṃ kāryyaṃ kṛpaṇānāṃ gṛheṣu kim  
tathāpi kiñcitkāryaṃ ca sadṛśaṃ sevakasya me  kathanīyaṃ sudayayā saphalaṃ syājjanurmama  
iti śrīśivamahāpurāṇe dvitīyāyāṃ rudrasaṃhitāyāntṛtīye pārvatīkhaṇḍe saptarṣyāgamanavarṇanaṃ nāma dvātriṃśo'dhyāyaḥ  
 ṛṣaya ūcuḥ  jagatpitā śivaḥ prokto jaganmātā śivā matā  tasmāddeyā tvayā kanyā śaṃkarāya mahātmane  
evaṃ kṛtvā himagire sārthakaṃ te bhavejjanuḥ  jagadgurorgurustvaṃ hi bhaviṣyasi na saṃśayaḥ  
 brahmovāca  evaṃ vacanamākarṇya saptarṣīṇāṃ munīśvara  praṇamya tānkarau baddhvā girirājo'bravīdidam  
himālaya uvāca  saptarṣayo mahābhāgā bhavadbhiryadudīritam  tatpramāṇīkṛtaṃ me hi puraiva giriśecchayā  
idānīmeka āgatya vipro vaiṣṇavadharmavān  śivamuddiśya suprītyā viparītaṃ vaco'bravīt  
tadārabhya śivāmātā jñānabhraṣṭā babhūva ha  sutāvivāhaṃ rudreṇa yoginā tena necchati  
kopāgāramagātsā hi sutaptā malināmbarā  kṛtvā mahāhaṭhaṃ viprā bodhyamānāpi'nābudhat  
ahaṃ ca jñānavibhraṣṭo jātohaṃ satyamīryyate  dātuṃ sutāṃ maheśāya necchāmi bhikṣurūpiṇe  brahmovācaityuktvā śailarājastu śivamāyāvimohitaḥ  tūṣṇīṃ babhūva tatrastho munīnāṃ madhyato mune  
sarve saptarṣayaste hi śivamāyāṃ praśasya vai  preṣayāmāsuratha tāṃ menakāṃ pratyarundhatīm  
atha patyussamādāya nideśaṃ jñānadā hi sā  jagāmārundhatī tūrṇaṃ yatra menā ca pārvatī  
gatvā dadarśa menāṃ tāṃ śayānāṃ śokamūrcchitām  uvāca madhuraṃ sādhvī sāvadhānā hitaṃ vacaḥ  
arundhatyuvāca  uttiṣṭha menake sādhvi tvadgṛhe'hamarundhatī  āgatā munayaścāpi saptāyātāḥ kṛpālavaḥ  
brahmovāca  arundhatīsvaraṃ śrutvā śīghramutthāya menakā  uvāca śirasā natvā tāṃ padmāmiva tejasā  
menovāca  ahodya kimidaṃ puṇyamasmākaṃ puṇyajanmanām  vadhūrjagadvidheḥ patnī vasiṣṭhasyāgateha vai  
kimarthamāgatā devi tanme brūhi viśeṣataḥ  ahaṃ dāsīsamā te hi sasutā karuṇāṃ kuru  
brahmovāca  ityuktvā menakāṃ sādhvī bodhayitvā ca tāṃ bahu  tathāgatā ca suprītyā sāste yatrarṣayo'pi te  
atha śaileśvaraṃ te ca bodhayāmāsurādarāt  smṛtvā śivapadadvandvaṃ sarve vākyaviśāradāḥ  
ṛṣaya ūcuḥ  śailendra śrūyatāṃ vākyamasmākaṃ śubhakāraṇam  śivāya pārvatīṃ dehi saṃharttuḥ śvaśuro bhava  
ayācitāraṃ sarveśaṃ prārthayāmāsa yatnataḥ  tārakasya vināśāya brahmāsambaṃdhakarmmaṇi  
notsuko dārasaṃyoge śaṃkaro yogināṃ varaḥ  vidheḥ prārthanayā devastava kanyāṃ grahīṣyati  
duhituste tapastaptaṃ pratijñānaṃ cakāra sā  hetudvayena yogīndro vivāhaṃ ca kariṣyati  
brahmovāca  ṛṣīṇāṃ vacanaṃ śrutvā prahasya sa himālayaḥ  uvāca kiñcidbhītastu paraṃ vinayapūrvakam  
himālaya uvāca  śivasya rājasāmagrīṃ na hi paśyāmi kāñcana  kañcidāśrayamaiśvaryaṃ kaṃ vā svajanabāndhavam  
necchāmyati vinirliptayogine svāṃ sutāmaham  yūyaṃ vedavidhātuśca putrā vadata niścitam  
varāyānanurūpāya pitā kanyāṃ dadāti cet  kāmānmohādbhayāllobhātsa naṣṭo narakaṃ yajet  
na hi dāsyāmyahaṃ kanyāmicchayā śūlapāṇaye  yadvidhānaṃ bhavedyogyamṛṣayasta dvidhīyatām  
brahmovāca  ityākarṇya vacastasya himāgasya munīśvara  pratyuvāca vasiṣṭhastaṃ teṣāṃ vākyaviśārada  
vasiṣṭha uvāca  śṛṇu śaileśa madvākyaṃ sarvathā te hitāvaham  dharmāviruddhaṃ satyaśca paratreha mudāvaham  
vacanaṃ trividhaṃ śaila laukike vaidike'pi ca  sarvaṃ jānāti śāstrajño nirmalajñānacakṣuṣā  
asatyamahitaṃ paścātsāṃprataṃ śrutisundaram  subuddhirvakti śatrurhi hitaṃ naiva kadācana  
ādāvaprītijanakaṃ pariṇāme sukhāvaham  dayālurdhamaśīlo hi bodhayatyeva bāṃdhavaḥ  
śrutimātrātsudhātulyaṃ sarvakālasukhāvaham  satyasāraṃ hitakaraṃ vacanaṃ śreṣṭhamīpsitam  
evañca trividhaṃ śaila nītiśāstroditaṃ vacaḥ  kathyatāṃ triṣu madhye kiṃ bruve vākyaṃ tvadīpsitam  
brāhmasampadvihīnaśca śaṃkarastridaśeśvaraḥ  tattvajñānasamudreṣu sannimagnaikamānasaḥ  
jñānānandasyeśvarasya brāhmavastuṣu kā spṛhā  gṛhī dadāti svasutāṃ rājyasampattiśāline  
kanyakāṃ duḥkhine dattvā kanyāghātī bhavetpitā  ko veda śaṃkaro duḥkhī kubero yasya kiṃkaraḥ  
bhrūbhaṅgalīlayā sṛṣṭiṃ sraṣṭuṃ harttuṃ kṣamo hi saḥ  nirguṇaḥ paramātmā ca pareśaḥ prakṛteḥ paraḥ  
yasya ca trividhā mūrttirvidhā tussṛṣṭikarmaṇi  sṛṣṭisthityantajananī brahmaviṣṇuharābhidhā  
brahmā ca brahmalokastho viṣṇuḥ kṣīrodavāsakṛt  haraḥ kailāsanilayaḥ sarvāḥ śivavibhūtayaḥ  
dhatte ca trividhā mūrtī prakṛtiḥ śivasambhavā  aṃśena līlayā sṛṣṭau kalayā bahudhā api  
mukhodbhavā svayaṃ vāṇī vāgadhiṣṭhātṛdevatā  vakṣaḥsthalodbhavā lakṣmīssarvasampatsvarūpiṇī  
śivā tejassu devānāmāvirbhāvaṃ cakāra sā  nihatya dānavānsarvāndevebhyaśca śriyaṃ dadau  
prāpa kalpāntare janma jaṭhare dakṣa yoṣitaḥ  nāmnā satī haraṃ prāpa dakṣastasmai dadau ca tām  
dehaṃ tatyāja yogena śrutvā sā bhartṛnindanam  sādya tvattastu menāyāṃ jajñe jaṭharataśśivā  
śivā śivasya patnīyaṃ śaila janmanijanmani  kalpekalpe buddhirūpā jñānināṃ jananī parā  
jāyate sma sadā siddhā siddhidā siddhirūpiṇī  satyā asthi citābhasma bhaktyā dhatte harassvayam  
atastvaṃ svecchayā kanyāṃ dehi bhadrāṃ harāya ca  athavā sā svayaṃ kāntasthāne yāsyatyadāsyasi  
kṛtvā pratijñāṃ deveśo dṛṣṭvā kleśamasaṃkhyakam  duhituste tapaḥsthānamājagāma dvijātmakaḥ  
tāmāśvāsya varaṃ dattvā jagāma nijamandiram  tatprārthanāvaśācchambhuryayāce tvāṃ śivāṃ gire  
aṃgīkṛtaṃ yuvābhyāṃ tacchivabhaktiratātmanā  viparītamatirjātā vada kasmādgirīśvara  
tadgatvā prabhuṇā deva prārthitena tvadantikam  prasthāpitā vayaṃ śīghraṃ hyṛṣayassāpyarundhatī  
śikṣayāmo vayaṃ tvā hi dattvā rudrāya pārvatīm  evaṃkṛte mahānando bhaviṣyati gire tava  
śivāṃ śivāya śailendra svecchayā cenna dāsyasi  bhavitā tadvivāho'tra bhavitavyabalena hi  
varaṃ dadau śivāyai sa tapantyai tāta śaṃkaraḥ  nahīśvarapratijñātaṃ viparītāya kalpate  
aho pratijñā durlaṃghyā sādhūnāmīśavartinām  sarveṣāṃ jagatāṃ madhye kimīśasya punargire  
eko mahendraśśailānāṃ pakṣāṃściccheda līlayā  pārvatī līlayā merośśṛṅgabhaṅgaṃ cakāra ca  
ekārthe nahi śaileśa nāśyāssarvā hi sampadaḥ  ekaṃ tyajetkulasyārthe śrutireṣā sanātanī  
dattvā viprāya svasutāmanaraṇyo nṛpeśvara  brāhmaṇādbhayamāpanno rarakṣa nijasampadam  
tamāśu bodhayāmāsurnītiśāstravido janāḥ  brahmaśāpādvibhītāśca guravo jñātisattamāḥ  
śailarāja tvamapyeva sutāṃ dattvā śivāya ca  rakṣa sarvānbaṃdhuvargānvaśaṃ kuru surānapi  
brahmovāca  ityākarṇya vasiṣṭhasya vacanaṃ sa praha sya ca  papraccha nṛpavārttāśca hṛdayena vidūyatā  
himālaya uvāca  kasya vaṃśodbhavo brahmannanaraṇyo nṛpaścasaḥ  sutāṃ dattvā sa ca kathaṃ rarakṣākhilasampadaḥ  
brahmovāca  iti śrutvā vasiṣṭhastu śailavākyaṃ prasannadhīḥ  provāca giraye tasmai nṛpavārttā sukhāvahām  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe girisāṃtvanonāma trayastriṃśo'dhyāyaḥ  
 vasiṣṭha uvāca  manorvaṃśodbhavo rājā so'naraṇyo nṛpeśvara  indrasāvarṇisaṃjñasya caturdaśamitasya hi  
anaraṇyo nṛpaśreṣṭhassa ptadvīpamahīpatiḥ  śambhubhakto viśeṣeṇa maṅgalāraṇyajo balī  
bhṛguṃ purodhasaṃ kṛtvā śataṃ yajñāṃścakāra saḥ  na svīcakāra śakratvaṃ dīyamānaṃ surairapi  
babhūvaśśataputrāśca rājñastasya himālaya  kanyaikā sundarī nāmnā padmā padmālayā samā  
yassnehaḥ putraśatake kanyāyāñca tato'dhikaḥ  nṛpasya tasya tasyāṃ hi babhūva nagasattama  
prāṇādhikāḥ priyatamā mahiṣyassarvayoṣitaḥ  nṛpasya patnyaḥ pañcāsansarvāssaubhāgyasaṃyutā  
sā kanyā yauvanasthā ca babhūva svapiturgṛhe  patraṃ prasthāpayāmāsa suvarāna yanāyasaḥ  
ekadā pippalādarṣirgarntuṃ svāśramamutsukaḥ  tapaḥsthāne nirjane ca gandharvaṃ sa dadarśa ha  
strīyutaṃ magnacittaṃ ca śṛṅgāre rasasāgare  viharantaṃ mahāpremṇā kāmaśāstraviśāradam  
dṛṣṭvā taṃ muniśārdūlaḥ sakāmaḥ saṃbabhūva saḥ  tapatsvadattacittaścāciṃtayaddārasaṃgraham  
evaṃvṛttasya tasyaiva pippalādasya sanmuneḥ  kiyatkālo gatastatra kāmonmathitacetasaḥ  
ekadā puṣpabhadrāyāṃ snātuṃ gacchanmunīśvaraḥ  dadarśa padmāṃ yuvatīṃ padmāmiva manoramām  
keyaṃ kanyeti papraccha samīpasthāñjanānmuniḥ  janā nivedayāṃcakrurnatvā śāpaniyantritāḥ  
janā ūcuḥ  anaraṇyasuteyaṃ vai padmā nāma ramāparā  varārohā prārthyamānā nṛpaśreṣṭhairguṇālayā  
 brahmovāca  tacchrutvā sa munirvākyaṃ janānāṃ tathyavādinām  cukṣobhātīva manasi tallipsura bhavacca saḥ  
muniḥ snātvābhīṣṭadevaṃ sampūjya vidhivacchivam  jagāma kāmī bhikṣārthamanaraṇyasabhāṃ gire  
rājā śīghraṃ muniṃ dṛṣṭvā praṇanāma bhayākulaḥ  madhuparkādikaṃ dattvā pūjayāmāsa bhaktitaḥ  
kāmātsarvaṃ gṛhītvā ca yayāce kanyakāṃ muniḥ  maunī babhūva nṛpatiḥ kiñcinirvaktumakṣamaḥ  
muniryayāce kanyāṃ sa tāṃ dehīti nṛpeśvara  anyathā bhasmasātsarvaṃ kariṣyāmi kṣaṇena ca  
sarve babhūvavurācchannā gaṇāstattejasā mune  ruroda rājā sagaṇo dṛṣṭvā vipraṃ jarāturam  
mahiṣyo rurudussarvā itikarttavyatākṣamāḥ  mūrcchāmāpa mahārājñī kanyāmātā śucākulā  
babhūvustanayāssarve śokākuli tamānasāḥ  sarvaṃ śokākulaṃ jātaṃ nṛpasambandhi śailapa  
etasminnantare prājño dvijo gururanuttamaḥ  purohitaśca matimānāgato nṛpasannidhim  
rājā praṇamya sampūjya ruroda ca tayoḥ puraḥ  sarvaṃ nivedayāṃcakre papracchocitamāśu tat  
atha rājño gururvipraḥ paṇḍitaśca purohitaḥ  api dvau śāstranītijñau bodhayāmāsaturnṛpam  
śokākulāśca mahiṣīrnṛpabālāṃśca kanyakām  uttamā nītimādṛtya sarveṣāṃ hitakāriṇīm  
gurupurodhasāvūcatuḥ  śṛṇu rājanmahāprājña vaco nau saddhitāvaham  mā śucaḥ saparīvāraśśāstre kuru matiṃ satīm  
adya vābdadinānte vā dātavyā kanyakā nṛpa  pātrāya viprāyānyasmai kasmai cidvā viśeṣataḥ  
satpātraṃ brāhmaṇādanyanna paśyāvo jagattraye  sutāṃ dattvā ca munaye rakṣa svāṃ sarvasampadam  
rājannekanimittena sarvasaṃpadvinaśyati  sarvaṃ rakṣati taṃ tyaktvā vinā taṃ śaraṇāgatam  
vasiṣṭha uvāca  rājā prājñavacaḥ śrutvā vilapya ca muhurmuhuḥ  kanyāṃ sālaṃkṛtāṃ kṛtvā munīndrāya dadau kila  
kāntāṃ gṛhītvā sa munirvivāhya vidhivadgire  padmāṃ padmopamāṃ tāṃ vai muditassvālayaṃ yayau  
rājā sarvānparityajya dattvā vṛddhāya cātmajām  glāniṃ citte samādhāya jagāma tapase vanam  
tadbhāryyāpi vanaṃ yāte prāṇanāthe tadā gire  bhartuśca duhituśśokātprāṇāṃstatyāja sundarī  
pūjyāḥ putrāśca bhṛtyāśca mūrcchāmāpurnṛpaṃ vinā  śuśucuḥ śvāsasaṃyuktaṃ jñātvā sarvepare janāḥ  
anaraṇyo vanaṃ gatvā tapastaptvāti śaṃkaram  samārādhya yayau bhaktyā śivalokamanāmayam  
nṛpasya kīrtimānnāmnā jyeṣṭhaputrotha dhārmikaḥ  putravatpālayāmāsa prajā rājyaṃ cakāra ha  
iti te kathitaṃ śailānaraṇyacaritaṃ śubham  kanyāṃ dattvā yathārakṣadvaṃśaṃ cāpyakhilaṃ dhanam  
śailarāja tvamapyevaṃ sutāṃ dattvā śivāya ca  rakṣa sarvakulaṃ sarvānvaśānkuru surānapi  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe'naraṇyacaritavarṇanaṃ nāma catustriṃśo'dhyāyaḥ  
nārada uvāca  anaraṇyasya caritaṃ sutādānasamanvitam  śrutvā girivarastāta kiṃ cakāra ca tadvada  
brahmovāca  anaraṇyasya caritaṃ kanyādānasamanvitam  śrutvā papraccha śaileśo vasiṣṭhaṃ sāñjaliḥ punaḥ  
śaileśa uvāca  vasiṣṭha muniśārdūla brahmaputra kṛpānidhe  anaraṇyacaritrante kathitaṃ paramādbhutam  
anaraṇyasutā yasmāt pippalādaṃ muniṃ patim  samprāpya kimakārṣītsā taccaritraṃ mudāvaham  
vasi  pippalādo munivaro vayasā jarjarodhikaḥ  gatvā nijāśramaṃ nāryā'naraṇyasutayā tayā  
uvāsa tatra suprītyā tapasvī nātilampaṭaḥ  tatrāraṇye girivara sa nityaṃ nijadharmakṛt  
athānaraṇyakanyā sā siṣeve bhaktito munim  karmaṇā manasā vācā lakṣmīnārāyaṇaṃ yathā  
ekadā svarṇadīṃ snātuṃ gacchantīṃ susmitāṃ ca tām  dadarśa pathi dharmaśca māyayā vṛṣarūpadhṛk  
cāruratnarathasthaśca nānālaṃ kārabhūṣitaḥ  navīnayauvanaśśrīmānkāmadevasabhaprabhaḥ  
dṛṣṭvā tāṃ sundarīṃ padmāmuvāca sa vṛṣo vibhuḥ  vijñātuṃ bhāvamantaḥsthaṃ tasyāśca muniyoṣitaḥ  
 dharma uvāca  ayi sundari lakṣmīrvai rājayogye manohare  atīva yauvanasthe ca kāmini sthirayauvane  
jarāturasya vṛddhasya pippalādasya vai muneḥ  satyaṃ vadāmi tanvaṃgi samīpe naiva rājase  
vipraṃ tapassu nirataṃ nirghṛṇaṃ maraṇonmukham  tvaktvā māṃ paśya rājendraṃ ratiśūraṃ smarāturam  
prāpnoti sundarī puṇyātsaundaryyaṃ pūrvajanmanaḥ  saphalaṃ tadbhavetsarvaṃ rasikāliṃganena ca  
sahasrasundarīkāntaṃ kāmaśāstraviśāradam  kiṃkaraṃ kuru māṃ kānte samparityajya taṃ patim  
nirjane kānane ramye śaile śaile nadītaṭe  viharasva mayā sārddhaṃ janmedaṃ saphalaṃ kuru  
 vasiṣṭha uvāca  ityevamuktavantaṃ sā svarathādavaruhya ca  grahītumutsukaṃ haste tamuvāca pativratā  
padmo vāca  gaccha dūraṃ gaccha dūraṃ pāpiṣṭhastvaṃ narādhipa  māṃ cetpaśyasi kāmena sadyo naṣṭo bhaviṣyasi  
pippalādaṃ muni śreṣṭhaṃ tapasā pūtavigraham  tyaktvā kathaṃ bhajeyaṃ tvāṃ strījitaṃ ratilampaṭam  
strījitasparśamātreṇa sarvaṃ puṇyaṃ praṇaśyati  strījitaḥ parapāpī ca taddarśanamaghāvaham  
satkriyo hyaśucirnityaṃ sa pumān yaḥ striyā jitaḥ  nindanti pitaro devā māna vāssakalāśca tam  
tasya kiṃ jñāna sutapo japahomaprapūjanaiḥ  vidyayā dānataḥ kimvā strībhiryasya mano hṛtam  
mātaraṃ māṃ striyo bhāvaṃ kṛtvā yena bravīṣi ha  bhaviṣyati kṣayastena kālena mama śāpataḥ  
vasiṣṭha uvāca  śrutvā dharmassatīśāpaṃ nṛpa mūrtiṃ vihāya ca  dhṛtvā svamūrtiṃ deveśaḥ kampamāna uvāca saḥ  
dharma uvāca  mātarjānīhi māṃ dharmaṃ jñānināñca guro rgurum  parastrīmātṛbuddhiśca kuvvarntaṃ satataṃ sati  
ahaṃ tavāntaraṃ jñātumāgatastava sannidhim  tavāhañca mano jāne tathāpi vidhinoditaḥ  
kṛtaṃ me damanaṃ sādhvi na viruddhaṃ yathocitam  śāstiḥ samutpathasthānāmīśvareṇa vinirmitā  
svayaṃ pradātā sarvebhyaḥ sukhaduḥkhavarānkṣamaḥ  sampadaṃ vipadaṃ yo hi namastasmai śivāya hi  
śatruṃ mitraṃ samvidhātuṃ prītiñca kalahaṃ kṣamaḥ  sraṣṭuṃ naṣṭuṃ ca yassṛṣṭiṃ namastasmai śivāya hi  
yena śuklīkṛtaṃ kṣīraṃ jale śaityaṃ kṛtampurā  dāhīkṛto hutā śaśca namastasmai śivāya hi  
prakṛtirnirmitā yena taptvāti mahadāditaḥ  brahmaviṣṇumaheśādyā namastasmai śivāya hi  
brahmovācaḥ  ityuktvā puratastasyāstasthau dharmo jagadguruḥ  kiñcinnovāca cakitastatpātivratya toṣitaḥ  
padmāpi nṛpakanyā sā pippalādaprisā tadā  sādhvī taṃ dharmamājñāya vismitovāca parvata  
padmovāca  tvameva dharma sarveṣāṃ sākṣī nikhilakarmaṇām  kathaṃ mano me vijñātuṃ viḍambayasi māṃ vibho  
yattatsarvaṃ kṛtaṃ brahman nāparādho babhūva me  tvañca śapto mayā'jñānātstrīsvabhā vādvṛthā vṛṣa  
kā vyavasthā bhavettasya cintayāmīti sāmpratam  citte sphuratu sā buddhiryayā śaṃ saṃllabhāmi vai  
ākāśosau diśassarvā yadi naśyantu vāyavaḥ  tathāpi sādhvīśāpastu na naśyati kadācana  
satye pūrṇaścatuṣpādaḥ paurṇa māsyāṃ yathā śaśī  virājase devarāja sarvakālaṃ divāniśam  
tvañca naṣṭo bhavasi cetsṛṣṭināśo bhavettadā  iti kartavyatāmūḍhā vṛthāpi ca vadāmyaham  
pādakṣayaśca bhavitā tretāyāṃ ca surottama  pādopare dvāpare ca tṛtīyo'pi kalau vibho  
kaliśeṣe'khilāśchinnā bhaviṣyanti tavāṃghrayaḥ  punassatye samāyāte paripūrṇo bhaviṣyasi  
satye sarvavyāpakastvaṃ tadanyeṣu ca ku tracit  yugavyavasthayā sa tvaṃ bhaviṣyasi tathā tathā  
ityevaṃ vacanaṃ satyaṃ mamāstu sukhadaṃ tava  yāmyahaṃ patisevāyai gaccha tvaṃ svagṛhaṃ vibho  
 brahmovāca  ityākarṇya vacastasyāssantuṣṭobhūdvṛṣassa vai  tadevaṃvādinīṃ sādhvīmuvāca vidhinandana  
dharma uvāca  dhanyāsi patibhaktāsi svasti testu pativrate  varaṃ gṛhāṇa tvatsvāmī tvatparitrāṇakāraṇāt  
yuvā bhavatu te bhartā ratiśūraśca dhārmikaḥ  rūpavān guṇavānvāgmī saṃtatasthirayauvanaḥ  
cirañjīvī sa bhavatu mārkaṇḍeyātpa raśśubhe  kuberāddhanavāṃścaiva śakrādaiśvaryyavānapi  
śivabhakto harisamassiddhastu kapilātparaḥ  buddhyā bṛhaspatisamassamatvena vidhessamaḥ  
svāmisaubhāgyasaṃyuktā bhava tvaṃ jīvanāvadhi  tathā ca subhage devi tvaṃ bhava sthirayauvanā  
mātā tvaṃ daśaputrāṇāṃ guṇināṃ cirajīvinām  svabharturadhikānāṃ ca bhaviṣyasi na saṃśayaḥ  
gṛhā bhavantu te sādhvi sarvasampatsama nvitāḥ  prakāśamantassatataṃ kuberabhavanādhikāḥ  
 vasiṣṭha uvāca  ityevamuktā santasthau dharmassa girisattama  sā taṃ pradakṣiṇīkṛtya praṇamya svagṛhaṃ yayau  
dharmastathāśiṣo datvā jagāma nijamandiram  praśaśaṃsa ca tāṃ prātyā padmāṃ saṃsadi saṃsadi  
sā reme svāminā sārddhaṃ yūnā rahasi santatam  paścādbabhūvu'ssatputrāstadbharturadhikā guṇaiḥ  
babhūva sakalā sampaddampatyoḥ sukhavarddhinī  sarvānandavṛddhikarī paratreha ca śarmaṇe  
śailendra kathitaṃ sarvamitihāsaṃ purātanam  dampatyośca tayoḥ prītyā śrutaṃ te paramādarāt  
buddhvā tattvaṃ sutāṃ dehi pārvatīmīśvarāya ca  kuruṣaṃ tyaja śailendra menayā svastriyā saha  
saptāhe samatīte tu durlabheti śubhe kṣaṇe  lagnādhipe ca lagnasthe candresvatnayānvite  
mudite rohiṇīyukte viśuddhe candratārake  mārgamāse candravāre sarvadoṣavivarjite  
sarvasadgrahasaṃsṛṣṭa'sadgrahadṛṣṭivarjite  sadapatyaprade jīve patisaubhāgyadāyini  
jagadambāṃ jagatpitre mūlaprakṛtimīśvarīm  kanyāṃ pradāya girijāṃ kṛtī tvaṃ bhava parvata  
brahmovāca  ityuktvā muniśārdūlo vasiṣṭho jñānisattamaḥ  virarāma śivaṃ smṛtvā nānālīlākaraṃ prabhum  
iti śrīśiva mahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe padmāpippalādacaritavarṇanaṃ nāma pañcatriṃśo'dhyāyaḥ  
brahmovāca  vasiṣṭhasya vacaḥ śrutvā sagaṇopi himālayaḥ  vismito bhāryyayā śailānuvāca sa girīśvaraḥ  
himālaya uvāca  he mero girirāṭ sahya gandhamādana mandara  maināka vindhya śailendrāssarve śṛṇuta madvacaḥ  
vasiṣṭho hi vadatyevaṃ kiṃ me kāryyaṃ vicāryyate  yathā tathā ca śaṃsadhvaṃ nirṇīya manasākhilam  
brahmovāca  tacchutvā vacanaṃ tasya sumerupramukhāśca te  procurhimālayaṃ prītyā sunirṇīya mahīdharāḥ  
śailā ūcuḥ  adhunā kiṃ vimarśena kṛtaṃ kāryyaṃ tathaiva hi  utpanneyaṃ mahābhāga devakāryārthameva hi  
pradātavyā śivāyeti śivasyārthevatāriṇī  anayārādhito rudro rudreṇa yadi bhāṣitā  
brahmovāca  etacchrutvā vacasteṣāmmervādīnāṃ himācalaḥ  suprasannatarobhūdvai jahāsa girijā hṛdi  
arundhatī ca tāṃ menāṃ bodhayāmāsa kāraṇāt  nānāvākyasamūhenetihāsairvividhairapi  
atha sā menakā śailapatnī buddhvā prasannadhīḥ  munīnarundhatīṃ śailaṃ bhojayitvā bubhoja ca  
atha śailavaro jñānī susaṃsevya munīṃśca tām  uvāca sāñjaliḥ prītyā prasannātmāgatabhramaḥ  
himācala uvāca  saptarṣayo mahābhāgā vacaḥ śṛṇuta māmakam  vismayo me gatassarvaśśivayoścaritaṃ śrutam  
madīyaṃ ca śarīramvai patnī menā sutāssutā  ṛddhissiddhiśca cānyadvai śivasyaiva na cānyathā  
 brahmovāca  ityuktvā sa tadā putrīṃ dṛṣṭvā tatsādaraṃ ca tām  bhūṣayitvā tadaṅgāni ṛṣyutsaṃge nyaveśayet  
uvāca ca punaḥ prītyā śailarāja ṛṣīṃstadā  ayaṃ bhāgo mayā tasmai dātavya iti niścitam  
 ṛṣaya ūcuḥ  śaṃkaro bhikṣukastetha svayaṃ dātā bhavān gire  bhaikṣyañca pārvatī devī kimataḥ paramuttamam  
himavan śikharāṇānte yaddhetossadṛśī gatiḥ  dhanyastvaṃ sarvaśailānāmadhipassarvato varaḥ  
 brahmovāca  evamuktvā tu kanyāyai munayo vimalāśayāḥ  āśiṣaṃ dattavantaste śivāya sukhadā bhava  
spṛṣṭvā kareṇa tāṃ tatra kalyāṇaṃ te bhaviṣyati  śuklapakṣe yathā candro varddhantāṃ tvadguṇāstathā  
ityuktvā munayassarve dattvā te giraye mudā  puṣpāṇi phalayuktāni pratyayaṃ cakrire tadā  
arundhatī tadā tatra menāṃ sā susukhī mudā  guṇaiśca lobhayāmāsa śivasya paramā satī  
haridrākuṃkumaiśśailaśmaśrūṇi pratyamārjayat  laukikācāramādhāya maṃgalāyanamuttamam  
tataśca te caturthehni saṃdhāryya lagnamuttamam  parasparaṃ ca santuṣya saṃjagmuśśivasannidhim  
tatra gatvā śivaṃ natvā stutvā vivi dhasūktibhiḥ  ūcuḥ sarve vasiṣṭhādyā munayaḥ parameśvaram  
ṛṣaya ūcuḥ  devadeva mahādeva parameśa mahāprabho  śṛṇvasmadvacanaṃ prītyā yatkṛtaṃ sevakaistava  
bodhito girirājaśca menā vividhasūktibhiḥ  setihāsaṃ maheśāna prabuddhosau na saṃśayaḥ  
vākyadattā girīndreṇa pārvatī te hi nānyathā  udvāhāya pragaccha tvaṃ gaṇairdevaiśca saṃyutaḥ  
gaccha śīghraṃ mahādeva himācalagṛhaṃ prabho  vivāhaya yathā rītiḥ pārvatīmātmajanmane  
 brahmovāca  tacchrutvā vacanaṃ teṣāṃ laukikācāratatparaḥ  prahṛṣṭātmā maheśānaḥ prahasyedamuvāca saḥ  
maheśa uvāca  vivāho hi mahābhāgā na dṛṣṭo na śruto mayā  yathā purā bhavadbhistadvidhiḥ procyo viśeṣataḥ  
 brahmovāca  tadākarṇya maheśasya laukikaṃ vacanaṃ śubham  pratyūcuḥ prahasantaste devadevaṃ sadāśivam  
ṛṣaya ūcuḥ  viṣṇumāhūya vai śīghraṃ sasamājaṃ viśeṣataḥ  brahmāṇaṃ sasutaṃ prītyā tathā devaṃ śatakratum  
tathā ṛṣigaṇānsarvān yakṣagandharvakinnarān  siddhān vidyādharāṃścaiva tathā caivāpsarogaṇān  
etāṃścānyānprabho sarvānānaya sveha sādaram  sarvaṃ saṃsādhayiṣyanti tvatkāryyaṃ te na saṃśayaḥ  
brahmovāca  ityuktvā sapta ṛṣayastadājñāṃ prāpya te mudā  svadhāma prayayussarve śaṃsantaḥ śaṅkarīṃ gatim  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṃḍe saptaṛṣivacanaṃ nāma ṣaṭtriṃśo'dhyāyaḥ  
nārada uvāca  tāta prājña vadedānīṃ saptarṣiṣu gateṣu ca  kimakārṣīddhimagiristanme kṛtvā kṛpāṃ prabho  
 brahmovāca  gateṣu teṣu muniṣu saptasvapi munīśvara  sārundhatīṣu himavān yadakārṣīdbravīmi te  
tata āmantrya svabhrātṝn mervādīn sasutapriyaḥ  mahāmanāssa mumude himavān parvateśvaraḥ  
tadājñaptastataḥ prītyā himavān lagna patrikām  lekhayāmāsa suprītyā gargeṇa svapurodhasā  
atha prasthāpayāmāsa tāṃ śivāya sa patrikām  nānāvidhāstu sāmagryaḥ svajanairmuditātmabhiḥ  
te janāstatra gatvā ca kailāse śivasannidhim  daduśśivāya tatpatraṃ tilakaṃ samvidhāya ca  
sanmānitā viśeṣeṇa prabhuṇā ca yathocitam  sarve te prītimanasa ājagmuśśailasannidhim  
sanmānitānviśeṣeṇa maheśenāgatāñjanān  dṛṣṭvā suharṣitāñcchailo mumodātīva cetasi  
tato nimantraṇaṃ cakre svabandhūnāṃ pramoditaḥ  nānādeśasthitānāñca nikhilānāṃ sukhāspadam  
tatassa kārayāmāsa svarṇasaṃgrahamādarāt  nānāvidhāśca sāmagrīrvivāhakaraṇocitāḥ  
taṇḍulānāṃ bahūñchailān pṛthukānāṃ tathaiva ca  guḍānāṃ śarkarāṇāñca lavaṇānāṃ tathaiva ca  
kṣīrāṇāṃ ca ghṛtānāñca dadhnāṃ vāpīścakāra saḥ  yavādidhānyapiṣṭānāṃ laḍḍukānāṃ tathaiva ca  
śaṣkulīnāṃ svastikānāṃ śarkarāṇāṃ tathaiva ca  amṛtekṣurasānāṃ ca tatra vāpīścakāra saḥ  
bahvīrhaiyaṃgavānāñca hyāsavānāṃ tathaiva ca  nānā pakvānnasaṃghāṃśca mahāsvādurasāṃstathā  
nānā vyañjanavastūni gaṇadevahitāni ca  amūlyanānāvastrāṇi vahniśaucāni yāni ca  
maṇiratnaprakārāṇi suvarṇarajatāni ca  dravyāṇyetāni cānyāni saṃgṛhya vidhipūrvakam  
maṃgalaṃ kartumārebhe girirmaṃgalakṛddine  saṃskāraṃ kārayāmāsuḥ pārvatyāḥ parvatastriyaḥ  
tā maṃgalaṃ mudā cakrurbhūṣitā bhūṣaṇaiḥ svayam  puradvijastriyo dṛṣṭvā lokācāraṃ pracakrire  
sotsavaṃ vividhaṃ tatra sumaṃgalapurassaram  himālayo'pi hṛṣṭātmā kṛtvācāraṃ sumaṃgalam  
sarvabhāvena suprīto bandhuvargāgamotsukaḥ  etasminnantare tasya bāndhavāśca nimantritāḥ  
ājagmussastriyo hṛṣṭāssasutāssaparicchadāḥ  tadaiva śṛṇu devarṣe giryyāgamanamādṛtaḥ  
varṇayāmi samāsena śivaprītivivṛddhaye  devālaya giriryo hi divyarūpadharo mahān  
nānāratnaparibhrājatsamājassaparicchadaḥ  nānāmaṇimahāratnasāramādāya yatnataḥ  
suveṣālaṃkṛtaḥ śrīmān jagāma sa himālayam  mandarassarvaśobhāḍhyassanārītanayo giriḥ  
sūpāyanāni saṃgṛhya jagāma vividhāni ca  astācalopi divyātmā sopāyana udāradhīḥ  
bahuśobhāsamāyukta ājagāma mudānvitaḥ  udayācala ādāya sadratnāni maṇīnapi  
atyutkṛṣṭaparīvāra ājagāma mahāsukhī  malayo girirājo hi saparīvāra ādṛtaḥ  
sudivyaracanāyukta āyayau bahusadbalaḥ  sadyo darduranāmā ca muditassakalatrakaḥ  
bahuśobhānvitastātaḥ yayau himagirergṛham  niṣadopi prahṛṣṭātmā saparicchada āyayau  
sasutastrīgaṇaḥ prītyā yayau himagirergṛham  ājagāma mahābhāgyo bhūdharo gandhamādanaḥ  
karavīrastathaivāpi mahāvibhava saṃyutaḥ  mahendraḥ parvataśreṣṭha ājagāma himālayam    
sagaṇassasutastrīko bahuśobhāsamanvitaḥ  pāriyātro hi hṛṣṭātmā maṇi ratnākarassayut  
sagaṇassaparīvāra āyayau himabhūdharam  krauñcaḥ parvatarājo hi mahābalaparicchadaḥ  ājagāma giriśreṣṭhassa mupāyana ādṛtaḥ  
puruṣottamaśailopi saparicchada ādṛtaḥ  mahopāyanamādāyājagāma himabhūdharam  
nīlaḥ salīlassa sutassastrīko dravyasaṃyutaḥ  ājagāma himāgasya gṛhamānandasaṃyutaḥ  
trikūṭaścitrakūṭopi veṃkaṭaḥ śrīgiristathā  gokāmukhī nāradaśca himagehamupāgamat  
vindhyaśca parvataśreṣṭho nānāsampatsamanvitaḥ  ājagāma prahṛṣṭātmā sadāratanayaśśubhaḥ  
kālaṃjaro mahāśailo bahuharṣasamanvitaḥ  bahubhassagaṇaḥ prītyājagāmahimabhūdharam  
kailāsastu mahāśailo mahāharṣasamanvitaḥ  ājagāma kṛpāṃ kṛtvā sarvopari lasatprabhuḥ  
anyepi bhūbhṛto ye hi dvīpeṣvanyeṣvapi dvija  ihāpi ye'calāssarve āyayuste himālayam  
nimantritā nagāstatra tena pūrvaṃ mudā mune  āyayurnikhilāḥ prītyā vivāhaśśivayoriti  
tadā sarve samāyātāśśoṇabhadrādayaḥ khalu  bahuśobhā mahāprītyā vivāhaśśivayoriti  
nadyassarvāssamāyātā nānālaṃkārasaṃyutāḥ  divya rūpadharāḥ prītyā vivāhaśśivayoriti  
godāvarī ca yamunā brahmastrīrveṇikā tathā  āyayau himaśailamvai vivāhaśśivayoriti  
gaṃgā tu sumahāprītyā nānālaṃkārasaṃyutā  divyarūpā yayau prītyā vivāhaśśivayoriti  
narmadā tu mahāmodā rudrakanyā saridvarā  mahāprītyā jagāmāśu vivāhaśśivayoriti  
āgataistaistataḥ sarvaissarvato himabhūdharam  saṃkulāsītpurī divyā sarvaśobhāsamanvitā  
mahotsavā lasatketudhvajātoraṇakādhikā  vitānavinivṛttārkā tathā nānālasatprabhā  
himālayopi suprītyādareṇa vividhena ca  teṣāṃ cakāra sanmānaṃ tāsāṃ caiva yathāyatham  
sarvānnivāsayāmāsa susthāneṣu pṛthak pṛthak  sāmagrībhiranekābhistoṣayāmāsa kṛtsnaśaḥ  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pāvatīkhaṇḍe lagnapatrasaṃpreṣaṇasāmagrīsaṃgrahaśailāgamanavarṇanaṃ nāma saptatriṃśo'dhyāyaḥ  
 brahmovāca  atha śaileśvaraḥ prīto himavānmuni sattama  svapuraṃ racayāmāsa vicitraṃ paramotsavam  
siktamārgaṃ saṃskṛtaṃ ca śobhitaṃ paramarddhibhiḥ  dvāri dvāri ca rambhādi maṅgalaṃ dravyasaṃyutam  
prāṃgaṇaṃ racayāmāsa rambhāstaṃbhasamanvitam  paṭṭasūtraissaṃnibaddharasālapallavānvitam  
mālatīmālyasaṃyuktaṃ lasattoraṇasuprabham  śobhitammaṃgaladravyaiścaturdikṣu sthitaiśśubhaiḥ  
tathaiva sarvaṃ parayā mudānvitaścakre girīndrassvasutārthameva  gargampuraskṛtya mahāprabhāvaṃ prastāvayogyaṃ ca sumaṃgalaṃ hi  
āhūya viśvakarmāṇaṃ kārayāmāsa sādaram  maṇḍapaṃ ca suvistīrṇaṃ vedikādimanoharam  
ayutena surarṣe tadyojanānāṃ ca vistṛtam  anekalakṣaṇopetaṃ nānāścaryyasamanvitam  
sthāvaraṃ jaṃgamaṃ sarvaṃ sadṛśantairmanoharam  sarvato'dbhutasarvatvaṃ nānāvastucamatkṛtam  
jaṃgamaṃ vijitantatra sthāvareṇa viśeṣataḥ  jaṃgamena ca tatrāsījjitaṃ sthāvarameva hi  
payasā ca jitā tatra sthalabhūmirna cānyathā  jalaṃ kiṃ hi sthalaṃ kiṃ hi na viduḥ ke'pi kovidāḥ  
kvacitsiṃhāḥ kṛtrimāśca kvacitsārasapaṃktayaḥ  kvacicchikhaṇḍinastatra kṛtrimāśca manoharāḥ  
kvacitstriyaḥ kṛtrimāśca nṛtyantyaḥ puruṣaissaha  mohayantyo janānsarvānpaśyantyaḥ kṛtrimāstathā  
tathā tenaiva vidhinā dvārapālā manoharāḥ  hastairdhanūṃṣi coddhṛtya sthāvarā jaṃgamopamāḥ  
dvāri sthitā mahālakṣmīḥ kṛtrimā racitādbhutā  sarvalakṣaṇasaṃyuktā gatāḥ sākṣatpayorṇavāta  
gajāścālaṅkṛtā hyāsankṛtrimā akṛtopamāḥ  tathāśvāḥ na sādibhiścaiva gajāśca gajasādibhiḥ  
rathā rathibhirākṛṣṭā mahāścaryasamanvitāḥ  vāhanāni tathānyāni pattayaḥ kṛtrimāstathā  
evaṃ vimohanārthantu kṛtaṃ vai viśvakarmaṇā  devānāṃ ca munīnāṃ ca tena prītātmanā mune  
mahādvāri sthitau nandī kṛtrimaśca kṛto mune  śuddhasphaṭikasaṃkāśo yathā nandī tathaiva saḥ  
tasyopari mahādivyampuṣpakaṃ ratnabhūṣitam  rājitaṃ pallavaiśśubhraścāmaraiśca suśobhitam  
vāmapārśve gajau dvau ca śuddhakāśmīrasannibhau  caturdanto ṣaṣṭivarṣau bhedamānau mahāprabhau  
tathaivārkanibhau tena kṛtau cāśvau mahāprabhau  cāmarālaṃkṛtau divyau divyālaṅkārabhūṣitau  
daṃśitā vararatnāḍhyā lokapālāstathaiva ca  sarve devā yathārthaṃ vai kṛtā vai viśvakarmaṇā  
tathā hi ṛṣayassarve bhṛgvādyāśca tapodhanāḥ  anye hyupasurāstadvatsiddhāścānye'pi vai kṛtāḥ  
viṣṇuśca pārṣadaissarvairgaruḍākhyaissamanvitaḥ  kṛtrimo nirmitastadvatparamāścaryarūpavān  
tathaivāhaṃ sutaivedaissiddhaiśca parivāritaḥ  kṛtrimo nirmitastadvatpaṭhansūktāni nārada  
airāvatagajārūḍhaśśakrassvadalasaṃyutaḥ  kṛtrimo nirmitastadvatparipūrṇendusaṃnibhaḥ  
kiṃ bahūktena devarṣe sarvo vai viśvakarmaṇā  himāgapreritenāśu klṛptassurasamājakaḥ  
evaṃbhūtaḥ kṛtastena maṇḍapo divyarūpavān  anekāścaryasambhūto mahāndevavimohanaḥ  
athājñapto girīśena viśvakarmā mahāmatiḥ  nivāsārthaṃ surādīnāṃ tattallokām hi yatnataḥ  
tatraiva ca mahāmañcāḥ suprabhāḥ paramādbhutāḥ  racitāssukhadā divyā steṣāṃ vai viśvakarmaṇā  
tathāptasaptalokaṃ vai virece kṣaṇato'dbhutam  dīptyā paramayā yuktaṃ nivāsārthaṃ svayambhuvaḥ  
tathaiva viṣṇostvaparaṃ vaikuṇṭhākhyaṃ mahojjvalam  virece kṣaṇato divyaṃ nānāścaryasamanvitam  
amareśagṛhandivyaṃ tathaivādbhutamuttamam  virece viśvakarmāsau sarvaiśvaryasamanvitam  
gṛhāṇi lokapālānāṃ virece sundarāṇi ca  tadvatsa prītito divyānyadbhutāni mahānti ca  
anyeṣāmamarāṇāṃ ca sarveṣāṃ kramaśastathā  sadanāni vicitrāṇi racitāni ca tena vai  
viśvakarmā mahābuddhiḥ prāptaśambhumahāvaraḥ  virece kṣaṇataḥ sarvaṃ śivatuṣṭyarthameva ca  
tathaiva citraṃ paramaṃ mahojjvalaṃ mahāprabhandevavaraissupūjitam  girīśacihnaṃ śivalokasaṃsthitaṃ suśobhitaṃ śambhugṛhaṃ cakāra  
evambhūtā kṛtā tena racanā viśvakarmaṇā  vicitrā śivatuṣṭyarthaṃ parāścaryā mahojjvalā  
evaṃ kṛtvākhilaṃ cedaṃ vyavahāraṃ ca laukikam  paryyaikṣiṣṭa mudā śambhvāgamanaṃ sa himācalaḥ  
iti proktamaśeṣeṇa vṛttāntampramudāvaham  himālayasya devarṣe kimbhūyaḥ śrotumicchasi  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe maṇḍapādiracanāvarṇanaṃ nāmāṣṭatriṃśo'dhyāyaḥ  
nārada uvāca  vidhe tāta mahāprājña viṣṇuśiṣya namo'stu te  adbhuteyaṃ kathāśrāvi tvatto'smābhiḥ kṛpānidhe  
idānīṃ śrotumicchāmi caritaṃ śaśimaulinaḥ  vaivāhikaṃ sumāṅgalyaṃ sarvāghaughavināśanam  
kiṃ cakāra mahādevaḥ prāpya maṅgalapatrikām  tāṃ śrāvaya kathāndivyāṃ śaṅkarassaparātmanaḥ  
 brahmovāca  śṛṇu vatsa mahāprājña śāṅkaramparamaṃ yaśaḥ  yaccakāra mahādevaḥ prāpya maṅgalapatrikām  
atha śambhurgṛhītvā tāṃ mudā maṃgalapatrikām  vijahāsa prahṛṣṭātmā mānanteṣāṃ vyadhādvibhuḥ  
vācayitvā ca tāṃ samyagsvīcakāra vidhānataḥ  tajjananyāpayāmāsa bahusammānya cādṛtaḥ  
uvāca sunivargāṃstānkāryyaṃ samyak kṛtaṃ śubham  āgantavyaṃ vivāhe me vivāhassvīkṛto mayā  
ityākarṇya vacaśśambhoḥ prahṛṣṭāste praṇamya tam  parikramya yayurdhāma śaṃsantaḥ svaṃ vidhimparam  
atha deveśvaraśśambhussāmarastvāṃ mune drutam  laukikācāramāśritya mahālīlākaraḥ prabhuḥ  
tvamāgataḥ paraprītyā praśaṃsaṃstvaṃ vidhimparam  praṇamaṃśca nataskandho vinītātmā kṛtāñjaliḥ  
astaussujayaśabdānhi samuccārya muhurmuhuḥ  nideśaṃ prārthayaṃstasya praśaṃsaṃstvaṃ vidhimmune  
tataśśaṃbhuḥ prahṛṣṭātmā darśayaṃllaukikīṃ gatim  uvāca munivarya tvāṃ prīṇayañchubhayā girā  
śiva uvāca  prītyā śṛṇu muniśreṣṭha hyasmatto'dya vadāmi te  bruve tattvāṃ priyo me yadbhaktarājaśiromaṇiḥ  
kṛtaṃ mahattapo devyā pārvatyā tava śāsanāt  tasyai varo mayā dattaḥ patitve toṣitena vai  
kariṣye'haṃ vivāhaṃ ca tasyā vaśyo hi bhaktitaḥ  saptarṣibhissādhitaśca tallagnaṃ śodhitaṃ ca taiḥ  
adyatassaptame cāhni tadbhaviṣyati nārada  mahotsavaṃ kariṣyāmi laukikīṃ gatimāśritaḥ  
brahmovāca  iti śrutvā vacastasya śaṃkarasya parātmanaḥ  prasannadhīḥ prabhuṃ natvā tāta tvaṃ vākyamabravīḥ  
nārada uvāca  bhavatastu vratamidambhaktavaśyo bhavānmataḥ  samyak kṛtaṃ ca bhavatā pārvatīmānasepsitam  
kāryaṃ matsadṛśaṃ kiñcitkathanīyantvayā vibho  matvā svasevakaṃ māṃ hi kṛpāṃ kuru namo'stu te  
brahmovāca  ityuktastu tvayā śambhuśśaṃkaro bhaktavatsalaḥ  pratyuvāca prasannātmā sādaraṃ tvāṃ munīśvara  
śiva uvāca  viṣṇuprabhṛtidevāṃśca munīnsiddhānapi dhruvam  tvannimantraya madvāṇyā mune'nyānapi sarvataḥ  
sarva āyāntu sotsāhāssarvaśobhāsamanvitāḥ  sastrīsutagaṇāḥ prītyā mama śāsanagauravāt  
nāgamiṣyanti ye tvatra madvivāhotsave mune  te svakīyā na mantavyā mayā devādayaḥ khalu  
brahmovāca  itīśājñāṃ tato dhṛtvā bhavāñchaṅkaravallabhaḥ  sarvānnimantrayāmāsa taṃ taṃ gatvā drutaṃ mune  
śambhūpakaṇṭhamāgatya drutaṃ munivaro bhavān  taddūtyāttatra santasthau tadājñāmprāpya nārada  
śivo'pi tasthau sotkaṇṭhastadāgamanalālasaḥ  svagaṇaissotsavaissaveṃrnṛtyadbhissarvatodiśam  
etasminneva kāle tu racayitvā svaveṣakam  ājagāmācyutaśśīghraṃ kailāsaṃ saparicchadaḥ  
śivampraṇamya sadbhaktyā sadārassadalo mudā  tadājñāmprāpya santasthau susthāne prītamānasaḥ  
tathāhaṃ svagaṇairāśu kailāsamagamaṃ mudā  prabhumpraṇamyātiṣṭhaṃ vai sānandassvagaṇānvitaḥ  
indrādayo lokapālā āyayussaparicchadāḥ  tathaivālaṃkṛtāssarve sotsavāssakalatrakāḥ  
tathaiva munayo nāgāssiddhā upasurā stathā  āyayuścāpare'pīha sotsavāssunimantritāḥ  
maheśvarastadā tatrāgatānāṃ ca pṛthak pṛthak  sarveṣāmamarādyānāṃ satkāraṃ vyadadhānmudā  
athotsavo mahānāsītkailāse paramodbhutaḥ  nṛtyādikantadā cakruryathāyogyaṃ surastriyaḥ  
etasminsamaye devā viṣṇvādyā ye samāgatāḥ  yātrāṃ kārayituṃ śambhostatroṣuste'khilā mune  
śivājñaptāstadā sarve madīyamiti yantritāḥ  śivakāryamidaṃ sarvaṃ cakrire śivasevanam  
mātarassapta tāstatra śivabhūṣāvidhimparam  cakrire ca mudā yuktā yathāyogyantathā punaḥ  
tasya svābhāviko veṣo bhūṣāvivirabhūttadā  tasyecchayā muniśreṣṭha parameśasya suprabho  
candraśca mukuṭasthāne sānnidhyamakarottadā  locanaṃ sundaraṃ hyāsīttṛtīyantilakaṃ śubham  
karṇābharaṇarūpau ca yau hi sarpau prakīrtitau  kuṇḍale'bhavatāntasya nānāratnānvite mune  
anyāṃgasaṃsthitāssarpāstadaṃgābharaṇāni ca  babhūvuratiramyāṇi nānāratnamayāni ca  
vibhūtiraṃgarāgo'bhūccandanādisamudbhavaḥ  taddukūlamabhūddivyaṃ gajacarmādi sundaram  
īdṛśaṃ sundaraṃ rūpaṃ jātaṃ varṇātiduṣkaram  īśvaro'pi svayaṃ sākṣādaiśvaryaṃ labdhavānsvataḥ  
tataśca sarve surapakṣadānavā nāgāḥ pataṃgāpsaraso maharṣayaḥ  sametya sarve śivasannidhiṃ tadā mahotsavāḥ procuraho mudānvitāḥ  
sarvai ūcuḥ  gaccha gaccha mahādeva vivāhārthaṃ maheśvara  girijāyā mahādevyāḥ sahāsmābhiḥ kṛpāṃ kuru  
tato viṣṇuruvācedaṃ prastāvasadṛśaṃ vacaḥ  praṇamya śaṃkaraṃ bhaktyā vijñānaprītamānasaḥ  
 viṣṇuruvāca  deva deva mahādeva śaraṇāgatavatsala  kāryakarttā svabhaktānāṃ vijñaptiṃ śṛṇu me prabho  
gṛhyoktavidhinā śambho svavivāhasya śaṃkara  girīśasutayā devyā karma kartumihārhasi  
tvayā ca kriyamāṇe tu vivāhasya vidhau hara  sa eva hi tathā loke sarvassukhyātimāpnuyāta  
maṇḍapasthāpanannāndīmukhantatkuladharmataḥ  kāraya prītito nātha loke svaṃ khyāpayan yaśaḥ  
brahmovāca  evamuktastadā śambhurviṣṇunā parameśvaraḥ  laukikācāranirato vidhinā taccakāra saḥ  
ahaṃ hyadhikṛtastena sarvamabhyudayocitam  akurvaṃ munibhiḥ prītyā tatra tatkarma cādarāt  
kaśyapo'trirvaśiṣṭhaśca gautamo bhāgurirguruḥ  kaṇvo bṛhaspatiśśaktirjamadagniḥ parāśaraḥ  
mārkaṇḍeyaśśilāpāko'ruṇapālo'kṛtaśramaḥ  agastyaścyavano gargaśśilādo'tha mahāmune  
dadhīcirupamanyuśca bharadvājo'kṛtavraṇaḥ  pippalādo'tha kuśikaḥ kautso vyāsaḥ saśiṣyakaḥ  
ete cānye ca bahava āgatāśśivasannidhim  mayā sunoditāstatra cakruste vidhivatkriyām  
vedoktavidhinā sarve vedavedāṃgapāragāḥ  rakṣāṃ cakrurmaheśasya kṛtvā kautukamaṃgalam  
ṛgyajussāmasūktaistu tathā nānāvidhaiḥ paraiḥ  maṃgalāni ca bhūrīṇi cakruḥ prītyarṣayo'khilāḥ  
grahāṇāṃ pūjanaṃ prītyā cakruste śambhunā mayā  maṇḍalasthasurāṇāṃ ca sarveṣāṃ vighnaśāntaye  
tataśśivastu santuṣṭaḥ kṛtvā sarvaṃ yathocitam  laukikaṃ vaidikaṃ karma nanāma ca mudā dvijān  
atha sarveśvaro viprāndevānkṛtvā purassarān  nissasāra mudā tasmātkailāsātparvatottamāt  
bahiḥ kailāsakudharācchambhustasthau mudānvitaḥ  devaissaha dvijaiścaiva nānāsvīkārakaḥ prabhuḥ  
tadotsavo mahānāsīttatra devādibhiḥ kṛtaḥ  santuṣṭyarthaṃ maheśasya gānavādyasunṛtyakaḥ  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe devanimantraṇa devāgamana śivayātrāvarṇanaṃ nāmaikonacatvāriṃśo'dhyāyaḥ  
brahmovāca  atha śambhuḥ samāhūya nandyādīn sakalāngaṇān  ājñāpayāmāsa mudā gantuṃ svena ca tatra vai  
 śiva uvāca  api yūyaṃ saha mayā saṃgacchadhvaṃ gireḥ puram  kiyadgaṇānihāsthāpya mahotsavapurassaram  
brahmovāca  atha te samanujñaptā gaṇeśā niryayurmudā  svaṃsvaṃ balamupādāya tān kathaṃcidvadāmyaham  
abhyagācchaṃkhakarṇaśca gaṇakoṭyā gaṇeśvaraḥ  śivena sārddhaṃ saṃgantuṃ himācalapuramprati  
daśakoṭyā kekarākṣo gaṇānāṃ samahotsavaḥ  aṣṭakoṭyā ca vikṛto gaṇānāṃ gaṇanāyakaḥ  
catuṣkoṭyā viśākhaśca gaṇānāṃ gaṇanāyakaḥ  pārijātaśca navabhiḥ koṭibhirgaṇapuṃgavaḥ  
ṣaṣṭissarvāntakaḥ śrīmāntathaiva vikṛtānanaḥ  gaṇānāndundubhoṣṭābhiḥ koṭikoṭibhirgaṇanāyakaḥ  
pañcabhiśca kapālākhyo gaṇeśaḥ koṭibhistathā  ṣaḍbhissandārako vīro gaṇānāṃ koṭibhirmune  
koṭikoṭibhireveha kandukaḥ kuṇḍakastathā  viṣṭambho gaṇapo'ṣṭābhirgaṇānāṃ koṭibhistathā  
sahasrakoṭyā gaṇapaḥ pippalo mudito yayau  tathā saṃnādako vīro gaṇeśo munisattama  
āveśanastathāṣṭābhiḥ koṭibhirgaṇanāyakaḥ  mahākeśassahasreṇa koṭīnāṃ gaṇapo yayau  
kuṇḍo dvādaśakoṭyā hi tathā parvatako mune  aṣṭābhiḥ koṭibhirvīrassamagāccandratāpanaḥ  
kālaśca kālakaścaiva mahākālaśśatena vai  koṭīnāṃ gaṇanātho hi tathaivāgnikanāmakaḥ  
koṭyagnimukha evāgād gaṇānāṃ gaṇanāyakaḥ  ādityamūrddhā koṭyā ca tathā caiva ghanāvahaḥ  
sannāhaśśatakoṭyā hi kumudo gaṇapastathā  amoghaḥ kokilaścaiva śatakoṭyā gaṇādhipaḥ  
sumantraḥ koṭikoṭyā ca gaṇānāṃ gaṇānāyakaḥ  kākapādodaraḥ koṭiṣaṣṭyā santānakastathā  
mahābalaśca navabhirmadhupiṃgaśca kokilaḥ  nīlo navatyā koṭīnāṃ pūrṇabhadrastathaiva ca  
saptakoṭyā caturvaktraḥ karaṇo viṃśakoṭibhiḥ  yayau navatikoṭyā tu gaṇeśāno hi romakaḥ  
yajvāśaśśatamanyuśca meghamanyuśca nārada  tāvatkoṭyā yayussarve gaṇeśā hi pṛthakpṛthak  
kāṣṭhāṅguṣṭhaścatuṣṣaṣṭyā koṭīnāṃ gaṇanāyakaḥ  virūpākṣassukeśaśca vṛṣābhaśca sanātanaḥ  
tālaketuḥ ṣaḍāsyaśca cañcvāsyaśca sanātanaḥ  samvartakastathā caitro lakulīśassvayamprabhuḥ  
lokāntakaśca dīptātmā tathā daityāntako mune  devo bhṛṃgiriṭiśśrīmāndevadevapriyastathā  
aśanirbhānukaścaiva catuṣṣaṣṭyā sahasraśaḥ  yayuśśivavivāhārthaṃ śivena sahasotsavāḥ  
bhūtakoṭisahasreṇa pramathāḥ koṭibhistribhiḥ  vīrabhadraścatuṣṣaṣṭyā romajānāntrikoṭibhiḥ  
koṭikoṭisahasrāṇāṃ śatairviṃśatibhirvṛtāḥ  tatra jagmuśca nandyādyā gaṇapāśśaṃkarotsave  
kṣetrapālo bhairavaśca koṭikoṭigaṇairyutaḥ  udvāhaśśaṃkarasyetyāyayau prītyā mahotsave  
ete cānye ca gaṇapā asaṅkhyātā mahābalāḥ  tatra jagmurmahāprītyā sotsāhāśśaṃkarotsave  
sarve sahasrahastāśca jaṭāmukuṭadhāriṇaḥ  candrarekhāvataṃsāśca nīlakaṇṭhāstrilocanāḥ  
rudrākṣābharaṇāssarve tathā sadbhasmadhāriṇaḥ  hārakuṇḍalakeyūramukuṭādyairalaṃkṛtāḥ  
brahmaviṣṇvindrasaṃkāśā aṇimādiguṇairyutāḥ  sūryyakoṭipratīkāśāstatra rejurgaṇeśvarāḥ  
pṛthivīcāriṇaḥ kecit kecitpātālacāriṇaḥ  kecidvyomacarāḥ kecitsaptasvargacarā mune  
kimbahūktena devarṣe sarvalokanivāsinaḥ  āyayussvagaṇāśśambhoḥ prītyā vai śaṅkarotsave  
itthaṃ devairgaṇaiścānyaissahitaśśaṅkaraḥ prabhuḥ  yayau himagiripuraṃ vivāhārthaṃ nijasya vai  
yadājagāma sarveśo vivāhārthe surādibhiḥ  tadā tatra hyabhūdvṛttaṃ tacchṛṇu tvaṃ munīśvara  
rudrasya bhaginī bhūtvā caṇḍī sūtsavasaṃyutā  tatrājagāma suprītyā pareṣāṃ suṃbhayāvahā  
pretāsanasamārūḍhā sarpābharaṇabhūṣitā  pūrṇaṃ kalaśamādāya haimaṃ mūrdhni mahāprabham  
svaparīvārasaṃyuktā dīptāsyā dīptalocanā  kutūhalamprakurvantī jātaharṣā mahābalā  
tatra bhūtagaṇā divyā virūpaḥ koṭiśo mune  virājante sma bahuśastathā nānāvidhāstadā  
taissametāgrataścaṇḍī jagāma vikṛtānanā  kutūhalānvitā prītā prītyupadrava kāriṇī  
caṇḍyā sarve rudragaṇāḥ pṛṣṭhataśca kṛtāstadā  koṭyekādaśasaṃkhyākā raudrarudrapriyāśca te  
tadā ḍamarunirghoṣairvyāptamāsījjagattrayam  bherījhaṃkāraśabdena śaṃkhānāṃ ninadena ca  
tathā dundubhinirghoṣaiśśabdaḥ kolāhalo'bhavat  kurvañjaganmaṃgalaṃ ca nāśayenmaṃgaletarat  
gaṇānāṃ pṛṣṭhato bhūtvā sarve devāssamutsukāḥ  anvayussarvasiddhāśca lokapālādikā mune  
madhye vrajan rameśo'tha garuḍāsanamāśritaḥ  śuśubhe dhriyamāṇena kṣatreṇa mahatā mune  
cāmarairvījyamāno'sau svagaṇaiḥ parivāritaḥ  pārṣadairvilasadbhiśca svabhūṣāvidhibhūṣitaḥ  
tathā'hamapyaśobhamvai vrajanmārge virājitaḥ  vedairmūrtidharaiśśāstraiḥ purāṇairāgamaistathā  
sanakādimahāsiddhaissaprajāpatibhissutaiḥ  parivāraissaṃyuto hi śivasevanatatparaḥ  
svasainyamadhyagaśśakra airāvatagaja sthitaḥ  nāmāvibhūṣito'tyantaṃ vrajan reje sureśvaraḥ  
tadā tu vrajamānāste ṛṣayo bahavaśca te  virejuratisotkaṇṭhaśśivasyodvāhanamprati  
śākinyo yātudhānāśca vetālā brahmarākṣasāḥ  bhūtapretapiśācāśca tathānye pramathādayaḥ  
tumbururnārado hāhā hūhūścetyādayo varāḥ  gandharvāḥ kinnarā jagmurvādyānādhmāya harṣitāḥ  
jagato mātarassarvā devakanyāśca sarvaśaḥ  gāyatrī caiva sāvitrī lakṣmīranyāssurastriyaḥ  
etāścānyāśca devānāṃ patnayo bhavamātaraḥ  udvāhaśśaṃkarasyeti jagmussarvā mudānvitāḥ  
śuddhasphaṭikasaṃkāśo vṛṣabhassarvasundaraḥ  yo dharma ucyate vedaiśśāstraissiddhamaharṣibhiḥ  
tamārūḍho mahādevo vṛṣabhaṃ dharmavatsalaḥ  śuśubhetīva devarṣisevitassakalairvrajan  
ebhissametaissaphalaimaharṣibhirbabhau maheśo bahuśotyalaṃkṛtaḥ  himālayāhvasya dharasya saṃvrajan pāṇigrahārthaṃ sadanaṃ śivāyāḥ  
ityuktaṃ śambhucaritaṃ gamanamparamotsavam  himālayapurodbhūtaṃ sadvṛttaṃ śṛṇu nārada  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe yātrāvarṇanaṃ nāma catvāriśo'dhyāyaḥ  
brahmovāca  tatassammantrya ca mithaḥ prāpyājñāṃ śāṃkarīṃ hariḥ  mune tvāmpreṣayāmāsa prathamaṃ kudharālayam  
atha praṇamya sarveśaṃ gatastvaṃ nāradāgrataḥ  hariṇā noditaḥ prītyā himācalagṛhamprati  
tvaṃ mune'paśya ātmānaṃ gatvā tadvrīḍayānvitam  kṛtrimaṃ racitaṃ tatra vismito viśvakarmaṇā  
śrāntastvamātmanā tena kṛtrimeṇa mahāmune  avalokaparasso'bhūccaritaṃ viśvakarmaṇaḥ  
praviṣṭo maṇḍapastasya himādre ratnacitritam  suvarṇakalaśairjuṣṭaṃ rambhādibahuśobhitam  
sahasrastambhasaṃyuktaṃ vicitramparamādbhutam  vedikāṃ ca tathā dṛṣṭvā vismayaṃ tvaṃ mune hyayāḥ  
tadāvocaśca sa mune nārada tvaṃ nageśvaram  vismito'tīva manasi naṣṭajñāno vimūḍhadhīḥ  
āgatāste kimadhunā devā viṣṇupurogamāḥ  tathā maharṣayassarve siddhā upasurāstathā  
mahādevo vṛṣārūḍho gaṇaiśca parivāritaḥ  āgataḥ kiṃ vivāhārthaṃ vada tathyaṃ nageśvara  
brahmovāca  ityevaṃ vacanaṃ śrutvā tava vismita cetasaḥ  uvāca tvāṃ mune tathyaṃ vākyaṃ sa himavān giriḥ  
himavānuvāca  he nārada mahāprājñāgato naivādhunā śivaḥ  vivāhārthaṃ ca pārvatyāssagaṇassavarātakaḥ  
viśvakarmakṛtaṃ citraṃ viddhi nārada saddhiyā  vismayantyaja devarṣe svastho bhava śivaṃ smara  
bhuktvā viśramya suprītaḥ kṛpāṃ kṛtvā mamopari  mainākādidharaissārddhaṃ gaccha tvaṃ śaṃkarāntikam  
ebhissameto giribhirmahāmata saṃprārthya śīghraṃ śivamatra cānaya  devaissametaṃ ca maharṣisaṃghaissurāsurairarcitapādapallavam  
brahmovāca  tatheti coktvāgama āśu hi tvaṃ sadaiva taiśśailasutādibhiśca  tatratyakṛtyaṃ suvidhāya bhuktvā mahāmanāstvaṃ śivasa nnidhānam  
tatra dṛṣṭo mahādevo devādiparivāritaḥ  namaskṛtastvayā dīptaśśailaistairbhaktitaśca vai  
tadā mayā viṣṇunā ca sarve devāssavāsavāḥ  papracchustvāṃ mune sarve rudrasyānucarāstathā  
vismitāḥ parvatāndṛṣṭvā sandehākulamānasāḥ  mainākasahyamervādyānnānālaṃkārasaṃyutān  
devā ūcuḥ  he nārada mahāprājña vismitastvaṃ hi dṛśyase  satkṛto'si himāgena kiṃ na vā vada vistarāt  
ete kasmātsamāyātāḥ parvatā iha sattamāḥ  mainākasahyamervādyāssupratāpāssvalaṃkṛtāḥ  
kanyāṃ dāsyati śailo'sau sa bhave vā na nārada  himālayagṛhe tāta kiṃ bhavatyadya tadvada  
iti sandigdhamanasāmasmākaṃ ca divaukasām  vad tvaṃ pṛcchamānānāṃ sandehaṃ hara suvrata  
 brahmovāca  ityākarṇya vacasteṣāṃ viṣṇvādīnāndivaukasām  avocastānmune tvaṃ hi vismitastvāṣṭramāyayā  
ekāntamāśritya ca māṃ hi viṣṇumabhāṣathā vākyamidaṃ mune tvam  śacīpatiṃ sarvasureśvaraṃ vai pakṣācchidaṃ pūrvaripundharāṇām  
nārada uvāca  tvaṣṭrā kṛtantadvikṛtaṃ vicitraṃ vimohanaṃ sarvadivaukasāṃ hi  yenaiva sarvānsa vimohituṃ surānsamicchati premata eva yuktyā  
purā kṛtantasya vimohanantvayā suvismṛtantat sakalaṃ śacīpate  tasmādasau tvāṃ vijigīṣureva gṛhe dhuvantasya girermahātmana  
ahaṃ vimohitastena pratirūpeṇa bhāsvatā  tathā viṣṇuḥ kṛtastena brahmā śakro'pi tādṛśaḥ  
kimbahūktena deveśa sarvadevagaṇāḥ kṛtāḥ  kṛtrimāścitrarūpeṇa na kiṃcidavaśeṣitam  
vimohanārthaṃ sarveṣāṃ devānāṃ ca viśeṣataḥ  kṛtā māyā citramayī parihāsavikāriṇī  
 brahmovāca  tacchutvā vacanastasya devendro vākyamabravīt  viṣṇumprati tadā śīghraṃ bhayākulatanurharim  
 devendra uvāca  devadeva ramānātha tvaṣṭā māṃ nihaniṣyati  putraśokena tapto'sau vyājenānena nānyathā  
brahmovāca  tasya tadvacanaṃ śrutvā devadevo janārdanaḥ  uvāca prahasan vākyaṃ śakramāśvāsayaṃstadā  
viṣṇuruvāca  nivātakavacaiḥ pūrvaṃ mohito'si śacīpate  mahāvidyāvalenaiva dānavaiḥ pūrvavairibhiḥ  
parvato himavāneṣa tathānya'khilaparvatāḥ  vipakṣā hi kṛtāssarve mama vākyācca vāsava  
tenusmṛtyā tu vai dṛṣṭvā māyayā girayo hyamī  jetumicchantu ye mūḍhā na bhetavyamarāvapi  
īśvaro no hi sarveṣāṃ śaṃkaro bhaktavatsalaḥ  sarvathā kuśalaṃ śakra kariṣyati na saṃśayaḥ  
brahmovāca  evaṃ saṃvadamānantaṃ śakraṃ vikṛtamānasam  hariṇoktaśca giriśo laukikīṃ gatimāśritaḥ  
īśvara uvāca  he hare he sureśāna kimbrūtho'dya parasparam  ityuktvā tau maheśāno mune tvāmpratyuvāca saḥ  
kiṃnu vakti mahāśailo yathārthaṃ vada nārada  vṛttāntaṃ sakalambrūhi na gopyaṃ kartumarhasi  
dadāti vā naiva dadāti śailassutāṃ svakīyāṃ vada tacca śīghram  kinte dṛṣṭaṃ kiṃ kṛtantatra gatvā prītyā sarvaṃ tadvadāśvadya tāta  
 brahmovāca  hatyuktaśśambhunā tatra mune tvandevadarśanaḥ  sarvaṃ rahasyavoco vai yaddṛṣṭantatra maṇḍape  
nārada uvāca  devadeva mahādeva śṛṇu madvacanaṃ śubham  nāsti vighnabhayaṃ nātha vivāhe kiṃcideva hi  
avaśyameva śaileśastubhyaṃ dāsyati kanyakām  tvāmānayitumāyātā ime śailā na saṃśayaḥ  
kintu hyamaramohārthaṃ māyā viracitādbhutā  kutūhalārthaṃ sarvajña na kaścidvighnasambhavaḥ  
vicitrammaṇḍapaṃ gehe'kārṣīttasya tadājñayā  viśvakarmā mahāmāyī nānāścaryamayaṃ vibho  
sarvadevasamājaśca kṛtastatra vimohanaḥ  tandṛṣṭvā vismayaṃ prāptohaṃ tanmāyāvimohitaḥ  
 brahmovāca  tacchrutvā tadvacastāta lokācārakaraḥ prabhuḥ  harṣādīnprahasañchambhuruvāca sakalānsurān  
īśvara uvāca  kanyāṃ dāsyati cenmahyaṃ parvato hi himācalaḥ  māyayā mama kiṃ kāryaṃ vada viṣṇo yathātatham  
he brahmañchakra munayasturā brūta yathārthataḥ  māyayā mama kiṃ kāryaṃ kanyāṃ dāsyati cedgiriḥ  
kenāpyupāyena phalaṃ hi sādhyamityucyate paṇḍitairnyāyavidbhiḥ  tasmātsarvairgamyatāṃ śīghrameva kāryārthibhirviṣṇupurogamaiśca  
brahmovāca  evaṃ saṃvadamāno'sau devaiśśambhurabhūttadā  kṛtaḥ smareṇaiva vaśī vaśaṃ vā prākṛto naraḥ  
atha śambhvājñayā sarve viṣṇvādyā nirjarāstadā  ṛṣayaśca mahātmāno yayurmohabhramāpaham  
puraskṛtya mune tvāṃ ca parvatāṃstānsavismayāḥ  himādreśca tadā jagmurmandiramparamādbhutam  
atha viṣṇvādisaṃyukto muditaissvabalairyutaḥ  ājagāmopahaimāgapuraṃ pramudito haraḥ  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe maṇḍaparacanāvarṇanaṃ nāmaikacatvāriṃśo'dhyāyaḥ  
 brahmovāca  athākarṇya girīśaśca nijapuryyupakaṇṭhataḥ  prāptamīśaṃ sarvagaṃ vai mumudeti himālayaḥ  
atha sambhṛtasambhāra ssambhāṣāṃ kartumīśvaram  śailānprasthāpayāmāsa brāhmaṇānapi sarvaśaḥ  
svayaṃ jagāma sadbhaktyā prāṇepsundraṣṭu'mīśvaram  bhaktyudrutamanāśśailaḥ praśaṃsan svavidhimmudā  
devasenāṃ tadā dṛṣṭvā himavānvi smayaṃ gataḥ  jagāma sammukhastatra dhanyo'hamiti cintayan  
devā hi tadbalaṃ dṛṣṭvā vismayamparamaṃ gatāḥ  ānandamparamamprāpurdevāśca girayastathā  
parvatānāṃ mahāsenā devānāṃ ca tathā mune  militvā virarājeva pūrvapaścimasāgarau  
parasparaṃ militvā te devāśca parvatāstathā  kṛtakṛtyantathātmānammenire parayā mudā  
atheśvarampuro dṛṣṭvā praṇanāma himālayaḥ  sarve praṇemurgirayo brāhmaṇāśca sadāśivam  
vṛṣabhasthamprasannāsyannānābharaṇabhūṣitam  divyāvayavalāvaṇyaprakāśitadigantaram  
susūkṣmāhatasatpaṭṭavastraśobhitavigraham  sadratnavilasanmauliṃ vihasantaṃ śuciprabham  
bhūṣābhūtāhiyuktāṃgamadbhutāvayavaprabham  divyadyutiṃ sureśaiśca sevitaṃ karacāmaraiḥ  
vāmasthitācyutandakṣabhāgasthitavibhumprabhum  pṛṣṭhasthitahariṃ pṛṣṭhapārśvasthitasurādikam  
nānāvidhisurādyaiśca saṃstutaṃ lokaśaṃkaram  svahetvāttatanumbrahmasarveśaṃ varadāyakam  
saguṇaṃ nirguṇaṃ cāpi bhaktādhīnaṃ kṛpākaram  prakṛteḥ puruṣasyāpi paraṃ saccitsukhātmakam  
prabhordakṣiṇabhāge tu dadarśa harimacyutam  vinatātanayārūḍhaṃ nānābhūṣaṇabhūṣitam  
prabhośca vāmabhāge tu mune māṃ sandadarśa ha  caturmukhaṃ mahāśobhaṃ svaparīvārasaṃyutam  
etau sureśvarau dṛṣṭvā śivasyāti priyau sadā  praṇanāma girīśaśca saparīvāra ādarāt  
tathā śivasya pṛṣṭhe ca pārśvayostu virājitān  devādīnpraṇanāmāsau dṛṣṭvā girivareśvaraḥ  
śivājñayā puro bhūtvā jagāma svapuraṃ giriḥ  śeṣaharyātmabhūśśīghraṃ munibhiḥ nirjarādibhiḥ  
sarve munisurādyāśca gacchantaḥ prabhuṇā saha  gireḥ puraṃ samuditāḥ śaśaṃsurbahu nārada  
racite śikhare ramye saṃsthāpya devatādikam  jagāma himavāṃstatra yatrāsti vidhivedikā  
kārayitvā viśeṣeṇa catuṣkanto raṇairyutam  snānadānādikaṃ kṛtvā parīkṣāmakarottadā  
svaputrānpreṣayāmāsa śivasya nikaṭe tathā  himo viṣṇvādisampūrṇavargayuktasya śailarāṭ  
kartumecchadvarācāraṃ mahotsavapurassaram  mahāharṣayutassarvabandhuyugghimaśailarāṭ  
atha te giripu trāśca tatra gatvā praṇamya tam  sasvavargaṃ prārthanāntāmūcuśśaileśvarasya vai  
tataste svālayaṃ jagmuśśailaputrāstadājñayā  śailarājāya saṃcakhyuste cāyāntīti harṣitāḥ  
atha devāḥ prārthanāntāṃ gireḥ śrutvātiharṣitāḥ  mune viṣṇvādayassarve seśvarā mumudurbhṛśam  
kṛtvā suveṣaṃ sarvepi nirjarā munayo gaṇāḥ  gamanaṃ cakruranyepi prabhuṇā girirāḍgṛham  
tasminnavasare menā draṣṭukāmābhavacchivam  prabhorāhvāyayāmāsa mune tvāṃ munisattamam  
agamastvaṃ mune tatra prabhuṇā preritastadā  manasā śivahṛddhetuṃ pūrṇaṃ kartuṃ tamicchatā  
tvāmpraṇamya mune menā prāha vismitamānasā  draṣṭukāmā prabho rūpaṃ śaṃkarasya madāpaham  
iti śrīśivamahāpurāṇe dvitīyāyāṃ rudrasaṃhitāyāntṛtīye pārvatīkhaṇḍe devagirimelavarṇanaṃ nāma dvicatvāriṃśo'dhyāyaḥ  
menovāca  nirīkṣiṣyāmi prathamaṃ mune taṃ girijāpatim  kīdṛśaṃ śivarūpaṃ hi yadarthe tapa uttamam  
brahmovāca  ityajñānaparā sā ca darśanārthaṃ śivasya ca  tvayā mune samaṃ sadyaścandraśālāṃ samāgatā  
śivo'pi ca tadā tasyāṃ jñātvāhaṃkāramātmanaḥ  prāha viṣṇuṃ ca māntāta līlākṛtvādbhutāmprabhuḥ  
śiva uvāca  madājñayā yuvāntātau sadevau ca pṛthakpṛthak  gacchataṃ hi giridvāraṃ vayaṃ paścādvrajemahi  
brahmovāca  ityākarṇya harissarvānāhūyovāca tanmayāḥ  surāssarve tathaivāśu gamanaṃ cakrurutsukāḥ  
sthitāṃ śirogṛhe menāṃ mune viśveśvara tvayā  tathaiva darśayāmāsa hṛdvibhraṃśo yathā bhavet  
etasminsamaye menā senāṃ ca paramāṃ śubhām  nirīkṣantī mune dṛṣṭvā sāmānyaṃ harṣitā'bhavat  
prathamaṃ caiva gandharvāssundarāssubhagāstadā  āyātāśśubhavastrāḍhyā nānālaṃkārabhūṣitāḥ  
nānāvāhanasaṃyuktā nānāvādyaparā yaṇā  patākābhirvicitrābhirapsarogaṇasaṃyutāḥ  
atha dṛṣṭvā vasuṃ tatra tatpatiṃ paramaprabhum  menā praharṣitā hyāsīcchivoyamiti cābravīt  
śivasya gaṇakā ete na śivoyaṃ śivāpatiḥ  ityevaṃ tvaṃ tatastāṃ vai avoca ṛṣisattama  
evaṃ śrutvā tadā menā vicāre tatparā'bhavat  itaścābhyadhiko yo vai sa ca kīdṛgbhaviṣyati  
etasminnantare yakṣā maṇigrīvādayaśca ye  teṣāṃ senā tayā dṛṣṭā śobhādidviguṇīkṛtā  
tatpatiṃ ca maṇigrīvaṃ dṛṣṭvā śobhānvitaṃ hi sā  ayaṃ rudraśśivāsvāmī menā prāheti harṣitā  
nāyaṃ rudraśśivāsvāmī sevakoyaṃ śivasya vai  ityavocogapatnyai tvaṃ tāvadvahnissa āgataḥ  
tato'pi dviguṇāṃ śobhāṃ dṛṣṭvā tasya ca sābravīt  rudro'yaṃ girijāsvāmī tadā neti tvamabravīḥ  
tāvadyamassamāyātastato'pi dviguṇaprabhaḥ  taṃ dṛṣṭvā prāha sā menā rudro'yamiti harṣitā  
neti tvamabravīstāṃ vai tāvannirṛtirāgataḥ  bibhrāṇo dviguṇāṃ śobhāṃ śubhaḥ puṇyajanaprabhuḥ  
taṃ dṛṣṭvā prāha sā menā rudro'yamiti harṣitā  neti tvamabravīstāṃ vai tāvadvaruṇa āgataḥ  
tato'pi dviguṇāṃ śobhāṃ dṛṣṭvā tasya ca sābravīt  rudro'yaṃ girijāsvāmī tadvā neti tvamabravīḥ  
tāvadvāyussamāyātastato'pi dviguṇaprabhaḥ  taṃ dṛṣṭvā prāha sā menā rudroyamiti harṣitā  
neti tvamabravīstāṃ vai tāvaddhanada āgataḥ  tato'pi dviguṇāṃ śobhāṃ bibhrāṇo guhyakādhipaḥ  
taṃ dṛṣṭvā prāha sā menā rudro'yamiti harṣitā  neti tvamabravīstāṃ vai tāvadīśāna āgataḥ  
tato'pi dviguṇāṃ śobhāṃ dṛṣṭvā tasya ca sābravīt  rudro'yaṃ girijāsvāmī tadā neti tvamabravīḥ  
tāvadindrassamāyātastato'pi dviguṇaprabhaḥ  sarvāmaravaro nānādivyabhastridiveśvaraḥ  
taṃ dṛṣṭvā śaṃkarasso'yamiti sā prāha menakā  śakrassurapatiścāyaṃ neti tvaṃ tadābravīḥ  
tāvaccandrassamāyātaśśobhā taddviguṇā dadhata  dṛṣṭvā taṃ prāha rudro'yaṃ tāṃ tu neti tvamabravīḥ  
tāvatsūryassamāyātaśśobhā taddviguṇā dadhat  dṛṣṭvā taṃ prāha sā soyantāṃtu neti tvamabravīḥ  
tāvatsamāgatāstatra bhṛgvādyāśca munīśvarāḥ  tejaso rāśayassarve svaśiṣyagaṇasaṃyutāḥ  
tanmadhye caiva vāgīśaṃ dṛṣṭvā sā prāha menakā  rudro'yaṃ girijāsvāmī tadā neti tvamabravīḥ  
tāvadbrahmā samāyātastejasāṃ gaśiruttamaḥ  sarṣivaryyasutassākṣāddharmapuṃja iva stutaḥ    
dṛṣṭvā sā taṃ tadā menā mahāharṣavatī mune  so'yaṃ śivāpatiḥ prāha tāṃ tu neti tvamabravīḥ  
etasminnantare tatra viṣṇurdevassamāgataḥ  sarvaśobhānvitaḥ śrīmānmeghaśyāmaścaturbhujaḥ  
koṭikandarpyalāvaṇyaḥ pītāmbaradharassvarāṭ  rājīvalocanaśśāntaḥ pakṣīndravaravāhanaḥ  
śaṃkhādilakṣaṇairyukto mukuṭādivibhūṣitaḥ  śrīvatsavakṣā lakṣmīśo hyaprameya prabhānvitaḥ  
taṃ dṛṣṭvā cakitākṣyāsīnmahāharṣeṇa sābravīt  so'yaṃ śivāpatiḥ sākṣācchivo vai nātra saṃśayaḥ  
atha tvaṃ menakāvākyamākarṇyovāca ūtikṛt  nāyaṃ śivāpatirayaṃ kintvayaṃ keśavo hariḥ  
śaṃkarokhilakāryyasya hyadhikārī ca tatpriyaḥ  ato'dhiko varo jñeyassa śivaḥ pārvatīpatiḥ  
tacchobhāṃ varṇituṃ mene mayā naiva hi śakyate  sa evākhilabrahmāṇḍapatissarveśvaraḥ svarāṭ  
 brahmovāca  ityākarṇya vacastasya menā mene ca tāṃ śubhām  mahādhanāṃ bhāgyavatī kulatrayasukhāvahām  
uvāca ca prasannāsyā prītiyuktena cetasā  svabhāgyamadhikaṃ cāpi varṇayantī muhurmuhuḥ  
menovāca  dhanyāhaṃ sarvathā jātā pārvatyā janmanādhunā  dhanyo girīśvaropyadya sarvaṃ dhanyatamaṃ mama  
yeye dṛṣṭvā mayā devā nāyakāssuprabhānvitāḥ  eteṣāṃ yaḥ patisso'tra patirasyā bhaviṣyati  
asyāḥ kiṃ varṇyate bhāgyamapi varṣaśatairapi  varṇituṃ śakyate naiva tatprabhuprāptidarśanāta  
brahmovāca  ityavādīcca sā menā premanirbharamānasā  tāvatsamāgato rudro'dbhutotikārakaḥ prabhuḥ  
adbhutātmāgaṇāstāta menāgarvāpahārakāḥ  ātmānaṃ darśayan māyānirliptaṃ nirvikārakam  
tamāgatamabhipretya nārada tvaṃ mune tadā  menāmavocaḥ suprītyā darśayaṃstaṃ śivāpatim  
 nārada uvāca  ayaṃ sa śaṃkarassākṣāddṛśyatāṃ sundari tvayā  yadarthe śivayā taptaṃ tapo'ti vipine mahat  
 brahmovāca  ityuktvā harṣitā menā taṃ dadarśa mudā prabhum  adbhutākṛtimīśānamadbhutānugamadbhutam  
tāvadeva samāyātā rudrasenā mahādbhutā  bhūtapretādisaṃyuktā nānāgaṇasamanvitā  
vātyārūpadharāḥ kecitpatākāmarmarasvanā  vakratuṃḍāstatra kecidvirūpāścāpare tathā  
karālāḥ śmaśrulāḥ kecitkecitkhañjā hyalocanāḥ  daṇḍapāśadharāḥ kecitkecinmudgarapāṇayaḥ  
viruddhavāhanāḥ kecicchṛṃganādavivādinaḥ  ḍamarorvādinaḥ kecitkecidgomukhavādinaḥ  
amukhā vimukhāḥ kecitkecidbahumukhā gaṇāḥ  akarā vikarāḥ kecitkecidbahukarā gaṇāḥ  
anetrā bahunetrāśca viśirāḥ kuśirāstathā  akarṇā bahukarṇāśca nānāveṣadharā gaṇāḥ  
ityādivikṛtākārā aneke prabalā gaṇāḥ  asaṃkhyātāstathā tāta mahāvīrā bhayaṃkarāḥ  
aṃgulyā darśayaṃstvaṃ tāṃ mune rudragaṇāṃstataḥ  harasya sevakānpaśya haraṃ cāpi varānane  
asaṃkhyātān gaṇān dṛṣṭvā bhūtapretādikān mune  tatkṣaṇādabhavatsā vai menakā trāsasaṃkulā  
tanmadhye śaṃkaraṃ caiva nirguṇaṃ guṇavattaram  vṛṣabhasthaṃ pañcavaktraṃ trinetraṃ bhūtibhūṣitam  
kapardinaṃ candramauliṃ daśahastaṃ kapāli nam  vyāghracarmottarīyañca pinākavarapāṇinam  
śūlayuktaṃ virūpākṣaṃ vikṛtākāramākulam  gajacarma vasānaṃ hi vīkṣya trese śivāprasūḥ  
cakitāṃ kampasaṃyuktāṃ vihvalāṃ vibhramaddhiyam  śivo'yamiti cāṃgulyā darśayaṃstāṃ tvamabravīḥ  
tvadīyaṃ tadvacaḥ śrutvā vātāhatalatā iva  sā papāta drutambhūmau menā duḥkhabharā satī  
kimidaṃ vikṛtaṃ dṛṣṭvā vañcitāhaṃ durāgrahe  ityuktvā mūrcchitā tatra menakā sā'bhavatkṣaṇāt  
atha prayatnairvividhaissakhībhirupasevitā  lebhe saṃjñāṃ śanai menā girīśvarapriyā tadā  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe śivādbhutalīlāvarṇanaṃ nāma tricatvāriṃśo'dhyāyaḥ  
 brahmovāca  saṃjñāṃ labdhā tatassā ca menā śailapriyā satī  vilalāpātisaṃkṣubdhā tiraskāramathākarot  
tatra tāvatsvaputrāṃśca nininda khalitā muhuḥ  prathamaṃ sā tataḥ putrī kathayāmāsa durvacaḥ  
 menovāca  mune purā tvayā proktaṃ variṣyati śivā śivam  paścāddhimavataḥ kṛtyaṃ pūjārthaṃ viniveśitam  
tato dṛṣṭaṃ phalaṃ satyaṃ viparītamanarthakam  mune'dhamāhaṃ durbuddhe sarvathā vañcitā tvayā  
punastayā tapastaptaṃ duṣkaraṃ munibhiśca yat  tasya labdhaṃ phalaṃ hyetatpaśyatāṃ duḥkhadāyakam  
kiṃ karomi kva gacchāmi ko me duḥkhaṃ vyapohatām  kulādikaṃ vinaṣṭaṃ me vihitaṃ jīvitaṃ mama  
kva gatā ṛṣayo divyāḥ śmaśrūṇi troṭayāmyaham  tapasvinī ca yā patnī sā dhūrtā svayamāgatā  
keṣāñcaivāparādhena sarvaṃ naṣṭaṃ mamādhunā  ityuktvā vīkṣya ca sutāmuvāca vacanaṃ kaṭu  
kiṃ kṛtaṃ te sute duṣṭe karma duḥkhakaraṃ mama  hema dattvā tvayānītaḥ kāco vai duṣṭayā svayam  
hitvā tu candanaṃ bhūyo lepitaḥ kardamastvayā  haṃsamuḍḍīya kāko vai gṛhīto hastapañjare  
hitvā brahmajalaṃ dūre pītaṃ kūpodakaṃ tvayā  sūryaṃ hitvā tu khadyoto gṛhīto yatnatastvayā  
taṇḍulāṃśca tathā hitvā kṛtaṃ vai tuṣabhakṣaṇam  prakṣipyājyaṃ tathā tailaṃ kāraṇḍaṃ bhuktamādarāt  
siṃhasevāṃ tathā muktvā śṛgālassevitastvayā  brahmavidyāṃ tathā muktvā kugāthā ca śrutā tvayā  
gṛhe yajñavibhūtiṃ hi dūrīkṛtya sumaṃgalām  gṛhītaśca citābhasma tvayā putri hyamaṃgalam  
sarvān devavarāṃstyaktvā viṣṇvādīnparameśvarān  kṛtaṃ tvayā kubuddhyā vai śivārthaṃ tapa īdṛśam  
dhiktvā ca tava buddhiśca dhigrūpaṃ caritaṃ tava  dhik copadeśakarttāraṃ dhiksakhyāvapi te tathā  
āvāṃ ca dhiktathā putrī yau te janmapravartakau  dhikte nārada buddhiñca saptarṣīṃśca subuddhidān  
dhikkulaṃ dhikkriyādākṣyaṃ sarvaṃ dhigyatkṛtaṃ tvayā  gṛhantu dhukṣitaṃ tvetanmaraṇaṃ tu mamaiva hi  
pārvatānāmayaṃ rājā nāyātu nikaṭe mama  saptarṣayassvayaṃ naiva darśayantu mukhammama  
sādhitaṃ kiñca sarvaistu militvā ghātitaṃ kulam  vandhyāhaṃ na kathaṃ jātā garbho na galitaḥ katham  
atho na vā mṛtā cāhaṃ putrikā na mṛtā katham  rakṣasādya kathaṃ no vā bhakṣitā gagane punaḥ  
chedayāmi śiraste'dya kiṃ karomi kalevaraiḥ  tyaktvā tvāṃ ca kuto yāyāṃ hāhā me jīvitaṃ hatam  
brahmovāca  ityuktvā patitā sā ca menā bhūmau vimūrchitā  vyākulā śokaroṣādyairna gatā bhartṛsannidhau  
hāhākāro mahānāsītta sminkāle munīśvara  sarve samāgatāstatra kramāttatsannidhau surāḥ  
purā devamune cāhamāgatastu svayaṃ tadā  māṃ dṛṣṭvā tvaṃ vacastā vai prāvoca ṛṣisattama  
nārada uvāca  yathārthaṃ suṃdaraṃ rūpaṃ nā jñātaṃ te śivasya vai  līlayedaṃ dhṛtaṃ rūpaṃ na yathārthaṃ śivena ca  
tasmātkrodhaṃ parityajya svasthā bhava pativrate  kāryyaṃ kuru haṭhaṃ tyaktvā śivāṃ dehi śivāya ca  
 brahmovāca  tadākarṇya vacaste sā menā tvāṃ vākyamabravīt  uttiṣṭheto gaccha dūraṃ duṣṭādhamavaro bhavān  
ityukte tu tayā deva indrādyāḥ sakalāḥ kramāt  samāgatya ca dikpālā vacanaṃ cedamabruvan  
 devā ūcuḥ  he mene pitṛkanye hi śṛṇvasmadvacanammudā  ayaṃ vai paramaḥ sākṣācchivaḥ parasukhāvahaḥ  
kṛpayā ca bhavatputryāstapo dṛṣṭvātidussaham  darśanaṃ dattavāñchambhurvaraṃ sadbhaktavatsalaḥ  
 brahmovāca  athovāca surānmenā vilapyāti muhurmuhuḥ  na deyā tu mayā kanyā giriśāyograrūpiṇe  
kimarthantu bhavantaśca sarve devāḥ prapañcitāḥ  rūpamasyāḥ parannāma vyarthīkartuṃ samudyataḥ  
ityukte ca tayā tatra ṛṣayassapta eva hi  ūcuste vaca āgatya vasiṣṭhādyā munīśvara  
saptarṣayaḥ ūcuḥ  kāryyaṃ sādhayitumprāptāḥ pitṛkanye giripriye  viruddhaṃ cātra uktārthe kathammanyāmahe vayam  
brahmovāca  ayaṃ vai paramo lābho darśanaṃ śaṃkarasya yat  dānapātraṃ sa te bhūtvāgatastava ca maṃdiram  
 brahmovāca  ityuktvā taistato menā munivākyaṃ mṛṣākarot  pratyuvāca ca ruṣṭā sā tānṛṣīñjñānadurbalā  
menovāca  śastrādyairghātayiṣyehaṃ na hāsye śaṃkarāyatām  dūraṃ gacchata sarve hi nāgantavyaṃ madantike  
brahmovāca  ityuktvā virarāmāśu sā vilapyātivihvalā  hāhākāro mahānāsīttatra tadvṛttato mune  
tato himālayastatrājagāmātisamākulaḥ  tāñca bodhayituṃ prītyā prāha tattvañca darśayan  
himālaya uvāca  śṛṇu mene vaco me'dya vikalā'si kathampriye  ke ke samāgatā gehaṃ kathaṃ caitānvinindasi  
śaṃkaraṃ tvaṃ ca jānāsi rūpaṃ dṛṣṭvāsi vihvalā  vikaṭaṃ tasya śaṃbhostu nānārūpābhidhasya hi  
sa śaṃkaro mayā jñātassarveṣāṃ pratipālakaḥ  pūjyānāṃ pūjya evāsau kartānugrahanigrahān  
haṭhaṃ na kuru muñca tvaṃ duḥkhaṃ prāṇapriye'naghe  uttiṣṭhāraṃ tathā kāryaṃ kartumarhasi suvrate  
yadvai dvāragataśśaṃbhuḥ purā vikaṭarūpadhṛk  nānālīlāñca kṛtavāñcetayāmi ca tāmimām  
tanmāhātmyaṃ paraṃ dṛṣṭvā kanyāṃ dātuṃ tvayā mayā  aṃgīkṛtaṃ tadā devi tatpramāṇaṃ kuru priye  
brahmovāca  ityuktvā so'drinātho hi virarāma tato mune  tadākarṇya śivāmātā menovāca himālayam  
menovāca  madvacaḥ śrūyatāṃ nātha tathā kartuṃ tvamarhasi  gṛhītvā tanujāṃ caināṃ baddhvā kaṇṭhe tu pārvatīm  
adhaḥ pātaya niḥśaṃkaṃ dāsye tāṃ na harāya hi  tathaināmathavā nātha gatvā vai sāgare sutām  
nimajjaya dayāṃ tyaktvā tato'drīśa sukhī bhava  yadi dāsyasi putrī tvaṃ rudrāya vikaṭātmane  tarhi tyakṣyāmyahaṃ svāminniścayena kalevaram  
 brahmovāca  ityukte ca tadā tatra vacane menayā haṭhān  uvāca vacanaṃ ramyaṃ pārvatī svayamāgatā  
pārvatyuvāca  mātaste viparītā hi buddhirjātā'śubhāvahā  dharmāvalambanāttvaṃ hi kathandharmaṃ jahāsi vai  
ayaṃ rudro'parassākṣātsarvaprabhava īśvaraḥ  śambhussurūpassukhadassarvaśrutiṣu varṇitaḥ  
maheśaśśaṃkaraścāyaṃ sarvadevaprabhussvarāṭ  nānārūpābhidho mātarharibrahmādisevitaḥ  
adhiṣṭhānaṃ ca sarveṣāṃ kartā hartā ca sa prabhuḥ  nirvikārī trideveśo hyavināśī sanātanaḥ  
yadarthe devatāssarvā āyātā kiṃkarīkṛtāḥ  dvāri te sotsavāścādya kimato'nyatparaṃ sukham  
uttiṣṭhātaḥ prayatnena jīvitaṃ saphalaṃ kuru  dehi māṃ tvaṃ śivāyāsmai svāśramaṃ kuru sārthakam  
dehi māṃ parameśāya śaṃkarāya jananyaho  svīkuru tvamimaṃ mātarvinayamme bravīmi te  
cenna dāsyasi tasmai māṃ na vṛṇe'nyamahaṃ varam  bhāgaṃ labhetkathaṃ saiṃhaṃ śṛgālaḥ paravaṃcakaḥ  
manasā vacasā mātaḥ karmaṇā ca harastvayam  mayā vṛto vṛtaścaiva yadicchasi tathā kuru  
brahmovāca  ityākarṇya śivāvākyaṃ menā śaileśvarapriyā  suvilapya mahākruddhā gṛhītvā tatkalevaram  
muṣṭibhiḥ kūrparaiścaiva dantāndharṣayatī ca sā  tāḍayāmāsa tāṃ putrīṃ vihvalātiruṣānvitā  
ye tatra ṛṣayastāta tvadādyāścāpare mune  taddhastāttāmparicchidya nityurdūrataraṃ tataḥ  
tānvai tathā vidhāndṛṣṭvā bhartsayitvā punaḥ punaḥ  uvāca śrāvayantī sā durvaco nikhilānpunaḥ  
menovāca  kiṃ menā hi kariṣye'haṃ duṣṭāṃ grahavatīṃ śivām  dāsyāmyasyai garantīvraṃ kūpe kṣepsyāmi vā dhruvam  
chetsyāmi kālīmathavā śastrāstrairbhūrikhaṇḍaśaḥ  nimajjayiṣye vā sindhau svasutāmpārvatīṃ khalu  
athavā svaśarīraṃ hi tyakṣyāmyāśvanyathā dhruvam  na dāsye śambhave kanyāṃ durgāṃ vikaṭarūpiṇe  
varo'yaṃ kīdṛśo bhīmo'nayā labdhaśca duṣṭayā  kāritaścopahāso me gireścāpi kulasya hi  
na mātā na pitā bhrātā na bandhurgotrajo'pi hi  no surūpaṃ na cāturyyaṃ na guhaṃ vāsya kiṃcana  
na vastraṃ nāpyalaṅkārāssahāyāḥ ke'pi tasya na  vāhanaṃ na śubhaṃ hyasya na vayo na dhanantathā  
na pāvitryaṃ na vidyā ca kīdṛśaḥ kāya ārtidaḥ  kiṃ vilokya mayā putrī deyāsmai syātsumaṃgalā  
brahmovāca  ityādi suvilapyātha bahuśo menakā tadā  rurodoccairmune sā hi duḥkhaśokapariplutā  
athāhandrutamāgatyākathayammenakāṃ ca tām  śivatattvaṃ ca paramaṃ kujñānaharamuttamam  
brahmovāca  śrotavyamprītito mene madīyaṃ vacanaṃ śubham  yasya śravaṇataḥ prītyā kubuddhiste vinaśyati  
śaṅkaro jagataḥ kartā bhartā hartā tathaiva ca  na tvaṃ jānāsi tadrūpaṃ kathanduḥkhaṃ samīhase  
anekarūpanāmā ca nānā līlākaraḥ prabhuḥ  sarvasvāmī svatantraśca māyādhīśo'vikalpakaḥ  
iti vijñāya mene tvaṃ śivāndehi śivāya vai  kuhaṭhantyaja kujñānaṃ sarvakāryavināśanam  
brahmovāca  ityuktā sā mayā menā vilapantī muhurmuhuḥ  lajjāṃ kiṃcicchanaistyaktvā mune māṃ vākyamabravīt  
menovāca  kimarthantu bhavānbrahmanrūpamasya mahāvaram  vyarthīkaroti kimiyaṃ hanyatāṃ na svayaṃ śivā  
na vaktavyaṃ ca bhavatā śivāya pratidīyatām  na dāsye'haṃ śivāyaināṃ svasutāmprāṇavallabhām  
brahmovāca  ityukte tu tadā siddhāḥ sanakādyā mahāmune  samāgatya mahāprītyā vacanaṃ hīdamabruvan  
siddhā ūcuḥ  ayamvai paramassākṣācchivaḥ parasukhāvahaḥ  kṛpayā ca bhavatputryai darśanandattavānprabhuḥ  
 brahmovāca  athovāca tu tānmenā vilapya ca muhurmuhuḥ  na deyā tu mayā samyaggiriśāyograrūpiṇe  
kimarthantu bhavantaśca sarve siddhāḥ prapañcinaḥ  rūpamasyāḥ paraṃ nāma vyarthīkarttuṃ samudyatāḥ  
ityukte ca tayā tatra mune'haṃ cakito'bhavam  sarve vismayamāpannā devasiddharṣimānavāḥ  
etasminsamaye tasyā haṭhaṃ śrutvā dṛḍhaṃ mahat  drutaṃ śivapriyo viṣṇussamāgatyā'bravīdidam  
viṣṇuruvāca  pitṝṇāṃ ca priyā putrī mānasī guṇasaṃyutā  patnī himavatassākṣādbrahmaṇaḥ kulamuttamam  
sahāyāstādṛśā loke dhanyā hyasi vadāmi kim  dharmasyādhārabhūtāsi kathaṃ dharmaṃ jahāsi hi  
devaiśca ṛṣibhiścaiva brahmaṇā vā mayā tathā  viruddhaṃ kathyate kiṃ nu tvayaiva suvicāryatām  
śivatvaṃ na ca jānāsi nirguṇasya guṇassa hi  virūpassa surūpo hi sarvasevyassatāṃ gatiḥ  
tenaiva nirmitā devī mūlaprakṛtirīśvarī  tatpārśve ca tadā tena nirmitaḥ puruṣottamaḥ  
tābhyāṃ cāhaṃ tathā brahmā tataśca guṇarūpataḥ  avatīrya svayaṃ rudro lokānāṃ hitakārakaḥ  
tato vedāstathā devā yatkiṃciddṛśyate jagat  sthāvaraṃ jaṃgamaṃ caiva tatsarvaṃ śakarādabhūt  
tadrūpamvarṇitaṃ kena jñāyate kena vā punaḥ  mayā ca brahmaṇā yasya hyato labdhaśca naiva hi  
ābrahmastambaparyaṃtaṃ yatkiñciddṛśyate jagat  tatsarvaṃ ca śivaṃ viddhi nātra kāryā vicāraṇā  
sa evedṛksurūpeṇāvatīrṇo nijalīlayā  śivātapaḥ prabhāvāddhi tava dvāri samāgataḥ  
tasmāttvaṃ himavatpatni duḥkhaṃ muñca śivambhaja  bhaviṣyati mahānandaḥ kleśo yāsyati saṃkṣayam  
brahmovāca  evamprabodhitāyāstu menakāyā abhūnmune  tasyāstu komalaṃ kiṃcinmano viṣṇuprabodhitam  
paraṃ haṭhaṃ na tatyāja kanyāndātuṃ harāya na  svīcakāra tadā menā śivamāyāvimohi tā  
uvāca ca hariṃ menā kiñcidbuddhvā giripriyā  śrutvā viṣṇuvaco ramyaṃ girijājananī hi sā  
yadi ramyatanussa syāttadā deyā mayā sutā  nānyathā koṭiśo yatnairvacmi satyandṛḍhaṃ vacaḥ  
brahmovāca  ityuktvā vacanaṃ menā tūṣṇīmāsa dṛḍhavratā  śivecchāpreritā dhanyā tathā yākhilamohinī  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatī khaṇḍe menāprabodhavarṇano nāma catuścatvāriṃśo'dhyāyaḥ  
brahmovāca  etasminnantare tvaṃ hi viṣṇunā prerito drutam  anukūlayituṃ śaṃbhumayāstannikaṭe mune  
tatra gatvā sa vai rudro bhavatā suprabodhitaḥ  stotrairnānāvidhaisstutvā devakāryacikīrṣayā  
śrutvā tvadvacanaṃ prītyā śaṃbhunā dhṛtamadbhutam  svarūpamuttamandivyaṃ kṛpālutvaṃ ca darśitam  
taddṛṣṭvā sundaraṃ śambhuṃ svarūpammanmathā dhikam  atyahṛṣyo mune tvaṃ hi lāvaṇyaparamāyanam  
stotrairnānāvidhaisstutvā paramānandasaṃyutaḥ  āgacchastvaṃ mune tatra yatra menā sthitākhilaiḥ  
tatrāgatya suprasanno mune'tipremasaṃkulaḥ  harṣayaṃstāṃ śailapatnī menāntvaṃ vākyamabravīḥ  
nārada uvāca  mene paśya viśālākṣi śivarūpamanuttamam  kṛtā śivena tenaiva sukṛpā karuṇātmanā  
brahmovāca  śrutvā sā tadvaco menā vismitā śailakāminī  dadarśa śivarūpantatparamānandadāyakam  
koṭisūryapratīkāśaṃ sarvāvayavasundaram  vicitravasanaṃ cātra nānābhūṣaṇabhūṣitam  
suprasannaṃ suhāsaṃ ca sulāvaṇyaṃ manoharam  gaurābhaṃ dyutisaṃyuktaṃ candrarekhāvibhūṣitam  
sarvairdevagaṇaiḥ prītyā viṣṇvādyassevitaṃ tathā  sūryeṇa cchatritaṃ mūrdhni candreṇa ca viśobhitam  
sarvathā ramaṇīyaṃ ca bhūṣitasya vibhūṣaṇaiḥ  vāhanasya mahāśobhā varṇituṃ naiva śakyate  
gaṃgā ca yamunā caiva vidhattaḥ sma sucāmare  siddhayo'ṣṭau purastasya kurvanti sma sunarttanam  
mayā caiva tadā viṣṇurindrādyā hyamarāstathā  svaṃ svaṃ veṣaṃ susambhūṣya giriśenācaranyutāḥ  
tathā jayeti bhāṣanto nānārūpā gaṇāstadā  svalaṅkṛtamahāmodā girīśapurato'caran  
siddhāścopasurāssarve munayaśca mahāsukhāḥ  yayuśśivena suprītāssakalāścāpare tathā  
evandevādayassarve kutūhalasamanvitāḥ  paraṃbrahma gṛṇantaste svapatnībhiralaṃkṛtāḥ  
viśvāvasumukhāstatra hyapsarogaṇasaṃyutāḥ  gāyantopyagratastasya paramaṃ śāṅkaraṃ yaśaḥ  
itthaṃ mahotsavastatra babhūva munisa ttama  nānāvidho maheśe hi śailadvāri ca gacchati  
tasmiṃśca samaye tatra suṣamā yā parātmanaḥ  varṇituṃ tāṃ viśeṣeṇa kaśśaknoti munīśvara  
tathāvidhaṃ ca tandṛṣṭvā menā citragatā iva  kṣaṇamāsīttataḥ prītyā provāca vacanaṃ mune  
menovāca  dhanyā putrī madīyā ca yayā taptaṃ mahattapaḥ  yatprabhāvānmaheśāna tvaṃ prāpta iha madgṛhe  
mayā kṛtā purā yā vai śivanindā duratyayā  tāṃ kṣamasva śivāsvāminsuprasanno bhavādhunā  
brahmovāca  itthaṃ sambhāṣya sā menā saṃstūyendulalāṭakam  sāñjaliḥ praṇatā śailapriyā lajjāparā'bhavat  
tāvatstriyassamājagmurhitvā kāmānanekaśaḥ  bahvyastāḥ puravāsinyaśśivadarśanalālasāḥ  
majjanaṃ kurvatī kācittaccūrṇasahitā yayau  draṣṭuṃ kutūhalāḍhyā ca śaṅkaraṃ girijāvaram  
kācittu svāminassevāṃ sakhīyuktā vihāya ca  sucāmarakarā prītyāgācchambhordarśanāya vai  
kācittu bālakaṃ hitvā pibantaṃ stanyamādarāt  atṛptaṃ śaṅkarandraṣṭuṃ yayau darśanalālasā  
raśanāṃ badhnatī kācittayaiva sahitā yayau  vasanaṃ viparītaṃ vai dhṛtvā kācidyayau tataḥ  
bhojanārthaṃ sthitaṃ kāntaṃ hitvā kācidyayau priyā  draṣṭuṃ śivāvaraṃ prītyā satṛṣṇā sakutūhalā  
kāciddhaste śalākāṃ ca dhṛtvāṃjanakarā priyā  añjitvaikākṣi sandraṣṭuṃ yayau śailasutāvaram  
kācittu kāminī pādau rañjayantī hyalaktakaiḥ  śrutvā ghoṣaṃ ca taddhitvā darśanārthamupāgatā  
ityādi vividhaṃ kāryaṃ hitvā vāsaṃ striyo yayuḥ  dṛṣṭvā tu śāṃkaraṃ rūpaṃ mohaṃ prāptāstadā'bhavan  
tatastāḥ premasaṃvignāśśivadarśanaharṣitāḥ  nidhāya hṛdi tanmūrtiṃ vacanaṃ cedamabruvan  
puravāsinya ūcuḥ  netrāṇi saphalānyāsanhimavatpuravāsinām  yo yo'paśyadado rūpaṃ tasya vai sārthakaṃ januḥ  
tasyaiva saphalaṃ janma tasyaiva saphalāḥ kriyāḥ  yena dṛṣṭaśśivassākṣātsarvapāpapraṇāśakaḥ  
pārvatyā sādhitaṃ sarvaṃ śivārthaṃ yattapaḥ kṛtam  dhanyeyaṃ kṛtakṛtyeyaṃ śivā prāpya śivampatim  
yadīdaṃ yugalaṃ brahmā na yuṃjyācchivayormudā  tadā ca sakalo'pyasya śramo niṣphalatāmiyāt  
samyak kṛtaṃ tathā cātra yojitaṃ yugmamuttamam  sarveṣāṃ sārthatā jātā sarvakāryasamudbhavā  
vinā tu tapasā śambhordarśanaṃ durlabhannṛṇām  darśanācchaṃkarasyaiva sarve yātāḥ kṛtārthatām  
lakṣmīrnārāyaṇaṃ lebhe yathā vai svāminampurā  tathāsau pārvatī devī haramprāpya subhūṣitā  
brahmāṇaṃ ca yathā lebhe svāminaṃ vai sarasvatī  tathāsau pārvatī devī haramprāpya subhūṣitā  
vayandhanyāḥ striyassarvāḥ puruṣāssakalā varāḥ  ye ye paśyanti sarveśaṃ śaṃkaraṃ girijāpatim  
brahmovāca  itthamuktvā tu vacanaṃ candanaiścākṣatairapi  śivaṃ samarcayāmāsurlājānvavṛṣurādarāt  
tasthustatra striyaḥ sarvā menayā saha sotsukāḥ  varṇayantyo'dhikambhāgyammenāyāśca girerapi  
kathāstathāvidhāśśṛṇvaṃstadvāmā varṇitāśśubhāḥ  prahṛṣṭo'bhūtprabhuḥ sarvairmune viṣṇvādibhistadā  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe śivasundarasvarūpapuravāsyutsavavarṇanaṃ nāma pañcacatvāriṃśo'dhyāyaḥ  
 brahmovāca  atha śaṃbhuḥ prasannātmā sadūtaṃ svagaṇaissuraiḥ  sarvairanyairgirerddhāma jagāma sakutūhalam  
menāpi strīgaṇaistaiśca himācalavarapriyā  tata utthāya svagṛhā bhyaṃtaraṃ sā jagāma ha  
nīrājanārthaṃ śambhośca dīpapātrakarā satī  sarvarṣistrīgaṇaissākamagacchaddvāramādarāt  
tatrāgataṃ maheśānaṃ śaṃkaraṃ girijāvaram  dadarśa prītito menā sevitaṃ sakalaissuraiḥ  
cārucaṃpakavarṇābhaṃ hyekavaktraṃ trilocanam  īṣaddhāsyaprasannāsyaṃ ratnasvarṇādibhūṣitam  
mālatīmālayā yuktaṃ sadratnamukuṭojjvalam  satkaṃṭhābharaṇaṃ cāruvalayāṃgadabhūṣitam  
vahniśaucenātulena tvatisūkṣmeṇa cāruṇā  amūlyavastrayugmena vicitreṇātirājitam  
candanāgarukastūrīcārukuṃkuma bhūṣitam  ratnadarpaṇahastaṃ ca kajjalojjvalalocanam  
sarvasvaprabhayācchannamatīvasumanoharam  atīva taruṇaṃ ramyaṃ bhūṣitāṃgaiśca bhūṣitam  
kāminīkāṃtamavyagraṃ koṭicandrānanāṃbujam  koṭismarādhikatanucchaviṃ sarvāṃgasuṃdaram  
īdṛgvidhaṃ sudevaṃ taṃ sthitaṃ svapurataḥ prabhum  dṛṣṭvā jāmātaraṃ menā jahau śokammudā'nvitā  
praśaśaṃsa svabhāgyaṃ sā girijāṃ bhūdharaṃ kulam  mene kṛtārthamātmānaṃ jaharṣa ca punaḥ punaḥ  
nīrājanaṃ cakārāsau praphullavadanā satī  avalokaparā tatra menā jāmātaraṃ mudā  
girijoktamanusmṛtya menā vismayamāgatā  manasaiva hyuvācedaṃ harṣaphullānanāmbujā  
yadvai puroktaṃ ca tayā pārvatyā mama tatra ca  tatodhikaṃ prapaśyāmi saundaryyaṃ parameśituḥ  
maheśasya sulāvaṇyamanirvācyaṃ ca saṃprati  evaṃ vismayamāpannā menā svagṛhamāyayau  
praśaśaṃsuryuvatayo dhanyā dhanyā gireḥ sutā  durgā bhagavatītyevamūcuḥ kāścana kanyakāḥ  
na dṛṣṭo vara ityevamasmābhirddānagocaraḥ  dhanyā hi girijā devīmūcuḥ kāścana kanyakāḥ  
jagurgandharvvapravarā nanṛtuścāpsarogaṇāḥ  dṛṣṭvā śaṃkararūpaṃ ca prahṛṣṭāssarvadevatāḥ  
nānāprakāravādyāni vādakā madhurākṣaram  nānāprakāraśilpena vādayāmāsurādarāt  
himācalo'pi mudito dvārācāramathākarot  menāpi sarvanārībhirmahotsavapurassaram  
parapucchāṃ cakārāsau muditā svagṛhaṃ yayau  śivo niveditaṃ sthānaṃ jagāma gaṇanirjaraiḥ  
etasminnantare durgāṃ śailāntaḥpuracārikā  bahirjagmussamādāya pūjituṃ kuladevatām  
tatra tāṃ dadṛśurdevā nimeṣarahitā mudā  sunīlāṃjanavarṇābhāṃ svāṃgaiśca pratibhūṣitām  
trinetrādṛtanetrāṃtāmanyavāritalocanām  īṣaddhāsyaprasannāsyāṃ sakaṭākṣāṃ manoharām  
sucārukabarībhārāṃ cārupatraka śobhitām  kastūrībindubhissārddhaṃ sindūrabinduśobhitām  
ratnendrasārahāreṇa vakṣasā suvirājitām  ratnakeyūravalayāṃ ratnakaṅkaṇamaṃḍitām  
sadratnakuṇḍalābhyāṃ ca cārugaṇḍasthalojjvalām  maṇiratnaprabhāmuṣṭidantarājivirājitām  
madhubimbādharoṣṭhāṃ ca ratnayāvakasaṃyutām  ratnadarppaṇahastāṃ ca krīḍāpadmavibhūṣitām  
candanāgurukastūrīkuṃkumenāti ca rcitām  kvaṇanmaṃjīrapādāṃ ca raktāṃghritalarājitām  
praṇemuśśirasā devīṃ bhaktiyuktāḥ samenakām  sarve surādayo dṛṣṭvā jagadādyāṃ jagatprasūm  
trinetro netrakoṇena tāṃ dadarśa mudānvitaḥ  śivaḥ satyākṛtiṃ dṛṣṭvā vijahau virahajvaram  
śivassarvaṃ visasmāra śivāsaṃnyastalocanaḥ  pulakāṃcitasarvāṅgo harṣādgaurīvilocanaḥ  
atha kālībahiḥ puryyāṃ gatvā pūjya kulāmbikām  viveśa bhavanaṃ ramyaṃ svapitussadvijāṅganā  
śaṅkaropi suraissārddhaṃ hariṇā brāhmaṇā tathā  himācalasamuddiṣṭaṃ svasthānamagamanmudā  
tatra sarve sukhaṃ tasthussevantaśśaṅkaraṃ yathā  sammānitā girīśena nānāvidhasusampadā  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe varāgamādivarṇanaṃ nāma ṣaṭcatśariṃśo'dhyāyaḥ  
brahmovāca  tataḥ śailavaraḥ sopi prītyā durgopavītakam  kārayāmāsa sotsāhaṃ vedamantraiśśivasya ca  
atha viṣṇvādayo devā munayassakutū halam  himācalaprārthanayā viveśāntargṛhaṃ gireḥ  
śrutyācāraṃ bhavācāraṃ vidhāya ca yathārthataḥ  śivāmalaṃkṛtāṃ cakruśśivadattavibhūṣaṇaiḥ  
prathamaṃ snāpayitvā tāṃ bhūṣayitvātha sarvaśaḥ  nīrājitā sakhībhiśca viprapatnībhireva ca  
ahatāmbarayugmena śobhitā varavarṇinī  virarāja mahāśailaduhitā śaṅkarapriyā  
kaṃcukī paramā divyā nānāratnānvitādbhutā  vidhṛtā ca tayā devyā vilasantyādhikaṃ mune  
sā babhāra tathā hāraṃ divyaratnasamanvitam  valayāni mahārhāṇi śuddhacāmīkarāṇi ca  
sthitā tatraiva subhagā dhyāyantī manasā śivam  śuśubheti mahāśailakanyakā trijagatprasūḥ  
tadotsavo mahānāsīdubhayatra mudā vahaḥ  dānaṃ babhūva vividhaṃ brāhmaṇebhyo vivarṇitam  
anyeṣāṃ dravyadānaṃ ca babhūva vividhammahat  gītavādyavinodaśca tatrotsavapurassaram  
atha viṣṇurahaṃ dhātā śakrādyā amarāstathā  munayaśca mahāprītyā nikhilāssotsavā mudā  
supraṇamya śivāṃ bhaktyā smṛtvā śivapadāmbujam  samprāpya himagiryyājñāṃ svaṃ svaṃ sthāne samāśritāḥ  
etasminnantare tatra jyotiḥśāstra viśāradaḥ  himavantaṃ girīndraṃ taṃ gargo vākyamabhāṣata  
 garga uvāca  himācala dharādhīśa svāmin kālīpatiḥ prabho  pāṇigrahārthaṃ śaṃbhuṃ cānaya tvaṃ nijamaṃdiram  
 brahmovāca  atha taṃ samayaṃ jñātvā kanyādānocitaṃ giriḥ  niveditaṃ ca gargeṇa musude'tīva cetasi  
mahīdharāndvijāṃścaiva parānapi tadā giriḥ  preṣayāmāsa suprītyā śivānayanakāmyayā  
te parvatā dvijāścaiva sarvamaṃgalapāṇayaḥ  saṃjagmussotsavāḥ prītyā yatra devo maheśvaraḥ  
tadā vāditraghoṣeṇa brahmaghoṣeṇa bhūyasā  mahotsāho'bhavattatra gītanṛtyānvitena hi  
śrutvā vāditranirghoṣaṃ sarve śaṃkarasevakāḥ  utthitāstvaikapadyena sadevarṣigaṇā mudā  
parasparaṃ samūcuste harṣanirbharamānasāḥ  atrāgacchaṃti girayaśśivānayanakāmyayā  
pāṇigrahaṇakālo hi nūnaṃ sadyassamāgataḥ  mahadbhāgyaṃ hi sarveṣāṃ saṃprāptamahi manmahe  
dhanyā vayaṃ viśeṣeṇa vivāhaṃ śivayordhruvam  drakṣyāmaḥ paramaprītyā jagatāṃ maṃgalālayam  
brahmovāca  evaṃ yāvadabhūtteṣāṃ saṃvādastatra cādarāt  tāvatsarve samāyātāḥ parvateṃdrasya maṃtriṇaḥ  
te gatvā prārthayāṃcakruśśiva viṣṇvādikānapi  kanyādānocitaḥ kālo vartate gamyatāmiti  
te tacchrutvā surāssarve mune viṣṇvādayo'khilāḥ  mumuduścetasātīva jayetyūcurgiriṃ drutam  
śivo'pi mumude'tīva kālīprāpaṇalālasaḥ  guptaṃ cakāra taccihnaṃ manasyevādbhutākṛtiḥ  
atha snānaṃ kṛtantena maṅgaladravyasaṃyutam  śūlinā suprasannena lokānugrahakāriṇā  
snātassuvāsasā yuktassarvaistaiḥ parivāritaḥ  āropito vṛṣaskandhe lokapālaissusevitaḥ  
puraskṛtya prabhuṃ sarve jagmurhimagirergṛham  vādyāni vādayantaśca kṛtavantaḥ kutūhalam  
himāgapreṣitā viprāstathā te parvatottamāḥ  śambhoragracarā hyāsankutūhalasamanvitāḥ  
babhau chatreṇa mahatā dhriyamāṇo hi mūrddhani  cāmarairvījyamāno'sau savitā no maheśvaraḥ  
ahaṃ viṣṇustathā cendro lokapālā stathaiva ca  agragāḥ smātiśobhante śriyā paramayā śritāḥ  
tataśśaṅkhāśca bheryyaśca paṭahānakagomukhāḥ  punaḥ punaravādyanta vāditrāṇi mahotsave  
tathaiva gāyakāssarve jaguḥ paramamaṅgalam  nartakyo nanṛtussarvā nānātālasamanvitāḥ  
ebhissameto jagadekabandhuryayau tadānīṃ parameśavarcasā  susevyamānassakalaissureśvarairvikīryamāṇaḥ kusumaiśca harṣitaiḥ  
sampūjitastadā śambhuḥ praviṣṭo yajñamaṇḍapam  saṃstūyamāno bahvībhiḥ stutibhiḥ parameśvaraḥ  
vṛṣāduttārayāmāsurmaheśamparvatottamāḥ  ninyurgṛhāntaramprītyā mahotsavapurassaram  
himālayo'pi samprāptaṃ sadevagaṇamīśvaram  praṇamya vidhivadbhaktyā nīrājanamathākarot  
sarvānsurānmunīnanyānpraṇamya samahotsavaḥ  sammānamakarotteṣāṃ praśaṃsansvavidhimmudā  
so'gassācyutamīśānaṃ supādyārghyapurassaram  sadevamukhyavargaṃ ca nināya svālayāntaram  
prāṅgaṇe sthāpayāmāsa ratnasiṃhāsaneṣu tān  sarvānviṣṇu ca māmīśaṃ viśiṣṭāṃśca viśeṣataḥ  
sakhībhirmenayā prītyā brāhmaṇastrībhireva ca  anyābhiśca purandhībhiścakre nīrājanammudā  
purodhasā kṛtyavidā śaṃkarāya mahātmane  madhuparkādikaṃ yadyatkṛtyaṃ tattatkṛtaṃ mudā  
mayā sa noditastatra purodhāḥ kṛtavāṃstadā  sumaṃgalaṃ ca yatkarma prastāvasadṛśammune  
antarvedyāṃ mahāprītyā sampraviśya himādriṇā  yatra sā pārvatī kanyā sarvābharaṇabhūṣitā  
vedikopari tanvaṃgī saṃsthitā suvirājitā  tatra nīto maddādevo viṣṇunā ca mayā saha  
lagnannirīkṣamāṇāste vācaspatipurogamāḥ  kanyādānocitantatra babhūvuḥ paramotsavāḥ  
tatropaviṣṭo gargaśca yatrāsti ghaṭikālayam  yāvaccheṣā ghaṭī tāvatkṛtampraṇavabhāṣaṇam  
puṇyāhampravadangargassamādhre'ñjalimmudā  pārvvatyakṣatapūrṇaṃ ca vavṛṣe ca śivopari  
tayā sampūjito rudro dadhyakṣatakuśāmbubhiḥ  paramodāḍhyayā tatra pārvatyā rucirāsyayā  
vilokayantī taṃ śambhuṃ yasyārthe paramantapaḥ  kṛtampurā mahāprītyā virarāja śivāti sā  
mayā mune tadoktastu gargādimunibhiśca saḥ  samānarca śivāṃ śambhurlaukikācārasaṃrataḥ  
evaṃ parasparaṃ tau vai pārvvatīparameśvarau  arcayantau tadānīñca śuśubhāte jaganmayau  
trailokyalakṣmyā saṃvītau nirīkṣantau parasparam  tadā nīrājitau lakṣmyādibhisstrībhirviśeṣataḥ  
tathā parā vai dvijayoṣitaśca nīrājayāmāsuratho purastriyaḥ  śivāñca śambhuñca vilokayantyo'vāpurmmudantāssakalā mahotsavam  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe śiva himagirigṛhābhyantaragamanotsavavarṇanaṃ nāma saptacatvāriṃśo'dhyāyaḥ  
brahmovāca  etasminnaṃtare tatra gargācāryyapraṇoditaḥ  himavānmenayā sārddhaṃ kanyā dātuṃ pracakrame  
haimaṃ kalaśamādāya menā cārddhāṃgamāśritā  himādreśca mahābhāgā vastrābharaṇabhūṣitā  
pādyādibhistataḥ śailaḥ prahṛṣṭaḥ svapurohitaḥ  taṃ vaṃraṃ varayāmāsa vastracaṃdanabhūṣaṇaiḥ  
tato himādriṇā proktā dvijāstithyādikīrtane  prayogo bhaṇyatāṃ tāvadasminsamaya āgate  
tatheti coktvā te sarve kālajñā dvijasattamāḥ  tithyādikīrtanaṃ cakruḥ prītyā paramanirvṛtāḥ  
tato himācalaḥ prītyā śambhunā prerito hṛdā  sūtī kṛtaḥ pareśena vihasañśambhumabravīt  
svagotraṃ kathyatāṃ śambho pravaraśca kulaṃ tathā  nāma vedaṃ tathā śākhāṃ mā kārṣītsamayātyayam  
brahmovāca  ityākarṇya vacastasya himādreśśaṅkarastadā  sumukhāvimukhaḥ sadyo'pyaśocyaḥ śocyatāṃ gataḥ  
evaṃvidhassuravarairmunibhistadānīṃ gandharvayakṣagaṇasiddhagaṇaistathaiva  dṛṣṭo niruttaramukho bhagavānmaheśo'kārṣīstu hāsyamatha tatra sa nāradatvam  
vīṇāmavādayastvaṃ hi brahmavijño'tha nārada  śivena preritastatra manasā śambhumānasaḥ  
tadā nivārito dhīmānparvatendreṇa vai haṭhāt  viṣṇunā ca mayā devairmunibhiścākhilaistathā  
na nivṛtto'bhavastvaṃ hi sa yadā śaṅkarecchayā  iti prokto'driṇā tarhi vīṇāṃ mā vādayādhunā  
suniṣiddho haṭhāttena devarṣe tvaṃ yadā budha  pratyavoco girīśaṃ taṃ susaṃsmṛtya maheśvaram  
nārada uvāca  tvaṃ hi mūḍhatvamāpanno na jānāsi ca kiñcana  vācye maheśaviṣaye'tīvāsi tvaṃ bahirmukhaḥ  
tvayā pṛṣṭho harassākṣātsvagotrakathanaṃ prati  samaye'smiṃstadatyantamupahāsakaraṃ vacaḥ  
asya gotraṃ kulaṃ nāma naiva jānanti parvata  viṣṇubrahmādayo'pīha pareṣāṃ kā kathā smṛtā  
yasyaikadivase śaila brahmakoṭirlayaṃ gatā  sa eva śaṅkarastedya dṛṣṭaḥ kālītapobalāta  
arūpo'yaṃ parabrahma nirguṇaḥ prakṛteḥ paraḥ  nirākāro nirvikāro māyādhīśaḥ parātparaḥ  
agotrakulanāmā hi svatantro bhaktavatsalaḥ  tadicchayā hi saguṇassutanurbahunāmabhṛt  
sugotrī gotrahīnaśca kulahīnaḥ kulīnakaḥ  pārvatītapasā so'dya jāmātā te na saṃśayaḥ  
līlāvihāriṇā tena mohitaṃ ca carācaram  no jānāti śivaṃ ko'pi prājño'pi girisattama  
liṃgākṛtermaheśasya kena dṛṣṭaṃ na mastakam  viṣṇurgatvā hi pātālaṃ tadenaṃ nāpavismitaḥ  
kiṃbahūktyā nagaśreṣṭha śivamāyā duratyayā  tadadhīnāstrayo lokā haribrahmādayopi ca  
tasmāttvayā śivā tāta suvicārya prayatnataḥ  na kartavyo vimarśo'tra tvevaṃvidhavare manāk  
brahmovāca  ityuktvā tvaṃ mune jñānī śivecchākāryakārakaḥ  pratyavocaḥ punastaṃ vai śailedraṃ harṣayangirā  
nārada uvāca  śṛṇu tāta mahāśaila śivājanaka madvacaḥ  tacchrutvā tanayāṃ devīṃ dehi tvaṃ śaṃkarāya hi  
saguṇasya maheśasya līlayā rūpa dhāriṇaḥ  gotraṃ kulaṃ vijānīhi nādameva hi kevalam  
śivo nādamayaḥ sattyaṃ nādaśśivamayastathā  ubhayorantaraṃ nāsti nādasya ca śivasya ca  
sṛṣṭau prathamajatvāddhi līlāsaguṇarūpiṇaḥ  śivānnādasya śailendra sarvotkṛṣṭastatassa hi  
ato hi vāditā vīṇā preritena mayādya vai  sarveśvareṇa manasā śaṅkareṇa himālaya  
brahmovāca  etacchrutvā tava mune vacastattu giriśvaraḥ  himādristoṣamāpanno gatavismayamānasaḥ  
atha viṣṇuprabhṛtayassurāśca munayastathā  sādhusādhviti te sarve procurvigatavismayāḥ  
maheśvarasya gāṃbhīryaṃ jñātvā sarve vicakṣaṇāḥ  savismayā mahāmodānvitāḥ procuḥ parasparam  
yasyājñayā jagadidaṃ ca viśālameva jātaṃ parātparataro nijabodharūpaḥ  śarvaḥ svatantragatikṛtparabhāvagamyasso'sau trilokapatiradya ca nassudṛṣṭaḥ  
atha te parvataśreṣṭhā mervādyā jātasaṃbhramāḥ  ūcuste caikapadyena himavantaṃ nageśvaram  
parvatā ūcuḥ  kanyādāne sthīyatāṃ cādya śailanāthoktyā kiṃ kāryanāśastaveva  satyaṃ brūmo nātra kāryo vimarśastasmātkanyā dīyatāmīśvarāya  
brahmo vāca  tacchutvā vacanaṃ teṣāṃ suhṛdāṃ sa himālayaḥ  svakanyādānamakarocchivāya vidhinoditaḥ  
imāṃ kanyāṃ tubhyamahaṃ dadāmi parameśvara  bhāryārthe parigṛhṇīṣva prasīda sakaleśvara  
tasmai rudrāya mahate maṃtreṇānena dattavān  himācalo nijāṃ kanyāṃ pārvatīṃ trijagatprasūm  
itthaṃ śivākaraṃ śailaṃ śivahastenidhāya ca  mumodātīva manasi tīrṇakāmamahārṇavaḥ  
vedamaṃtreṇa giriśo girijākarapaṅkajam  jagrāha svakareṇāśu prasannaḥ parameśvaraḥ  
kṣitiṃ saṃspṛśya kāmasya kodāditi manuṃ mune  papāṭha śaṅkaraḥ prītyā darśayaṃllaukikīṃ gatim  
mahotsavo mahānāsītsarvatra pramudāvahaḥ  babhūva jayasaṃrāvo divi bhūmyantarikṣake  
sādhuśabdaṃ namaḥ śabdaṃ cakrussarve'ti harṣitāḥ  gaṃdharvāssujaguḥ prītyā nanṛtuścāpsarogaṇāḥ  
himācalasya paurā hi mumudu ścāti cetasi  maṃgalaṃ mahadāsīdvai mahotsavapurassaram  
ahaṃ viṣṇuśca śakraśca nirjarā munayo'khilāḥ  harṣitā hyabhavaṃścāti praphullavadanāmbujāḥ  
atha śailavarassodātsuprasanno himācalaḥ  śivāya kanyādānasya sāṅgatāṃ suyathocitām  
tato vandhujanāstasya śivāṃ sampūjya bhaktitaḥ  daduśśivāya saddravyaṃ nānāvidhividhānataḥ  
himālayastuṣṭamanāḥ pārvatīśi vaprītaye  nānāvidhāni dravyāṇi dadau tatra munīśvara  
kautukāni dadau tasmai ratnāni vividhāni ca  cāruratnavikārāṇi pātrāṇi vividhāni ca  
gavāṃ lakṣaṃ hayānāṃ ca sajjitānāṃ śataṃ tathā  dāsīnāmanuraktānāṃ lakṣaṃ saddravyabhūṣitam  
nāgānāṃ śatalakṣaṃ hi rathānāṃ ca tathā mune  suvarṇajaṭitānāṃ ca ratnasāravinirmitam  
itthaṃ himālayo dattvā svasutāṃ girijāṃ śivām  śivāya parameśāya vidhinā''pa kṛtārthatām  
atha śailavaro mādhyaṃdinoktastotrato mudā  tuṣṭāva parameśānaṃ sadgirā sukṛtāñjaliḥ  
tato vedavidā tenājñaptā munigaṇāstadā  śiro'bhiṣekaṃ cakruste śivāyāḥ paramotsavāḥ  
devābhidhānamuccāryya paryyakṣaṇavidhiṃ vyadhuḥ  mahotsavastadā cāsīnmahānandakaro mune  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe kanyādānavarṇanaṃ nāmāṣṭacatvāriṃśo'dhyāyaḥ  
 brahmovāca  atho mamājñayā vipraissaṃsthāpyānalamīśvaraḥ  homaṃ cakāra tatraivamaṅke saṃsthāpya pārvatīm  
ṛgyajussāmamantraiścāhutiṃ vahnau dadau śivaḥ  lājāñjaliṃ dadau kālībhrātā mainākasaṃjñakaḥ  
atha kālī śivaścobhau cakraturvidhivanmudā  vahnipradakṣiṇāṃ tāta lokācāraṃ vidhāya ca  
tatrādbhutamalañcakre caritaṃ girijāpatiḥ  tadeva śṛṇu devarṣe tavasnehādbravīmyaham  
tasminnavasare cāhaṃ śivamāyāvimohitaḥ  apaśyañcaraṇe devyā nakhenduñca manoharam  
darśanāttasya ca tadā'bhūvaṃ devamune hyaham  madanena samāviṣṭo'tīva kṣubhitamānasaḥ  
muhurmuhurapaśyaṃ vai tadaṃgaṃ smaramohitaḥ  tatastaddarśanātsadyo vīryaṃ me prācyutadbhuvi  
retasā kṣaratā tena lajjitohaṃ pitāmahaḥ  mune vyamarda tacchinnaṃ caraṇābhyāṃ hi gopayan  
tajjñātvā ca mahādevaścukopātīva nārada  hantumaicchattadā śīghraṃ vāṃ vidhiṃ kāmamohitam  
hāhākāro mahānāsīttatra sarvatra nārada  janāśca kampire sarvve bhaya māyāti viśvabhṛt  
tatastaṃntuṣṭuvuśśambhuṃ viṣṇvādyā nirjarā mune  sakopamprajvalantantantejasā hantumudyatam  
devā ūcuḥ  devadeva jagadvyāpinparameśa sadāśiva  jagadīśa jagannātha samprasīda jaganmaya  
sarveṣāmapi bhāvānāntvamātmā heturīśvaraḥ  nirvikāro'vyayo nityo nirvikalpo'kṣaraḥ paraḥ  
ādyantāvasya yanmadhyamidamanyadahambahiḥ  yato'vyayaḥ sanaitāni tatsatyambrahma cidbhavān  
tavaiva caraṇāmbhojammuktikāmā dṛḍhavratāḥ  visṛjyobhayatassaṃgaṃ munayassamupāsate  
tvambrahma pūrṇamamṛtaṃ viśokaṃ nirguṇamparam  ānaṃdamātramavyagramavikāramanātmakam  
viśvasya heturudayasthitisaṃyamanasya hi  tadapekṣatayātmeśo'napekṣassarvadā vibhuḥ  
ekastvameva sadasadvayamadvayameva ca  svarṇaṃ kṛtākṛtamiva vastubhedo na caiva hi  
ajñānatastvayi janairvikalpo vidito yataḥ  tasmādbhramapratīkāro nirupādherna hi svataḥ  
dhanyā vayaṃ maheśāna tava darśanamātrataḥ  dṛḍhabhaktajanānandapradaśśambho dayāṃ kuru  
tvamādistvamanādiśca prakṛtestvaṃ paraḥ pumān  viśveśvaro jagannātho nirvikāraḥ parātparaḥ  
yo'yaṃ brahmāsti' rajasā viśvamūrtiḥ pitāmahaḥ  tvatprasādātprabho viṣṇussattvena puruṣottamaḥ  
kālāgnirudrastamasā paramātmā guṇaḥ paraḥ  sadā śivo maheśānassarvavyāpī maheśvaraḥ  
vyaktaṃ mahacca bhūtādistanmātrāṇīndriyāṇi ca  tvayaivādhiṣṭhitānyeva viśvamūrte maheśvara  
mahādeva pareśāna karuṇākara śaṃkara  prasīda devadeveśa prasīda puruṣottama  
vāsāṃsi sāgarāssapta diśaścaiva mahābhujāḥ  dyaurmūrddhā te vibhornābhiḥ khaṃ vāyurnāsikā tataḥ  
cakṣūṃṣyagnī ravissomaḥ keśā meghāstava prabho  nakṣatratārakādyāśca grahāścaiva vibhūṣaṇam  
kathaṃ stoṣyāmi deveśa tvāṃ vibho parameśvara  vācāmagocaro'si tvaṃ manasā cāpi śaṃkara  
pañcāsyāya ca rudrāya pañcāśatkoṭimūrtaye  tryadhipāya variṣṭhāya vidyātattvāya te namaḥ  
anideṃśyāya nityāya vidyujjvālāya rūpiṇe  agnivarṇāya devāya śaṃkarāya namonamaḥ  
vidyutkoṭipratīkāśamaṣṭakoṇaṃ suśobhanam  rūpamāsthāya loke'sminsaṃsthitāya namo namaḥ  
brahmovāca  ityākarṇya vacasteṣāṃ prasannaḥ parameśvaraḥ  brahmaṇo me dadau śīghramabhayaṃ bhaktavatsalaḥ  
atha sarve surāstatra viṣṇvādyā munayastathā  abhavansusmitāstāta cakruśca paramotsavam  
mama tadretasā tāta marditena muhurmuhuḥ  abhavankaṇakāstatra bhūriśaḥ paramojjvalāḥ  
ṛṣayo bahavo jātā vālakhilyāssahasraśaḥ  kaṇakaistaiśca vīryasya prajvaladbhiḥ svatejasā  
atha te hyṛṣayassarve upatasthustadā mune  mamāntikaṃ paraprītyā tāta tāteti cābruvan  
īśvarecchāprayuktena proktāste nāradena hi  vālakhilyāstu te tatra kopayuktena cetasā  
 nārada uvāca  gacchadhvaṃ saṃgatā yūyaṃ parvataṃ gandhamādanam  na sthātavyambhavadbhiśca na hi vo'tra prayojanam  
tatra taptvā tapaścāti bhavitāro munīśvarāḥ  sūryyaśiṣyāśśivasyaivājñayā me kathitantvidam  
 brahmovāca  ityuktāste tadā sarve bālakhilyāśca parvatam  satvaramprayayurnatvā śaṃkaraṃ gandhamādanam  
viṣṇvādibhistadābhūvaṃ śvāsitohaṃ munīśvara  nirbhayaḥ parameśānapreritaistairmahātmabhiḥ  
astavañcāpi sarveśaṃ śaṃkarambhaktavatsalam  sarvakāryakaraṃ jñātvā duṣṭagarvāpahārakam  
devadeva mahādeva karuṇāsāgara prabho  tvameva kartā sarvasya bhartā harttā ca sarvathā  
tvadicchayā hi sakalaṃ sthitaṃ hi sacarācaram  tantyāṃ yathā balīvardā mayā jñātaṃ viśeṣataḥ  
ityevamuktvā sohaṃ vai praṇāmaṃ ca kṛtāñjaliḥ  anye'pi tuṣṭuvussarve viṣṇvādyāstaṃ maheśvaram  
athākarṇya nutiṃ śuddhāṃ mama dīnatayā tadā  viṣṇvādīnāñca sarveṣāṃ prasanno'bhūnmaheśvaraḥ  
dadau sotivaraṃ mahyamabhayaṃ prītamānasaḥ  sarve sukhamatīvāpuratyamodamahaṃ mune  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe vidhimohavarṇanaṃ nāma navacatvāriṃśo'dhyāyaḥ  
 brahmovāca  tataścāhaṃ munigaṇaiśśeṣakṛtyaṃ śivājñayā  akārṣaṃ nārada prītyā śivāśivavivāhataḥ  
tayośśiro'bhiṣekaśca babhūvādaratastataḥ  dhruvasyadarśanaṃ viprāḥ kārayāmāsurādarāta  
hṛdayālambhanaṃ karma babhūva tadanantaram  svastipāṭhaśca viprendra mahotsavapurassaraḥ  
śivāśirasi sindūraṃ dadau śambhurdvijājñayā  tadānīṃ girijābhikhyādbhutāvarṇyā babhūva ha  
tato viprājñayā tau dvāvekāsanasamāsthitau  lebhāte paramāṃ śobhāṃ bhaktacitta mudāvahām  
tataḥ svasthānamāgatya saṃsravaprāśanaṃ mudā  cakratustau nideśānme'dbhutalīlākarau mune  
itthaṃ nivṛtte vidhivadyājñe vaivāhike śivaḥ  brahmaṇe pūrṇapātraṃ me dadau lokakṛte prabhuḥ  
godānaṃ vidhivacchambhurācāryāya dadau tataḥ  mahādānāni ca prītyā yāni maṅgaladāni vai  
tataśśatasuvarṇaṃ ca viprebhyassa dadau pṛthak  bahubhyo ratnakoṭīśca nānādravyāṇyanekaśaḥ  
tadānīmamarāssarve pare jīvāścarācarāḥ  mumuduścetasātīva jayadhvaniḥ  
maṅgaladhvanigānaśca babhūva bahu sarvataḥ  vādyadhvanirabhūdramyo sarvānandapravarddhanaḥ  
harirmayātha devāśca munayaścāpare'khilāḥ  girimāmantrya suprītyā svasthānamprayayurdrutam  
tadānīṃ śailanagare striyaśca muditā varam  śivāśivau samānīya yayuḥ kuha varālayam  
laukikācāramājahrustāḥ striyastatra cādṛtāḥ  mahotsāho babhūvātha sarvataḥ pramudāvahaḥ  
atha tāstau samānīya dampatī janaśaṃkarau  vāsālayammahādivyaṃ bhavācāraṃ vyadhurmudā  
atho samīpamāgatya śailendranagarastriyaḥ  nirvṛtya maṅgalaṃ karma prāpayandampatī gṛham  
kṛtvā jayadhvaniṃ cakrurgranthinirmocanādikam  sasmitāssakaṭākṣāśca pulakāñcitavigrahāḥ  
vāsagehaṃ sampraviśya mumuhuḥ kāminīvarāḥ  prasaṃśantyassvabhāgyāni paśyantaḥ parameśvaram  
mahāsurūpaveṣaśca sarva lāvaṇyasaṃyutam  navīnayauvanasthañca kāminīcittamohanam  
īṣaddhāsyaprasannāsyaṃ sakaṭākṣaṃ susundaram  susūkṣmavāso bibhrāṇaṃ nānāratna vibhūṣitam  
tadānīndivyanāryaśca ṣoḍaśāraṃ samāyayuḥ  tau dampatī ca saṃdraṣṭuṃ mahādarapurassaram  
sarasvatī ca lakṣmīśca sāvitrī jāhnavī tathā  aditiśca śacī caiva lopāmudrāpyarundhatī  
ahalyā tulasī svāhā rohiṇī ca vasundharā  śatarūpā ca saṃjñā ca ratiretāssurastriyaḥ  
devakanyā nāgakanyā munikanyā manoharāḥ  tatra yā yāḥ sthitāstāsāṃ saṅkhyāṃ kartuṃ ca kaḥ kṣamaḥ  
tābhī ratnāsane datte tatrovāsa śivo mudā  tamūcuḥ kramato devyassuhāsa madhuraṃ vacaḥ  
sarasvatyuvāca  prāptā satī mahādevādhunā prāṇādhikā mudā  dṛṣṭvā priyāsyañcandrābhaṃ santāpantyaja kāmuka  
kālaṃ gamaya kāleśa satīsaṃśleṣapūrvakam  viśleṣaste na bhavitā sarvakālaṃ mamāśritā  
lakṣmīruvāca  lajjāṃ vihāya deveśa satīṃ kṛtvā svavakṣasi  tiṣṭha tāmprati kā lajjā prāṇā yānti yayā vinā  
sāvitryuvāca  bhojayitvā satī śambho śīghraṃ tvaṃ bhuṃkṣva mā khida  tadācamya sakarpūrantāṃbūlaṃ dehi sādaram  
jāhnavyuvāca  svarṇakāṃtikarāṃ dhṛtvā keśānmārjaya yoṣitaḥ  kāminyāssvāmisaubhāgyasukhaṃ nātaḥ paraṃ bhavet  
aditiruvāca  bhojanānte śivaḥ śambhuṃ mukhaṃ śuddhyarthamādarāt  jalaṃ dehi mahāprītyā dampatiprema durlabham  
śacyuvāca  kṛtvā vilāpaṃ yaddhetoḥ śivāṃ kṛtvā ca vakṣasi  yo babhrāmāniśaṃ mohāt kā lajjā te priyāmprati  
lopāmudrovāca  vyavahāro'sti ca strīṇāṃ bhuktvā vāsagṛhe śiva  dattvā śivāyai tāmbūlaṃ śayanaṃ kartumarhasi  
arundhatyuvāca  mayā dattāṃ satīmenāṃ tubhyandātumanīpsitām  vividhaṃ bodhayitvemāṃ suratiṃ kartumarhasi  
ahalyovāca  vṛddhāvasthāmparityajya hyatīva taruṇo bhava  yena menānumanyeta tvāṃ sutārpitamānasā  
tulasyuvāca  satī tvayā parityaktā kāmo dagdhaḥ purā kṛtaḥ  kathantadā vasiṣṭhaśca prabho prasthāpito'dhunā  
svāhovāca  sthiro bhava mahādeva strīṇāṃ vacasi sāmpratam  vivāhe vyavahāro'sti purandhrīṇāṃ pragalbhatā  
rohiṇyuvāca  kāmampūraya pārvatyāḥ kāmaśāstraviśārada  kuru pāraṃ svayaṃ kāmī kāminīkāmasāgaram  
 vasundharovāca  jānāsi bhāvaṃ bhāvajña kāmārtānāṃ ca yoṣitām  na ca svaṃ svāminaṃ śambho īśvaraṃ pāti santatam  
śatarūpovāca  bhogaṃ divyaṃ vinā bhuktvā na hi tuṣyetkṣudhāturaḥ  yena tuṣṭirbhavecchaṃbho tatkartumucitaṃ striyāḥ  
 saṃjñovāca  tūrṇaṃ prasthāpaya prītyā pārvatyā saha śaṅkaram  ratnapradīpantāmbūlaṃ talpaṃ nirmāya nirjane  
 brahmovāca  strīṇāntadvacanaṃ śrutvā tā uvāca śivaḥ svayam  nirvikāraśca bhagavānyogīndrāṇāṃ gurorguruḥ  
śaṃkara uvāca  devyo na brūta vacanamevaṃbhūtaṃ mamāntikam  jagatāṃ mātaraḥ sādhvyaḥ putre capalatā katham  
brahmovāca  śaṅkarasya vacaḥ śrutvā lajjitāssurayoṣitaḥ  babhūvuḥ sambhramāttūṣṇīṃ citraputtalikā yathā  
bhuktvā miṣṭānnamācamya maheśo hṛṣṭamānasaḥ  sakarpūraṃ ca tāṃbūlaṃ bubhuje bhārya yā saha  
iti śrīśivamahāpurāṇe dvitīyāyāṃ rudrasaṃhitāyāṃ tṛtīya pārvatīkhaṇḍe parihāsavarṇanaṃnāma pañcāśattamo'dhyāyaḥ  
 brahmovāca  tasminnavasare jñātvānukūlaṃ samayaṃ ratiḥ  suprasannā ca tamprāha śaṅkaraṃ dīnavatsalam  
ratiruvāca  gṛhītvā pārvatīṃ prāptaṃ saubhāgyamatidurlabham  kimarthaṃ prāṇanātho me nissvārthaṃ bhasmasātkṛtaḥ  
jīvayātrā patiṃ me hi kāmavyā pāramātmani  kuru dūraṃ ca santāpaṃ samaviśleṣahetukam  
vivāhotsava etasmin sukhino nikhilā janāḥ  ahamekā maheśāna duḥkhinī svapatimvinā  
sanāthāṃ kuru māndeva prasanno bhava śaṅkara  svoktaṃ satyamvidhehi tvaṃ dīnabandho para prabho  
tvāmvinā kassamarthotra trailokye sacarācare  nāśane mama duḥkhasya jñātveti karuṇāṃ kuru  
sotsave svavivāhe'sminsarvānanda pradāyinī  sotsavāmapi māṃ nātha kuru dīnakṛpākara  
jīvite mama nāthe hi pārvatyā priyayā saha  suvihāraḥ prapūrṇaśca bhaviṣyati na saṃśayaḥ  
sarvaṃ kartuṃ samarthosi yatastvaṃ parameśvaraḥ  kimbahūktyātra sarveśa jīvayāśu patiṃ mama  
 brahmovāca  tadityuktvā kāmabhasma dadau sagrandhibandhanam  ruroda purataśśambhornātha nāthetyudīryya ca  
ratirodanamākarṇya sarasvatyādayaḥ striyaḥ  rurudussakalā devyaḥ procurdīnataraṃ vacaḥ  
 devya ūcuḥ  bhaktavatsalanāmā tvaṃ dīnabandhurdayānidhiḥ  kāma jīvaya sotsāhāṃ rati kuru namo'stu te  
brahmovāca  iti tadvacanaṃ śrutvā prasanno'bhūnmaheśvaraḥ  kṛpādṛṣṭiṃ cakārāśu karuṇāsāgaraḥ prabhuḥ  
sudhādṛṣṭyā śūlabhṛto bhasmato nirgataḥ smaraḥ  tadrūpaveṣacihnātmā sundarodbhutamūrtimān  
tadrūpaśca tadākārasaṃsmitaṃ sadhanuśśaram  dṛṣṭvā patiṃ ratistaṃ ca praṇanāma maheśvaram  
kṛtārthābhūcchivaṃ devaṃ tuṣṭāva ca kṛtāñjaliḥ  prāṇanāthapradaṃ patyā jīvitena punaḥpunaḥ  
kāmasya stutimākarṇya sanārīkasya śaṅkaraḥ  prasanno'bhavadatyaṃtamuvāca karuṇārdradhīḥ  
śaṅkara uvāca  prasannohaṃ tava stutyā sanārīkasya cittaja  svayaṃbhava varambūhi vāñchitaṃ taddadāmi te  
brahmovāca  iti śambhuvacaḥ śrutvā mahānadanssmarastataḥ  uvāca sāñjalirnamro gadgadākṣarayā girā  
 kāma uvāca  devadeva mahādeva karuṇāsāgara prabho  yadi prasannassarveśaḥ mamānandakaro bhava  
kṣamasva me'parādhaṃ hi yatkṛtaśca purā prabho  svajaneṣu parāmprītiṃ bhaktindehi svapādayoḥ  
brahmovāca  ityākarṇya smaravacaḥ prasannaḥ parameśvaraḥ  oṃ mityuktvā'bravīttaṃ vai vihasankaruṇānidhiḥ  
 īśvara uvāca  he kāmāhaṃ prasanno'smi bhayantyaja mahāmate  gaccha viṣṇusamīpañca bahisthāne sthito bhava  
 brahmovāca  tacchrutvā śirasā natvā parikramya stuvanvibhum  bahirgatvā harindevānpraṇamya samupāsta saḥ  
kāmaṃ sambhāṣya devāśca dadustasmai śubhāśiṣam  viṣṇvādayaḥ prasannāste procuḥ smṛtvā śivaṃ hṛdi  
 devā ūcuḥ  dhanyastvaṃ smara sandagdhaḥ śivenānugrahīkṛtaḥ  jīvayāmāsa sattvāṃśakṛpādṛṣṭyā khileśvaraḥ  
sukhaduḥkhado na cānyo'sti yatassvakṛtabhṛk pumān  kāle rakṣā vivāhaśca niṣekaḥ kena vāryate  
 brahmovāca  ityuktvā te ca sammānya taṃ sukhenāmarāstadā  santasthustatra viṣṇvādyāssarve labdhamanorathāḥ  
sopi pramuditastatra samuvāsa śivājñayā  jayaśabdo namaśśabdassādhuśabdo babhūva ha  
tataśśambhurvāsagehe vāme saṃsthāpya pārvatīm  miṣṭānnaṃ bhojayāmāsa taṃ ca sā ca mudānvitā  
atha śambhurbhavācārī tatra kṛtyamvidhāya tat  menāmāmaṃtrya śailaṃ ca janavāsaṃ jagāma saḥ  
mahotsavastadā cāsīdvedadhvanirabhūnmune  vādyāni vādayāmāsurjanāścaturvidhāni ca  
śambhurāgatya svasthānaṃ vavande ca munīṃstadā  hariṃ ca māṃ bhavācārādvandito'bhūtsurādibhiḥ  
jayaśabdo babhūvātha nama śśabdastathaiva ca  vedadhvaniśca śubhadaḥ sarvavighnavidāraṇaḥ  
atha viṣṇurahaṃ śakrassarve devāśca sarṣayaḥ  siddhā upasurā nāgāstuṣṭuvuste pṛthakpṛthak  
devā ūcuḥ  jaya śambho'khilādhāra jaya nāma maheśvara  jaya rudra mahādeva jaya viśva mbhara prabho  
jaya kālīpate svāmiñjayānandapravardhaka  jaya tryambaka sarveśa jaya māyāpate vibho  
jaya nirguṇa niṣkāma kāraṇātīta sarvaga  jaya līlākhilādhāra dhṛtarūpa namo'stu te  
jaya svabhaktasatkāmapradeśa karuṇākara  jaya sānandasadrūpa jaya māyāguṇākṛte  
jayogra mṛḍa sarvātman dīnabandho dayānidhe  jayāvikāra māyeśa vāṅmanotītavigraha  
brahmovāca  iti stutvā maheśānaṃ girijānāyakamprabhum  siṣevire paraprītyā viṣṇvādyāste yathocitam  
atha śambhurmaheśāno līlāttatanurīśvaraḥ  dadau mānavaranteṣāṃ sarveṣāntatra nārada  
viṣṇvādyāste'khilāstāta prāpyājñāmparameśituḥ  atihṛṣṭāḥ prasannāsyāḥ svasthānañjagmurādṛtāḥ  
iti śrīśivamahāpurāṇe brahmanāradasamvāde dvitīyāyāṃ rudrasaṃhitāyāṃ tṛtīye pārvatīkhaṇḍe kāmasaṃjīvanavarṇanaṃ nāmaikapañcāśattamo'dhyāyaḥ  
brahmovāca  atha śailavarastāta himavānbhāgyasattamaḥ  prāṅgaṇaṃ racayāmāsa bhojanārthaṃ vicakṣaṇaḥ  
mārjanaṃ lepanaṃ samyakkārayāmāsa tasya saḥ  sa sugandhairalañcakre nānāvastubhirādarāt  
atha śailassurānsarvānanyānapi ca seśvarān  bhojanāyāhvayāmāsa putraiśśailaiḥ parairapi  
śailāhvānamathākarṇya sa prabhussācyuto mune  sarvaissurādibhistatra bhojanāya yayau mudā  
giriḥ prabhuṃ ca sarvāṃstānsusatkṛtya yathāvidhi  mudopaveśayāmāsa satpīṭheṣu gṛhāntare  
nānāsubhojyavastūni pariviṣya ca tatpunaḥ  sāñcalirbhojanāyājñāṃ cakre vijñaptimānataḥ  
atha sammānitāstatra devā viṣṇupurogamāḥ  sadāśivaṃ puraskṛtya bubhujussakalāśca te  
tadā sarve hi militā aikapadyena sarvaśaḥ  paṃktibhūtāśca bubhuju rvihasantaḥ pṛthakpṛthak  
nandibhṛṃgivīrabhadravīrabhadragaṇāḥ pṛthak  bubhujuste mahābhāgāḥ kutūhalasamanvitāḥ  
devāssendrā lokapālā nānāśobhāsamanvitāḥ  bubhujuste mahābhāgā nānāhāsyarasaissaha  
sarve ca munayo viprā bhṛgvādyā ṛṣayastathā  bubhuju prītitassarve pṛthak paṃktigatāstadā  
tathā caṇḍīgaṇāssarve bubhujuḥ kṛtabhājanāḥ  kutūhalaṃ prakurvanto nānāhāsyakarā mudā  
evante bhuktavantaścācamya sarve mudānvitāḥ  viśrāmārthaṃ gatāḥ prītyā viṣṇvādyāssvasvamāśramam  
menājñayā striyassādhvya śśivaṃ samprārthya bhaktitaḥ  gehe nivāsayāmāsurvāsākhye paramotsave  
ratnasiṃhāsane śambhurmenādatte manohare  sannidhāya mudā yukto dadṛśe vāsamandiram  
ratnapradīpaśatakairjvaladbhirjvalitaṃ śriyā  ratnapātraghaṭākīrṇaṃ muktāmaṇivirājitam  
ratnadarppaṇaśobhāḍhyaṃ maṇḍitaṃ śvetacāmaraiḥ  muktāmaṇisumālābhirveṣṭitaṃ paramarddhimat  
anūpamammahādivyaṃ vicitraṃ sumanoharam  cittāhlādakaraṃ nānāracanāracitasthalam  
śivadattavarasyaiva prabhāvamatulamparam  darśayantaṃ samullāsi śivalokābhidhānakam  
nānāsugandhasaddravyairvāsitaṃ suprakāśakam  candanāgurusaṃyuktaṃ puṣpaśayyāsamanvitam  
nānācitravicitrāḍhyaṃ nirmitaṃ viśvakarmmaṇā  ratnendrasāraracitairācitaṃ hārakairvaraiḥ  
kutracitsuranirmāṇaṃ vaikuṇṭhaṃ sumanoharam  kutracicca brahmalokaṃ lokapālapuraṃ kvacit  
kailāsaṃ kutracidramyaṃ kutracicchakramandiram  kutracicchivalokaṃ ca sarvopari virājitam  
etādṛśagṛhaṃ sarvadṛṣṭāścaryyaṃ maheśvaraḥ  praśaṃsan himaśaileśaṃ parituṣṭo babhūva ha  
tatrātiramaṇīye ca ratnaparyyaṃka uttame  aśayiṣṭa mudā yukto līlayā parameśvaraḥ  
himācalaśca svabhrātṝnbhojayāmāsa kṛtsnaśaḥ  sarvānanyāṃśca suprītyā śeṣakṛtyaṃ cakāra ha  
evaṃ kurvati śaileśe svapati preṣṭha īśvare  vyatītā rajanī sarvā prātaḥkālo babhūva ha  
atha prabhātakāle ca dhṛtyutsāhaparāyaṇāḥ  nānāprakāravādyāni vādayāñcakrire janāḥ  
sarve surāssamuttasthurviṣṇvādyāssumudānvitāḥ  sveṣṭaṃ saṃsmṛtya deveśaṃ sajjibhūtāssasaṃbhramāḥ  
svavāhanāni sajjāni kailāsaṅgantumutsukāḥ  kṛtvā sampreṣayāmāsurdharmaṃ śivasamīpataḥ  
vāsagehamathāgatya dharmo nārāyaṇājñayā  uvāca śaṃkaraṃ yogī yogīśaṃ samayocitam  
 dharma uvāca  uttiṣṭhottiṣṭha bhadrante bhava naḥ pramathādhipa  janāvāsaṃ samāgaccha kṛtārthaṃ kuru tatra tān  
 brahmovāca  iti dharmavacaḥ śrutvā vijahāsa maheśvaraḥ  dadarśa kṛpayā dṛṣṭyā talpamujjhāñcakāra ha  
uvāca vihasan dharma tvamagre gaccha tatra ha  ahamapyāgamiṣyāmi drutameva na saṃśayaḥ  
 brahmovāca  ityuktaśśaṃkareṇātha janāvāsaṃ jagāma saḥ  svayaṅgantumanā āsīttatra śambhurapi prabhuḥ  
tajjñātvā strīgaṇassosau tatrāgacchanmahotsavaḥ  cakre maṃgalagānaṃ hi paśyanśambhupadadvayam  
atha śaṃmbhurbhavācārī prātaḥkṛtyaṃ vidhāya ca  menāmāntrya kudhraṃ ca janāvāsaṃ jagāma saḥ  
mahotsavastadā cāsīdvedadhvanirabhūnmune  vādyāni vādayāmāsurjanāścāturvidhāni ca  
śambhurāgatya svasthānaṃ vavande ca munīṃstadā  hariṃ ca māṃ bhavācārāt vandito'bhūtsurādibhiḥ  
jayaśabdo babhūvātha namaśśabdastathaiva ca  vedadhvaniśca śubhado mahākolāhalo'bhavat  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe varavargabhojanaśivaśayanavarṇanaṃ nāma dvipañcāśattamo'dhyāyaḥ  
brahmovāca  atha viṣṇvādayo devā munayaśca tapodhanāḥ  kṛtvāvaśyakakarmāṇi yātrāṃ santenire gireḥ  
tato girivaraḥ snātvā sveṣṭaṃ sampūjya yatnataḥ  paurabandhūnsamāhūya janavāsaṃ yayau mudā  
tatra prabhumprapūjyātha cakre samprārthanāṃ mudā  kiyaddināni santiṣṭha madgehe sakalaissaha  
vilokanena te śambho kṛtārthohaṃ na saṃśayaḥ  dhanyaśca yasya madgehe āyāto'si suraissaha  
brahmovāca  ityuktvā bahu śaileśaḥ karau baddhvā praṇamya ca  prabhunnimantrayāmāsa saha viṣṇusurādibhiḥ  
atha te manasā gatvā śiva saṃyutamādarāt  pratyūcurmunayo devā hṛṣṭā viṣṇusurādibhiḥ  
 devā ūcuḥ  dhanyastvaṃ giriśārdūla tava kīrtirmahīyasī  tvatsamo na trilokeṣu kopi puṇyatamo janaḥ  
yasya dvāri maheśānaḥ parabrahma satāṃ gatiḥ  samāgatassadāsaiśca kṛpayā bhaktavatsalaḥ  
janāvāsotiramyaśca sammāno vividhaḥ kṛtaḥ  bhojanāni tvapūrvāṇi na varṇyāni girīśvara  
citranna khalu tatrāsti yatra devī śivāmbikā  paripūrṇamaśeṣañca yavaṃ dhanyā yadāgatāḥ  
 brahmovāca  itthamparasparantatra praśaṃsābhavaduttamā  utsavo vividho jāto vedasādhujayadhvaniḥ  
abhūnmaṅgalagānañca nanartāpsarasāṃgaṇaḥ  nutiñcakrurmāgadhādyā dravyadānamabhūdbahu  
tata āmantraya deveśaṃ svagehamagamadgiriḥ  bhojanotsavamārebhe nānāvidhividhānataḥ  
bhojanārthaṃ prabhumprītyānayāmāsa yathocitam  parivārasametaṃ ca sakutūhalamīśvaram  
prakṣālya caraṇau śambhorviṣṇormama varādarāt  sarveṣāmamarāṇāñca munīnāñca yathārthataḥ  
pareṣāñca gatānāñca girīśo maṇḍapāntare  āsayāmāsa suprītyā tāṃstānbandhubhiranvitaḥ  
surasairvividhānnaiśca tarpayāmāsa tāngiriḥ  bubhujurnikhilāste vai śambhunā viṣṇunā mayā  
tadānīmpuranāryaśca gālīdānamvyadhurmudā  mṛduvāṇyā hasantyaśca paśyantyo yatnataśca tān  
te bhuktvācamya vidhivadgirimāmantrya nārada  svasthānamprayayussarve muditāstṛptimāgatāḥ  
itthantṛtīye ghasre'pi mānitāste'bhavanmune  girīśvareṇa vidhivaddānamānādarādibhiḥ  
caturthe divase prāpte caturthīkarma śuddhitaḥ  babhūva vidhivadyena vinā khaṇḍita eva saḥ  
utsavo vividhaścāsītsādhuvādajayadhvaniḥ  bahudānaṃ sugānañca narttanamvividhantathā  
pañcame divase prāpte sarve devā mudānvitāḥ  vijñaptiñcakrire śailaṃ yātrārthamatipremataḥ  
tadākarṇya girīśaścovāca devān kṛtāñjaliḥ  kiyaddināni tiṣṭhantu kṛpāṅkurvantu māṃ surāḥ  
ityuktvā snehatastāṃśca prabhumviṣṇuñca māmparān  vāsayāmāsa divasān bahūnnityaṃ samādarāt  
itthamvyatīyurdivasā bahavo vasatāṃ ca tat  saptarṣīnpreṣayāmāsurgirīśānte tatassurāḥ  
te taṃ sambodhayāmāsurmenāñca samayocitam  śivatattvamparamprocuḥ praśaṃsanvidhivanmudā  
aṅgīkṛtaṃ pareśena tattadbodhanato mune  yātrārthamagamacchambhuśśaileśaṃ sāmarādikaḥ  
yātrāṅkurvati deveśe svaśailaṃ sāmare śive  uccai ruroda sā menā tamuvāca kṛpānidhim  
menovāca  kṛpānidhe kṛpāṅkṛtvā śivāṃ sampālayiṣyasi  sahasradoṣaṃ pārvatyā āśutoṣaḥ kṣamiṣyasi  
tvatpādāmbujabhaktā ca madvatsā janmajanmani  svapne jñāne smṛtirnāsti mahādevaṃ prabhumbinā  
tvadbhaktiśrutimātreṇa harṣāśrupulakānvitā  tvannindayā bhavenmaunā mṛtyuṃjaya mṛtā iva  
brahmovāca  ityuktvā menakā tasmai samarpya svasutāntadā  atyuccai rodanaṅkṛtvā mūrcchāmāpa tayoḥ puraḥ  
atha menāmbodhayitvā tāmāmantrya giristathā  cakāra yātrāndevaiśca mahotsavapurassaram  
atha te nirjarāssarve prabhuṇā svagaṇaissaha  yātrāmpracakrire tūṣṇīṃ girimprati śivaṃ dadhuḥ  
himācalapurībāhyopavane harṣitāssurāḥ  seśvarāssotsavāstasthuḥ paryaiṣanta śivāgamam  
ityuktā śivasadyātrā devaissaha munīśvara  ākarṇaya śivayātrāṃ virahotsavasaṃyutām  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatī khaṇḍe śivayātrāvarṇanaṃ nāma tripañcāśattamo'dhyāyaḥ  
brahmovāca  atha saptarṣayaste ca procurhimagirīśvaram  kāraya svātmajā devyā yātrāmadyocitāṃ gire  
iti śrutvā girīśo hi buddhvā tadvirahamparam  viṣaṇṇobhūnmahāpremṇā kiyatkālaṃ munīśvara  
kiyatkālena samprāpya cetanāṃ śailarāṭ tataḥ  tathāstviti girāmuktvā menāṃ sandeśamabravīt  
śailasandeśamākarṇya harṣaśokavaśā mune  menā saṃyāpayāmāsa karttumāsītsamudyatā  
śrutisvakulajācāraṃ cacāra vidhivanmune  utsavamvividhantatra sā menā kṣitibhṛtpriyā  
girijāmbhūṣayāmāsa nānāratnāṃśukairvaraiḥ  dvādaśābharaṇaiścaiva śṛṃgārairnṛpasammitaiḥ  
menāmanogambuddhvā sādhvyekā dvijakāminī  girijāṃ śikṣayāmāsa pātivratyavratamparam  
 dvijapatnyuvāca  girije śṛṇu suprītyā madvaco dharmavarddhanam  ihāmutrānandakaraṃ śṛṇvatāṃ ca sukhapradam  
dhanyā pativratā nārī nānyā pūjyā viśeṣataḥ  pāvanī sarvalokānāṃ sarvapāpaughanāśinī  
sevate yā patimpremṇā parameśvaravacchive  iha bhuktvākhilāmbhogāna nte patyā śivāṃ gatim  
pativratā ca sāvitrī lopāmudrā hyarundhatī  śāṇḍilyā śatarūpānusūyā lakṣmīssvadhā satī  
saṃjñā ca sumatiśśraddhā menā svāhā tathaiva ca  anyā bahvyo'pi sādhvyo hi noktā vistarajādbhayāt  
pātivratyavṛṣeṇaiva tā gatāssarvapūjyatām  brahmaviṣṇuharaiścāpi mānyā jātā munīśvaraiḥ  
sevyastvayā patistasmātsarvadā śaṅkaraḥ prabhuḥ  dīnānugrahakartā ca sarvasevyassatāṃ gatiḥ  
mahānpativratādharmmaśśrutismṛtiṣu noditaḥ  yathaiṣa varṇyate śreṣṭho na tathānyo'sti niścitam  
bhuṃjyādbhukte priye patyau pātivratyaparāyaṇā  tiṣṭhettasmiṃñchive nārī sarvathā sati tiṣṭhati  
svapyātsvapiti sā nityaṃ budhyettu prathamaṃ sudhīḥ  sarvadā taddhitaṃ kuryādakaitavagatiḥ priyā  
analaṃkṛtamātmānandarśayenna kvacicchive  kāryārthamproṣite tasminbhavenmaṇḍanavarjitā  
patyurnāma na gṛhṇīyāt kadācana pativratā  ākruṣṭāpi na cākrośetprasīdettāḍitāpi ca  hanyatāmiti ca brūyātsvāminniti kṛpāṃ kuru  
āhūtā gṛha kāryāṇi tyaktvā gacchettadantikam  satvaraṃ sāñjaliḥ prītyāṃ supraṇamya vadediti  
kimarthaṃ vyāhṛtā nātha sa prasādo vidhīyatām  tadādiṣṭā caretkarma suprasannena cetasā  
cirantiṣṭhenna ca dvāre gacchennaiva parālaye  ādāya tattvaṃ yatkiṃcitkasmai cinnārpayetkvacit  
pūjopakaraṇaṃ sarvamanuktā sādhayetsvayam  pratīkṣamāṇāvasaraṃ yathākālocitaṃ hitam  
na gacchettīrthayātrāṃ vai patyājñāṃ na vinā kvacit  dūrato varjayetsā hi samājotsavadarśanam  
tīrthārthinī tu yā nārī patipādodakampibet  tasminsarvāṇi tīrthāni kṣetrāṇi ca na saṃśayaḥ  
bhuṃjyātsā bharturucchiṣṭamiṣṭamannādikaṃ ca yat  mahāprasāda ityuktvā patidattampativratā  
avibhajya na cāśnīyāddeva pitratithiṣvapi  paricārakavargeṣu goṣu bhikṣukuleṣu ca  
saṃyatopaskarā dakṣā hṛṣṭā vyayaparāṅmukhī  bhavetsā sarvadā devī pativrataparāyaṇā  
kuryātpatyananujñātā nopavāsavratādikam  anyathā tatphalaṃ nāsti paratra narakamvrajet  
sukhapūrvaṃ sukhāsīnaṃ ramamāṇaṃ yadṛcchayā  āntareṣvapi kāryeṣu patiṃ notthāpayetkvacit  
klībamvā duravasthamvā vyādhitaṃ vṛddhameva ca  sukhitaṃ duḥkhitaṃ vāpi patimekaṃ na laṃghayet  
strīdharmiṇī trirātraṃ ca svamukhaṃ naiva darśayet  svavākyaṃ śrāvayennāpi yāvatsnānānna śudhyati  
susnātā bhartṛvadanamīkṣetānyasya na kvacit  athavā manasi dhyātvā patimbhānumvilokayeta  
haridrākuṅkumaṃ caiva sindūraṃ kajjalādikam  kūrpāsakañca tāmbūlaṃ māṃgalyābharaṇādikam  
keśasaṃskārakabarīkarakarṇādibhūṣaṇam  bharturāyuṣyamicchantī dūrayenna pativratā  
na rajakyā na bandhakyā tathā śravaṇayā na ca  na ca durbhagayā kvāpi sakhitvaṃ kārayetkvacit  
patividveṣiṇīṃ nārīṃ na sā saṃbhāṣayetkvacit  naikākinī kvacittiṣṭhennagnā snāyānna ca kvacit  
nolūkhale na musale na varddhanyāṃ dṛṣadyapi  na yaṃtrake na dehalyāṃ satī ca pravasetkvacit  
vinā vyavāyasamayaṃ prāgalbhyaṃ nācaretkvacit  yatrayatra rucirbhartustatra premavatī bhavet  
hṛṣṭāhṛṣṭe viṣaṇṇā syādviṣaṇṇāsye priye priyā  pativratā bhaveddevī sadā patihitaiṣiṇī  
ekarūpā bhavetpuṇyā saṃpatsu ca vipatsu ca  vikṛtiṃ svātmanaḥ kvāpi na kuryāddhairyyadhāriṇī  
sarpirlavaṇatailādikṣayepi ca pativratā  patiṃ nāstīti na brūyādāyāseṣu na yojayet  
vidherviṣṇorharādvāpi patirekodhiko mataḥ  pativratāyā deveśi svapatiśśiva eva ca  
vratopavāsaniyamampatimullaṃghya yā caret  āyuṣyaṃ harate bharturmṛtā nirayamṛcchati  
uktā pratyuttarandadyādyā nārī krodhatatparā  saramā jāyate grāme śṛgālī nirjane vane  
uccāsanaṃ na seveta na vrajedduṣṭasannidhau  na ca kātaravākyāni vadennārī patiṃ kvacit  
apavādaṃ na ca brūyātkalahaṃ dūratastyajet  gurūṇāṃ sannidhau kvāpi noccairbrūyānna vai haset  
bāhyādāyāntamālokya tvaritānnajalāśanaiḥ  tāmbūlairvasanaiścāpi pādasamvāhanādibhiḥ  
tathaiva cāṭuvacanaiḥ svedasannodanaiḥ paraiḥ  yā priyaṃ prīṇayetprītā trilokī prīṇatā tayā  
mitandadāti janako mitaṃ bhrātā mitaṃ sutaḥ  amitasya hi dātāraṃ bhartārampūjayetsadā  
bhartā devo gururbhartā dharmatīrthavratāni ca  tasmātsarvamparityajya patimekaṃ samarcayet  
yā bhartāramparityajya rahaścarati durmatiḥ  ulūkī jāyate krūrā vṛkṣa koṭaraśāyinī  
tāḍitā tāḍituṃ cecchetsā vyāghrī vṛṣadaṃśikā  kaṭākṣayati yānyamvai kekarākṣī tu sā bhavet  
yā bhartāramparityajya miṣṭamaśnāti kevalam  grāme vā sūkarī bhūyādvalgurvāpi svaviḍbhujā  
yā tukṛtya priyambrūyānmūkā sā jāyate khalu  yā sapatnī saderṣyeta durbhagā sā punaḥ punaḥ  
dṛṣṭimvilupya bhartturyā kaścidanyaṃ samīkṣate  kāṇā ca vimukhī cāpi kurūpāpi ca jāyate  
jīvahīno yathā dehaḥ kṣaṇādaśucitāmvrajet  bhartṛhīnā tathā yoṣitsusnātāpyaśucissadā  
sā dhanyā jananī loke sa dhanyo janakaḥ pitā  dhanyassa ca patiryasya gṛhe devī pativratā  
pitṛvaṃśyāḥ mātṛvaṃśyāḥ pativaṃśyāstrayastrayaḥ  pativratāyāḥ puṇyena svarge saukhyāni bhuṃjate  
śīlabhaṅgena durvṛttāḥ pātayanti kulatrayam  piturmātustathā patyurihāmutrāpi duḥkhitāḥ  
pativratāyāścaraṇo yatra yatra spṛśedbhuvam  tatra tatra bhavetsā hi pāpahantrī supāvanī  
vibhuḥ pativratāsparśaṃ kurute bhānumānapi  somo gandhavahaścāpi svapāvitryāya nānyathā  
āpaḥ pativratāsparśamabhilaṣyanti sarvadā  adya jāḍyavināśo no jātastvadyānyapāvanāḥ  
bhāryā mūlaṃ gṛhasthāsya bhāryā mūlaṃ sukhasya ca  bhāryā dharmaphalāvāptyai bhāryā santānavṛddhaye  
gṛhe gṛhe na kiṃ nāryyo rūpalāvaṇyagarvitāḥ  paramviśveśabhaktyaiva labhyate strī pativratā  
paralokastvayaṃ loko jīyate bhārya yā dvayam  devapitratithījyādi nābhāryaḥ karma cārhati  
gṛhasthassa hi vijñeyo yasya gehe pativratā  grasyate'nyānpratidinaṃ rākṣasyā jarayā yathā  
yathā gaṃgāvagāhena śarīraṃ pāvanaṃ bhavet  tathā pativratāṃ dṛṣṭvā sakalampāvanaṃ bhavet  
na gaṅgāyā tayā bhedo yā nārī patidevatā  umāśivasamau sākṣāttasmāttau pūjayedbudhaḥ  
tāraḥ patiśśrutirnārī kṣamā sā sa svayantapaḥ  phalampatiḥ satkriyā sā dhanyau tau dampatī śive  
evampativratādharmo varṇitaste girīndraje  tadbhedāñ śṛṇu suprītyā sāvadhānatayā'dya me  
caturvidhāstāḥ kathitā nāryo devi pativratāḥ  uttamādivibhedena smaratāṃ pāpahārikāḥ  
uttamā madhyamā caiva nikṛṣṭātinikṛṣṭikā  bruve tāsāṃ lakṣaṇāni sāvadhānatayā śṛṇu  
svapnepi yanmano nityaṃ svapatiṃ paśyati dhruvam  nānyamparapatiṃ bhadre uttamā sā prakīrtitā  
yā pitṛbhrātṛsutavat parampaśyati saddhiyā  madhyamā sā hi kathitā śailaje vai pativratā  
buddhvā svadharmaṃ manasā vyabhicāraṃ karoti na  nikṛṣṭā kathitā sā hi sucaritrā ca pārvati  
patyuḥ kulasya ca bhayādvyabhicāraṃ karoti na  pativratā'dhamā sā hi kathitā pūrvasūribhiḥ  
caturvidhā api śive pāpahantryaḥ pativratāḥ  pāvanāssarvalokānāmihāmutrāpi harṣitāḥ  
pātivratyaprabhāveṇātristriyā trisurārthanāt  jīvito vipra eko hi mṛto vārāhaśāpataḥ  
evaṃ jñātvā śive nityaṃ kartavyampatisevanam  tvayā śailātmaja prītyā sarvakāmapradaṃ sadā  
jagadambā maheśī tvaṃ śivassākṣātpatistava  tava smaraṇato nāryo bhavanti hi pativratāḥ  
tvadagre kathanenānena kiṃ devi prayojanam  tathāpi kathitaṃ me'dya jagadācārataḥ śive  
 brahmovāca  ityuktvā virarāmāsau dvijastrī supraṇamya tām  śivā mudamatiprāpa pārvatī śaṅkarapriyā  
iti śrīśivamahāpurāṇe dvitīyāyāṃ rudrasaṃhitāyāṃ tṛtīye pārvatīkhaṇḍe pativratādharma varṇanaṃ nāma catuḥpañcāśattamo'dhyāyaḥ  
brahmovāca  atha sā brāhmaṇī devyai śikṣayitvā vratañca tat  provāca menāmāmantrya yātrāmasyāśca kāraya  
tathāstviti ca samprocya premavaśyā babhūva sā  dhṛtindhṛtvāhūya kālīṃ viśleṣavirahā kulā  
atyuccai rodanaṃ cakre saṃśliṣya ca punaḥ punaḥ  pārvatyapi rurodoccairuccarantī kṛpāvacaḥ  
śailapriyā śivā cāpi mūrcchāmāpa śucārditā  mūrcchāmprāpurdevapatnyaḥ pārvatyā rodanena ca  
sarvāśca rurudurnāryyassarvamāsīdacetanam  svayaṃ ruroda yogīśo gacchankonya paraḥ prabhuḥ  
etasminnantare śīghramājagāma himālayaḥ  sasarvatanayastatra sacivaiśca dvijaiḥ paraiḥ  
svayaṃ ruroda mohena vatsāṃ kṛtvā svavakṣasi  kva yāsītyevamuccārya śūnyaṃ kṛtvā muhurmuhuḥ  
tataḥ purohito viprairadhyātmavidyayā sukham  sarvānprabodhayāmāsa kṛpayā jñānavattaraḥ  
nanāma pārvatī bhaktyā mātarampitaraṃ gurum  mahāmāyā bhavācārādrurodoccairmuhurmuhuḥ  
pārvatyā rodanenaiva rurudussarvayoṣitaḥ  nitarāṃ jananī menā yāmayo bhrātarastathā  
punaḥ punaḥ śivāmātā yāmayo'nyāśca yoṣitaḥ  bhrātaro janakaḥ premṇā rurudurbaddhasauhṛdāḥ  
tadā viprāḥ samāgatya bodhayāmāsurādarāt  lagnannivedayāmāsuryātrāyāssukhadamparam  
tato himālayo menāṃ dhṛtvā dhairyyamvivekataḥ  śibikāmānayāmāsa śivārohaṇahetave  
śivāmārohayāmāsustatra viprāṅganāśca tām  āśiṣampradadussarvāḥ pitā mātā dvijāstathā  
mahārājñyupacārāṃśca dadau menā giristathā  nānādravyasamūhaṃ ca pareṣāndurlabhaṃ śubham  
śivā natvā gurūnsarvāñ janakaṃ jananīntathā  dvijānpurohitaṃ yāmīstrīstathānyā yayau mune  
himācalo'pi sasuto'gacchatsnehavaśī budhaḥ  prāptastatra prabhuryatra sāmaraḥ prītimāvahan  
prītyābhirebhire sarve mahotsavapura ssaram  prabhumpraṇemuste bhaktyā praśaṃsanto'viśanpurīm  
jātismarāṃ smārayāmi nityaṃ smarasi cedvada  līlayā tvāñca deveśi sadā prāṇapriyā mama  
brahmovāca  ityākarṇya maheśasya svanāthasyātha pārvatī  śaṅkarasya priyā nityaṃ sasmitovāca sā satī  
pārvatyuvāca  sarvaṃ smarāmi prāṇeśa maunī bhūto bhaveti ca  prastāvocitamadyāśu kāryaṃ kuru namo'stu te  
brahmovāca  ityākarṇya priyāvākyaṃ sudhādhārāśatopamam  mumude'tīva viśveśo laukikācāratatparaḥ  
śivaḥ sambhṛtasambhāro nānāvastumanoharam  bhojayāmāsa devaśca nārāyaṇapurogamān  
tathānyānnikhilānprītyā svavivāhasamāgatān  bhojayāmāsa surasamannambahuvidhamprabhuḥ  
tato bhuktvā ca te devā nānāratna vibhūṣitāḥ  sastrīkāssagaṇāssarve praṇemuścaṃdraśekharam  
saṃstutya vāgbhiriṣṭābhiḥ parikramya mudānvitāḥ  praśaṃsanto vivāhañca svadhāmāni yayustataḥ  
nārāyaṇaṃ mune māṃ ca praṇanāma śivassvayam  laukikācāramāśritya yathā viṣṇuśca kaśyapam  
mayāśliṣyāśiṣandattvā śivasya punaragrataḥ  matvā vai taṃ paraṃ brahma cakre ca stutiruttamā  
tamāmantrya mayā viṣṇussāñjaliśśivayormudā  praśaṃsaṃstadvivāhañca jagāma svālayamparam  
śivo'pi svagirau tasthau pārvatyā viharanmudā  sarve gaṇāssukhaṃ prāpuratīva svabhajañchivau  
ityevaṅka thitastāta śivodvāhassumaṃgalaḥ  śokaghno harṣajanaka āyuṣyo dhanavarddhanaḥ  
ya imaṃ śṛṇuyānnityaṃ śucistadgatamānasaḥ  śrāvayedvātha niyamācchivalokamavāpnuyāt  
idamākhyānamākhyātamadbhutaṃ maṃgalāyanam  sarvavighnapraśamanaṃ sarvavyādhivināśanam  
yaśasyaṃ svargyamāyuṣyaṃ putrapautrakaramparam  sarvakāmapradaṃ ceha bhuktidaṃ muktidaṃ sadā  
apamṛtyupraśamanaṃ mahāśāntikaraṃ śubham  sarvadussvapnapraśamanaṃ buddhiprajñādisādhanam  
śivotsaveṣu sarveṣu paṭhitavyamprayatnataḥ  śubhepsubhirjanaiḥ prītyā śivasantoṣakāraṇam  
paṭhetpratiṣṭhākāle tu devādīnāṃ viśeṣataḥ  śivasya sarvakāryasya prārambhe ca suprītitaḥ  
śṛṇuyādvā śucirbhūtvā caritaṃ śivayośśivam  sidhyanti sarvakāryāṇi satyaṃ satyaṃ na saṃśayaḥ  
iti śrīśivamahāpurāṇe brahmanāradasaṃvāde dvitīyāyāṃ rudrasaṃhitāyāṃ tṛtīye pārvatīkhaṇḍe śivakailāsagamanavarṇanaṃ nāma pañcapañcāśattamo'dhyāyaḥ  
samāpto'yaṃ tṛtīyaḥ pārvatīkhaṇḍaḥ  
 śrīgaṇeśāya namaḥ   śrīgaurīśaṃkarābhyāṃ namaḥ  atha rudrasaṃhitāṃtargataścaturthaḥ kumārakhaṇḍaḥ prārabhyate  vande nandanatuṣṭamāna samati premapriyaṃ premadaṃ pūrṇaṃ pūrṇakaraṃ prapūrṇanikhilaiśvaryaikavāsaṃ śivam  satyaṃ satyamayaṃ trisatyavibhavaṃ satyapriyaṃ satyadaṃ viṣṇubrahmanutaṃ svakīyakṛpayopāttākṛtiṃ śaṃkaram  
 nārada uvāca  vivāhayitvā girijāṃ śaṃkaro lokaśaṃkaraḥ  gatvā svaparvataṃ brahman kimakārṣiddhi tadvada  
kathaṃ hi tanayo jajñe śivasya paramātmanaḥ  yadarthamātmārāmo'pi samuvāha śivāṃ prabhuḥ  
tārakasya kathaṃ brahman vadho'bhūddevaśaṃkaraḥ  etatsarvamaśeṣeṇa vada kṛtvā dayāṃ mayi  
sūta uvāca  ityākarṇya vacastasya nāradasya prajāpatiḥ  suprasannamanāḥ smṛtvā śaṃkaraṃ pratyuvāca ha  
brahmovāca  caritaṃ śṛṇu vakṣyāmi śaśimaulestu nārada  guhajanmakathāṃ divyāṃ tārakāsurasadvadham  
śrūyatāṃ kathayāmyadya kathāṃ pāpapraṇāśinīm  yāṃ śrutvā sarvapāpebhyo mucyate mānavo dhruvam  
idamākhyānamanaghaṃ rahasyaṃ paramādbhutam  pāpasaṃtāpaharaṇaṃ sarvavighnavināśanam  
sarvamaṃgaladaṃ sāraṃ sarvaśrutimanoharam  sukhadaṃ mokṣabījaṃ ca karmamūlanikṛṃtanam  
kailāsamāgatya śivāṃ vivāhya śobhāṃ prapede nitarāṃ śivo'pi  vicārayāmāsa ca devakṛtyaṃ pīḍāṃ janasyāpi ca devakṛtye  
śivassa bhagavān sākṣātkailāsamagamadyadā  saukhyaṃ ca vividhaṃ cakrurgaṇāssarve suharṣitāḥ  
mahotsavo mahānāsīcchive kailāsamāgate  devāssvaviṣayaṃ prāptā harṣanirbharamānasāḥ  
atha śaṃbhurmahādevo gṛhītvā girijāṃ śivām  jagāma nirjanaṃ sthānaṃ mahādivyaṃ manoharam  
śayyāṃ ratikarīṃ kṛtvā puṣpacandanacarcitām  adbhutāṃ tatra paramāṃ bhogavastvanvitāṃ śubhām  
sa reme tatra bhagavāñśaṃbhugirijayā saha  sahasravarṣaparyantaṃ devamānena mānadaḥ  
durgāṃgasparśamātreṇa līlayā mūrcchitaḥ śivaḥ  mūrcchitā sā śivasparśādbubudhe na divāniśam  
hare bhogapravṛtte tu lokadharma pravartini  mahān kālo vyatīyāya tayoḥ kṣaṇa ivānagha  
atha sarve surāstāta ekatrībhūya caikadā  maṃtrayāṃcakrurāgatya merau śakrapurogamāḥ  
surā ūcuḥ  vivāhaṃ kṛtavāñchaṃbhurasmatkāryārthamīśvaraḥ  yogīśvaro nirvikāro svātmārāmo niraṃjanaḥ  
notpannastanayastasya na jānāmo'tra kāraṇam  vilaṃbaḥ kriyate tena kathaṃ deveśvareṇa ha  
etasminnaṃtare devā nāradāddevadarśanāt  bubudhustanmitaṃ bhogaṃ tayośca ramamāṇayoḥ  
ciraṃ jñātvā tayorbhogaṃ ciṃtāmāpussurāśca te  brahmāṇaṃ māṃ puraskṛtya yayurnārāyaṇāṃtikam  
taṃ natvā kathitaṃ sarvaṃ mayā vṛttāṃtamīpsitam  santasthire sarvadevā citre puttalikā yathā  
brahmovāca  sahasravarṣa paryyantaṃ devamānena śaṃkaraḥ  ratau rataśca niśceṣṭo yogī viramate na hi  
bhagavānuvāca  cintā nāsti jagaddhātassarvaṃ bhadraṃ bhaviṣyati  śaraṇaṃ vraja deveśa śaṃkarasya mahāprabhoḥ  
maheśaśaraṇāpannā ye janā manasā mudā  teṣāṃ prajeśabhaktānāṃ na kutaścidbhayaṃ kvacit  
śṛṃgārabhaṃgassamaye bhavitā nādhunā vidhe  kālaprayuktaṃ kāryaṃ ca siddhiṃ prāpnoti nānyathā  
śambhossambhogamiṣṭaṃ ko bhedaṃ kartumiheśvaraḥ  pūrṇe varṣasahasre ca svecchayā hi viraṃsyati  
strīpuṃso rativicchedamupāyena karoti yaḥ  tasya strīputrayorbhedo bhavejjanmani janmani  
bhraṣṭajñāno naṣṭakīrttiralakṣmīko bhavediha  prayātyaṃte kālasūtra varṣalakṣaṃ sa pātakī  
raṃbhāyuktaṃ śakramimaṃ cakāra virataṃ ratau  mahāmunīndro durvāsāstatstrībhedo babhūva ha  
punaranyāṃ sa saṃprāpya viṣevya śubhapāṇikām  divyaṃ varṣasahasraṃ ca vijahau virahajvaram  
ghṛtācyā saha saṃśliṣṭaṃ kāmaṃ vāritavān guruḥ  ṣaṇmāsābhyaṃtare candrastasya patnīṃ jahāra ha  
punaśśivaṃ samārādhya kṛtvā tārāmayaṃ raṇam  tārāṃ sagarbhāṃ saṃprāpya vijahau virahajvaram  
mohinīsahitaṃ candraṃ cakāra virataṃ ratau  maharṣirgautamastasya strīvicchedo babhūva ha  
hariścandro hālikaṃ ca vṛṣalyāsaha saṃyutam  cārayāmāsa niśceṣṭaṃ nirjanaṃ tatphalaṃ śṛṇu  
bhraṣṭaḥ strīputrarājyebhyo viśvāmitreṇa tāḍitaḥ  tataśśivaṃ samārādhya mukto bhūto hi kaśmalāt  
ajāmilaṃ dvijaśreṣṭhaṃ vṛṣalyā saha saṃyutam  na bhiyā vārayāmāsussurāstāṃ cāpi kecana  
sarvaṃ niṣekasādhyaṃ ca niṣeko balavān vidhe  niṣekaphalado vai sa niṣekaḥ kena vāryyate  
divyaṃ varṣasahasraṃ ca śaṃbhoḥ saṃbhogakarma tat  pūrṇe varṣasahasre ca gatvā tatra sureśvarāḥ  
yena vīryaṃ patedbhūmau tat kariṣyatha niścitam  tatra vīryye ca bhavitā skandanāmā prabhossutaḥ  
adhunā svagṛhaṃ gaccha vidhe suragaṇaissaha  karotu śaṃbhussaṃbhogaṃ pārvatyā saha nirjane  
brahmovāca  ityuktvā kamalākāntaḥ śīghraṃ svantaḥ puraṃ yayau  svālayaṃ prayayurdevā mayā saha munīśvara  
śaktiśaktimatoścā'tha vihāreṇā'ti ca kṣitiḥ  bhārākrāṃtā cakaṃpe sā saśeṣā'pi sakacchapā  
kacchapasya hi bhāreṇa sarvādhārassamīraṇaḥ  staṃbhito'tha trilokāśca babhūvurbhayavihvalāḥ  
atha sarve mayā devā hareśca śaraṇaṃ yayuḥ  sarvaṃ nivedayāṃcakrustadvṛttaṃ dīnamānasāḥ  
devā ūcuḥ  devadeva ramānātha sarvā'vanakara prabhoḥ  rakṣa naḥ śaraṇāpannān bhayavyākulamānasān  
staṃbhitastrijagatprāṇo na jāne kena hetunā  vyākulaṃ munibhirlekhaistrailokyaṃ sacarācaram  
 brahmovāca  ityuktvā sakalā devā mayā saha munīśvara  dīnāstasthuḥ puro viṣṇormaunībhūtāssu duḥkhitāḥ  
tadākarṇya samādāya surānnaḥ sakalān hariḥ  jagāma parvataṃ śīghraṃ kailāsaṃ śivavallabham  
tatra gatvā harirdevairmayā ca suravallabhaḥ  yayau śivavarasthānaṃ śaṃkaraṃ draṣṭukāmyayā  
tatra dṛṣṭvā śivaṃ viṣṇurnasurairvismito'bhavat  tatra sthitāñ śivagaṇān papraccha vinayānvitaḥ  
viṣṇuruvāca  he śaṃkarāḥ śivaḥ kutra gatassarvaprabhurgaṇāḥ  nivedayata naḥ prītyā duḥkhitānvai kṛpālavaḥ  
brahmovāca  ityākarṇya vacastasya sāmarasya harerguṇāḥ  procuḥ prītyā gaṇāste hi śaṃkarasya ramāpatim  
śivagaṇā ūcuḥ  hare śṛṇu śivaprītyā yathārthaṃ brūmahe vayam  brahmaṇā nirjaraissārddhaṃ vṛttāntamakhilaṃ ca yat  
sarveśvaro mahādevo jagāma girijālayam  saṃsthāpya no'tra suprītyā rānālīlāviśāradaḥ  
tadguhābhyantare śaṃbhuḥ kiṃ karoti maheśvaraḥ  na jānīmo ramānātha vyatīyurbahavassamāḥ  
 brahmovāca  śrutveti vacanaṃ teṣāṃ sa viṣṇussāmaro mayā  vismito'ti muniśreṣṭha śivadvāraṃ jagāma ha  
tatra gatvā mayā devaissa harirdevavallabhaḥ  ārtavāṇyā mune proce tārasvaratayā tadā  
śaṃbhumastaunmahāprītyā sāmaro hi mayā hariḥ  tatra sthito muniśreṣṭha sarvalokaprabhuṃ haram  
 viṣṇuruvāca  kiṃ karoṣi mahādevā'bhyantare parameśvara  tārakārtānsurānsarvānpāhi naḥ śaraṇāgatān  
ityādi saṃstuvañ śaṃbhuṃ bahudhā somarairmayā  rurodāti haristatra tārakārtairmunīśvara  
duḥkhakolāhalastatra babhūva tridivaukasām  miśritaśśiva saṃstutyā'surārttānāṃ munīśvara  
iti śrīśivamahāpurāṇe rudrasaṃhitāyāṃ kumārakhaṇḍe śivavihāravarṇanaṃ nāma prathamo'dhyāyaḥ  
 brahmovāca  tadākarṇya mahādevo yogajñānaviśāradaḥ  tyaktakāmo na tatyāja saṃbhogaṃ pārvatībhayāt  
ājagāma gṛhadvāri surāṇāṃ nikaṭaṃ śivaḥ  daityena pīḍitānāṃ ca śaṃkaro bhaktavatsalaḥ  
devāssarve prabhuṃ dṛṣṭvā hariṇā ca mayā śivam  babhūbussukhinaścāti tadā vai bhaktavatsalam  
ityākarṇya vacasteṣāṃ surāṇāṃ bhagavānbhavaḥ  pratyuvāca viṣaṇṇātmā dūyamānena cetasā  
praṇamya sumahāprītyā nataskaṃdhāśca nirjarāḥ  tuṣṭuvuḥ śaṃkaraṃ sarve mayā ca hariṇā mune  
devā ūcuḥ  devadeva mahādeva karuṇāsāgara prabho  antaryāmī hi sarveṣāṃ sarvaṃ jānāsi śaṃkara  
devakāryaṃ kuru vibho rakṣa devān maheśvara  jahi daityān kṛpāṃ kṛtvā tārakādīn mahāprabhūn  
 śiva uvāca  he viṣṇo he vidhe devāssarveṣāṃ vo manogatiḥ  yadbhāvi tadbhavatyeva ko'pi no tannivārakaḥ  
yajjātaṃ tajjātameva prastutaṃ śṛṇutā'marāḥ  śirastaskhalitaṃ vīryaṃ ko grahīṣyati me'dhunā  
sa gṛhṇīyāditi procya pātayāmāsa tadbhuvi  agnirbhūtvā kapoto hi preritassarvanirjaraiḥ  
abhakṣacchāṃbhavaṃ vīryaṃ caṃcvā tu nikhilaṃ tadā  etasminnaṃtare tatrā''jagāma girijā mune  
śivāgamavilaṃbe ca dadarśa surapuṃgavān  jñātvā tadvṛttamakhilaṃ mahākrodhayutā śivā  
uvāca tridaśān sarvān hariprabhṛtikāṃstadā  
devyuvāca  re re suragaṇāssarve yūyaṃ duṣṭā viśeṣataḥ  svārthasaṃsādhakā nityaṃ tadarthaṃ paraduḥkhadāḥ  
svārthahetormaheśānamārādhya paramaṃ prabhum  naṣṭaṃ cakrurmadvihāraṃ vaṃdhyā'bhavamahaṃ surāḥ  
māṃ virodhya sukhaṃ naiva keṣāṃcidapi nirjarāḥ  tasmādduḥkhaṃ bhavedvo hi duṣṭānāṃ tridivaukasām  
 brahmovāca  ityuktvā viṣṇupramukhān surānsarvān śaśāpa sā  prajvalaṃtī prakopena śailarājasutā śivā  
 pārvatyuvāca  adyaprabhṛti devānāṃ vaṃdhyā bhāryā bhavantviti  devāśca duḥkhitāssaṃtu nikhilā madvirodhinaḥ  
 brahmovāca  iti śaptvākhilāndevān viṣṇvādyānsakaleśvarī  uvāca pāvakaṃ kruddhā bhakṣakaṃ śivaretasaḥ  
pārvatyuvāca  sarvabhakṣī bhava śuce pīḍitātmeti nityaśaḥ  śivatattvaṃ na jānāsi mūrkho'si surakāryakṛt  
re re śaṭha mahāduṣṭa duṣṭānāṃ duṣṭabodhavān  abhakṣaśśivavīryaṃ yannākārṣīrucitaṃ hi tat  
 brahmovāca  iti śaptvā śivā vahniṃ saheśena nagātmajā  jagāma svālayaṃ śīghramasaṃtuṣṭā tato mune  
gatvā śivā śivaṃ samyak bodhayāmāsa yatnataḥ  ajījanatparaṃ putraṃ gaṇeśākhyaṃ munīśvara  
tadvṛttāṃtamaśeṣaṃ ca varṇayiṣye mune'grataḥ  idānīṃ śṛṇu suprītyā guhotpattiṃ vadāmyaham  
pāvakāditamannādi bhuṃjate nirjarāḥ khalu  vedavāṇyeti sarve te sagarbhā abhavansurāḥ  
tato'sahaṃtastadvīryaṃ pīḍitā hyabhavan surāḥ  viṣṇvādyā nikhilāścāti śivā''jñā naṣṭabuddhayaḥ  
atha viṣṇuprabhṛtikāssarve devā vimohitāḥ  dahyamānā yayuḥ śīghraṃ śaraṇaṃ pārvatīpateḥ  
śivālayasya te dvāri gatvā sarve vinamrakāḥ  tuṣṭuvussaśivaṃ śaṃbhuṃ prītyā sāṃjalayassurāḥ  
 devā ūcuḥ  devadeva mahādeva girijeśa mahāprabho  kiṃ jātamadhunā nātha tava māyā duratyayā  
sagarbhāśca vayaṃ jātā dahyamānāśca retasā  tava śaṃbho kuru kṛpāṃ nivāraya daśāmimām  
brahmovāca  ityākarṇyā'maranutiṃ parameśaśśivāpatiḥ  ājagāma drutaṃ dvāri yatra devāḥ sthitā mune  
āgataṃ śaṃkaraṃ dvāri sarve devāśca sācyutāḥ  praṇamya tuṣṭuvuḥ prītyā nartakā bhaktavatsalam  
 devā ūcuḥ  śaṃbho śiva maheśāna tvāṃ natāssma viśeṣataḥ  rakṣa naśśaraṇāpannāndahyamānāṃśca retasā  
idaṃ duḥkhaṃ hara hara bhavāmo hi mṛtā dhruvam  tvāṃ vinā kassamartho'dya devaduḥkhanivā raṇe  
 brahmovāca  iti dīnataraṃ vākyamākarṇya surarāṭ prabhuḥ  pratyuvāca vihasyā'tha sa surān bhaktavatsalaḥ  
 śiva uvāca  he hare he vidhe devāssarve śṛṇuta madvacaḥ  bhaviṣyati sukhaṃ vo'dya sāvadhānā bhavantu hi  
etadvamata madvīryaṃ drutamevā'khilāssurāḥ  sukhinastadviśeṣeṇa śāsanānmama suprabho  
 brahmovāca  ityājñāṃ śirasā'dhāya viṣṇvādyāssakalāssurāḥ  akārṣurvamanaṃ śīghraṃ smaraṃtaśśivamavyayam  
tacchaṃbhuretassvarṇābhaṃ parvatākāramadbhutam  abhavatpatitaṃ bhūmau spṛśad dyāmeva suprabham  
abhavansukhinassarve surāssarve'cyutādayaḥ  astuvan parameśānaṃ śaṃkaraṃ bhaktavatsalam  
pāvakastvabhavannaiva sukhī tatra munīśvara  tasyājñāṃ paramo'dādvai śaṃkaraḥ parameśvaraḥ  
tatassavahnirvikalassāṃjalirnatako mune  astaucchivaṃ sukhī nātmā vacanaṃ cedamabravīt  
 agniruvāca  devadeva maheśāna mūḍho'haṃ tava sevakaḥ  kṣamasva me'parādhaṃ hi mama dāhaṃ nivāraya  
tvaṃ dīnavatsala svāmiñśaṃkaraḥ parameśvaraḥ  pratyuvāca prasannātmā pāvako dīnavatsalam  
 brahmovāca  ityākarṇya śucervāṇīṃ sa śaṃbhuḥ parameśvaraḥ  pratyuvāca prasannātmā pāvakaṃ dīnavatsalaḥ  
śiva uvāca  kṛtaṃ tvanucitaṃ karma madreto bhakṣitaṃ hi yat  ato'nivṛttaste dāhaḥ pāpādhikyānmadājñayā  
idānīṃ tvaṃ sukhī nāma śuce maccharaṇāgataḥ  ataḥ prasanno jāto'haṃ sarvaṃ duḥkhaṃ vinaśyati  
kasyāścitsustriyāṃ yonau madretastyaja yatnataḥ  bhaviṣyati sukhī tvaṃ hi nirdāhātmā viśeṣataḥ  
 brahmovāca  śaṃbhuvākyaṃ niśamyeti pratyuvāca śanaiḥ śuciḥ  sāṃjalirnatakaḥ prītyā śaṃkaraṃ bhaktaśaṃkaram  
durāsadamidaṃ tejastava nātha maheśvara  kācinnāsti vinā śaktyā dhartuṃ yonau jagattraye  
itthaṃ yadā'bravīdvahnistadā tvaṃ munisattama  śaṃkarapreritaḥ prāttha hṛdāgnimupakārakaḥ  
 nārada uvāca  śṛṇu madvacanaṃ vahne tava dāhaharaṃ śubham  paramānaṃdadaṃ ramyaṃ sarvakaṣṭanivārakam  
kṛtvopāyamimaṃ vahne sukhī bhava vidāhakaḥ  śivecchayā mayā samyaguktaṃ tātedamādarāt  
tapomāsasnānakartryastriyo yāssyuḥ prage śuce  taddeheṣu sthāpaya tvaṃ śivaretastvidaṃ mahat  
brahmovāca  tasminnavasare tatrā 'gatāssaptamunistriyaḥ  tapomāsi snānakāmāḥ prātassanniyamā mune  
snānaṃ kṛtvā striyastā hi mahāśītārdditāśca ṣaṭ  gaṃtukāmā mune yātā vahnijvālāsamīpataḥ  
vimohitāśca tā dṛṣṭvārundhatī giriśājñayā  niṣiṣedha viśeṣeṇa sucaritra subodhinī  
tāḥ ṣaḍ munistriyo mohāddhaṭhāttatra gatā mune  svaśītavinivṛttyarthaṃ mohitāḥ śivamāyayā  
tadretaḥkaṇikāssadyastaddehān viviśurmune  romadvārā'khilā vahnirabhūddāhavivarjitaḥ  
aṃtardhāya drutaṃ vahnirjvālārūpo jagāma ha  sukhī svalokaṃ manasā smaraṃstvāṃ śaṃkaraṃ ca tam  
sagarbhāstāḥ striyassādho'bhavan dāhaprapīḍitāḥ  jagmussvabhavanaṃ tātāruṃdhatī duḥkhitā'gninā  
dṛṣṭvā svastrīgatiṃ tāta nāthāḥ krodhākulā drutam  tatyajustāḥ striyastāta susaṃmaṃtrya parasparam  
atha tāḥ ṣaṭ striyassarvā dṛṣṭvā svavyabhicārakam  mahāduḥkhānvitāstātā'bhavannākulamānasāḥ  
tatyajuśśiva retastadgarbharūpaṃ munistriyaḥ  tā himācalapṛṣṭhe'thābhavan dāhavivarjitāḥ  
asahañśivaretastaddhimādriḥ kaṃpamudvahan  gaṃgāyāṃ prākṣipattūrṇamasahyaṃ dāhapīḍitaḥ  
gaṃgayā'pi ca tadvīryaṃ dussahaṃ paramātmanaḥ  niḥkṣiptaṃ hi śarastaṃbe taraṃgaiḥ svairmunīśvara  
patitaṃ tatra tadreto drutaṃ bālo babhūva ha  sundarassubhagaḥ śrīmāṃstejasvī prītivarddhanaḥ  
mārgamāse site pakṣe tithau ṣaṣṭhyāṃ munīśvara  prādurbhāvo'bhavattasya śivaputrasya bhūtale  
tasminnavasare brahmanna kasmāddhima śailajā  abhūtaḥ sukhinau tatra svagirau giriśo'pi ca  
śivākucābhyāṃ susrāva paya ānandasaṃbhavam  tatra gatvā ca sarveṣāṃ sukhamāsīnmune'dhikam  
maṃgalaṃ cā'bhavattāta trilokyāṃ sukhadaṃ satām  khalānāmabhavadvighno daityānāṃ ca viśeṣataḥ  
akasmādabhavadvyomni paramo duṃdubhidhvaniḥ  puṣpavṛṣṭiḥ papātā'śu bālakopari nārada  
viṣṇvādīnāṃ samastānāṃ devānāṃ munisattama  abhūdakasmātparama ānandaḥ paramotsavaḥ  
iti śrīśivamahāpurāṇe dvitīyāyāṃ rudrasaṃhitāyāṃ caturthe kumārakhaṃḍe śivaputrajananavarṇanaṃ nāma dvitīyo'dhyāyaḥ  
nārada uvāca  devadeva prajānātha brahman sṛṣṭikara prabho  tataḥ kimabhavattatra tadvadā'dya kṛpāṃ kuru  
brahmovāca  tasminnavasare tāta viśvāmitraḥ pratāpavān  prerito vidhinā tatrāgacchatprīto yadṛcchayā  
sa dṛṣṭvā'laukikaṃ dhāma tatsutasya sutejasaḥ  abhavatpūrṇakāmastu suprasanno nanāma ca  
akarotsunutiṃ tasya suprasannena cetasā  vidhipreritavāgbhiśca viśvāmitraḥ prabhāvavit  
tatasso'bhūtsutastatra suprasanno mahoti kṛt  suprahasyādbhutamaho viśvāmitramuvāca ca  
śivasuta uvāca  śivecchayā mahājñāninnakasmāttvamihāgataḥ  saṃskāraṃ kuru me tāta yathāvadvedasaṃmitam  
adyārabhya purodhāstvaṃ bhava me prītimāvahan  bhaviṣyasi sadā pūjyassarveṣāṃ nātra saṃśayaḥ  
 brahmovāca  ityākarṇya vacastasya suprasanno hi gādhijaḥ  tamuvācānudāttena svareṇa ca suvismitaḥ  
viśvāmitra uvāca  śṛṇu tāta na vipro'haṃ gādhikṣatriyabālakaḥ  viśvāmitreti vikhyātaḥ kṣatriyo viprasevakaḥ  
iti svacaritaṃ khyātaṃ mayā te varabālaka  kastvaṃ svacaritaṃ brūhi vismitāyākhilaṃ hi me  
brahmovāca  ityākarṇya vaca stasya tatsvavṛttaṃ jagāda ha  tataścovāca suprītyā gādhijaṃ taṃ mahotikṛt  
 śivasuta uvāca  viśvāmitra varānme tvaṃ brahmarṣirnā'tra saṃśayaḥ  vaśiṣṭhādyāśca nityaṃ tvāṃ praśaṃsiṣyaṃti cādarāt  
atastvamājñayā me hi saṃskāraṃ kartumarhasi  idaṃ sarvaṃ sugopyaṃ te kathanīyaṃ na kutracit  
brahmovāca  tatokārṣītsa saṃskāraṃ tasya prītyā'khilaṃ yathā  śivabālasya devarṣe vedoktavidhinā param  
śivabālopi suprīto divyajñānamadātparam  viśvāmitrāya munaye mahotikārakaḥ prabhuḥ  
purohitaṃ cakārāsau viśvāmitraṃ śucessuta  tadārabhya dvijavaro nānālīlāviśāradaḥ  
itthaṃ līlā kṛtā tena kathitā sā mayā mune  tallīlāmaparāṃ tāta śṛṇu prītyā vadāmyaham  
tasminnavasare tāta śvetanāmā ca saṃprati  tatrā'paśyatsutaṃ divyaṃ nijaṃ parama pāvanam  
tatastaṃ pāvako gatvā dṛṣṭvāliṃgya cucumba ca  putreti coktvā tasmai sa śastraṃ śaktindadau ca saḥ  
guhastāṃ śaktimādāya tacchṛṃgaṃ cāruroha ha  taṃ jaghāna tayā śaktyā śṛṃgo bhuvi papāta saḥ  
daśapadmamitā vīrā rākṣasāḥ pūrvamāgatāḥ  tadvadhārthaṃ drutaṃ naṣṭā babhūvustatprahārataḥ  
hāhākāro mahānāsīccakaṃpe sācalā mahī  trailokyaṃ ca sureśānassadevastatra cāgamat  
dakṣiṇe tasya pārśve ca vajreṇa sa jaghāna ca  śākhanāmā tato jātaḥ pumāṃścaiko mahābalaḥ  
punaśśakro jaghānā''śu vāmapārśve hi taṃ tadā  vajreṇā'nyaḥ pumāñjāto viśākhākhyo'paro balī  
tatastaddhṛdayaṃ śakro jaghāna pavinā tadā  paro'bhūnnaigamopākhyaḥ pumāṃstadvanmahābalaḥ  
tadā skaṃdādicatvāro mahāvīrā mahābalāḥ  indraṃ haṃtuṃ drutaṃ jagmussoyaṃ taccharaṇaṃ yayau  
śakrassa sāmaragaṇo bhayaṃ prāpya guhāttataḥ  yayau svalokaṃ cakito na bhedaṃ jñātavānmune  
sa bālakastu tatraiva tasthā''vānaṃdasaṃyutaḥ  pūrvavannirbhayastāta nānālīlākaraḥ prabhuḥ  
tasminnavasare tatra kṛttikākhyāśca ṣaṭ striyaḥ  snātuṃ samāgatā bālaṃ dadṛśustaṃ mahāprabhum  
grahītuṃ taṃ manaścakrussarvāstā kṛttikāḥ striyaḥ  vādo babhūva tāsāṃ tadgrahaṇecchāparo mune  
tadvādaśamanārthaṃ sa ṣaṇmukhāni cakāra ha  papau dugdhaṃ ca sarvāsāṃ tuṣṭāstā abhavanmune  
tanmanogatimājñāya sarvāstāḥ kṛttikāstadā  tamādāya yayurlokaṃ svakīyaṃ muditā mune  
taṃ bālakaṃ kumārākhyaṃ stanaṃ dattvā stanārthine  varddhayāmāsurīśasya sutaṃ sūryādhikaprabham  
na cakrurbālakaṃ yāśca locanānāmagocaram  prāṇebhyopi premapātraṃ yaḥ poṣṭā tasya putraka  
yāni yāni ca vastrāṇi trailokye durlabhāni ca  dadustasmai ca tāḥ premṇā bhūṣaṇāni varāṇi vai  
dinedine tāḥ pupuṣurbālakaṃ taṃ mahāprabhum  prasaṃsitāni svādūni bhojayitvā viśeṣataḥ  
athaikasmin dine tāta sa bālaḥ kṛttikātmajaḥ  gatvā devasabhāṃ divyāṃ sucaritraṃ cakāra ha  
svamaho darśayāmāsa devebhyo hi mahādbhutam  saviṣṇubhyo'khilebhyaśca mahotikarabālakaḥ  
taṃ dṛṣṭvā sakalāste vai sācyutāssarṣayassurāḥ  vismayaṃ prāpuratyantaṃ papracchustaṃ ca bālakam  
ko bhavāniti tacchrutvā na kiṃcitsa jagāda ha  svālayaṃ sa jagāmā'śu guptastasthau hi pūrvavat  
iti śrīśivamahāpurāṇe dvitīyāyāṃ rudrasaṃhitāyāṃ caturthe kumārakhaṇḍe kārtikeyalīlāvarṇanaṃ nāma tṛtīyo'dhyāyaḥ  
nārada uvāca  devadeva prajānātha tataḥ kimabhavadvidhe  vadedānīṃ kṛpātastu śivalīlāsamanvitam  
 brahmovāca  kṛttikābhirgṛhīte vai tasmiñśaṃbhusute mune  kaścitkālo vyatīyāya bubudhe na himādrijā  
tasminnavasare durgā smerānanasaroruhā  uvāca svāminaṃ śaṃbhuṃ devadeveśvaraṃ prabhum  
pārvatyuvāca  devadeva mahādeva śṛṇu me vacanaṃ śubham  pūrvapuṇyātibhāreṇa tvaṃ mayā prāpta īśvara  
kṛpayā yogiṣu śreṣṭho vihāraistatparo'bhavaḥ  ratibhaṃgaḥ kṛto devaistatra me bhavatā bhava  
bhūmau nipatitaṃ vīryaṃ nodare mama te vibho  kutra yātaṃ ca taddeva kena daivena nihṇutam  
kathaṃ matsvāmino vīryamamoghaṃ te maheśvara  moghaṃ yātaṃ ca kiṃ kiṃvā śiśurjātaśca kutracit  
brahmovāca  pārvatīvacanaṃ śrutvā prahasya jagadīśvaraḥ  uvāca devānāhūya munīṃścāpi munīśvara  
 maheśvara uvāca  devāḥ śṛṇuta madvākyaṃ pārvatīvacanaṃ śrutam  amoghaṃ kutra me vīryaṃ yātaṃ kena ca nihnutam  
sabhayaṃ nāpatatkṣipraṃ sa ceddaṃḍaṃ na cārhati  śaktau rājā na śāstā yaḥ prajābādhyaśca bhakṣakaḥ  
śaṃbhostadvacanaṃ śrutvā samālocya parasparam  ūcussarve krameṇaiva trastāstu purataḥ prabhoḥ  
viṣṇuruvāca  te mithyāvādinassaṃtu bhārate gurudārikāḥ  gurunindāratāśśaśvattvadvīryaṃ yaiśca nihnutam  
brahmovāca  tvadvīryaṃ nihnutaṃ yena puṇyakṣetre ca bhārate  sa nā'nvito bhavettatra sevane pūjane tava  
lokapālā ūcuḥ  tvadavīryaṃ nihnutaṃ yena pāpinā patitabhramāt  bhājanaṃ tasya sotyantaṃ tattapaṃ karma saṃtatim  
devā ūcuḥ  kṛtvā pratijñāṃ yo mūḍho nā''pādayati pūrṇatām  bhājanaṃ tasya pāpasya tvadvīryaṃ yena nihnutam  
devapatnya ūcuḥ  yā nidati svabhartāraṃ paraṃ gacchati pūruṣam  mātṛbandhuvihīnā ca tvadvīryaṃ nihnutaṃ yayā  
 brahmovāca  devānāṃ vacanaṃ śrutvā devadeveśvaro haraḥ  karmmaṇāṃ sākṣiṇaścāha dharmādīnsabhayaṃ vacaḥ  
śrīśiva uvāca  devairna nihnutaṃ kena tadvīryaṃ nihnutaṃ dhruvam  tadamoghaṃ bhagavato maheśasya mama prabhoḥ  
yūyaṃ ca sākṣiṇo viśve satataṃ sarvakarmaṇām  yuṣmākaṃ nihnutaṃ kimvā kiṃ jñātuṃ vaktumarhatha  
 brahmovāca  īśvarasya vacaḥ śrutvā sabhāyāṃ kaṃpitāśca te  parasparaṃ samālokya krameṇocuḥ purāḥ prabhoḥ  
brahmovāca  rate tu tiṣṭhato vīryaṃ papāta vasudhātale  mayā jñātamamoghaṃ tacchaṃkarasya prakopataḥ  
 kṣitiruvāca  vīryaṃ soḍhumaśaktāhaṃ tadvahno nyakṣipaṃ purā  ato'tra durvahaṃ brahmannabalāṃ kṣaṃtumarhasi  
vahniruvāca  vīryaṃ soḍhumaśaktohaṃ tava śaṃkara parvate  kailāse nyakṣipaṃ sadyaḥ kapotātmā sudussaham  
 giriruvāca  vīryaṃ soḍhumaśakto'haṃ tava śaṃkara lokapa  gaṃgāyāṃ prākṣipaṃ sadyo dussahaṃ parameśvara  
 gaṃgovāca  vīryaṃ soḍhumaśaktāhaṃ tava śaṃkara lokapa  vyākulā'ti prabho nātha nyakṣipaṃ śarakānane  
 vāyuruvāca  śareṣu patitaṃ vīryaṃ sadyo bālo babhūva ha  atīva sundaraśśambho svarnadyāḥ pāvane taṭe  
sūrya uvāca  rudaṃtaṃ bālakaṃ dṛṣṭvā gamamastācalaṃ prabho  preritaḥ kālacakreṇa niśāyāṃ sthātumakṣamaḥ  
candra uvāca  rudaṃtaṃ bālakaṃ prāpya gṛhītvā kṛttikāgaṇaḥ  jagāma svālayaṃ śaṃbho gacchanbadarikāśramam  
jalamuvāca  amuṃ rudaṃtamānīya stanyapānena tāḥ prabho  varddhayāmāsurīśasya sutaṃ tava raviprabham  
 saṃdhyovāca  adhunā kṛttikānāṃ ca vanaṃ tampoṣya putrakam  tannāma cakrustāḥ premṇā kārttikaśceti kautukāt  
rātriruvāca  na cakrurbālakaṃ tāśca locanānāmagocaram  prāṇebhyopi prītipātraṃ yaḥ poṣṭā tasya putrakaḥ  
dinamuvāca  yāni yāni ca vastrāṇi bhūṣaṇāni varāṇi ca  praśaṃsitāni svādūni bhojayāmāsureva tam  
brahmovāca  teṣāṃ tadvacanaṃ śrutvā saṃtuṣṭaḥ purasūdanaḥ  mudaṃ prāpya dadau prītyā viprebhyo bahudakṣiṇām  
putrasya vārttāṃ saṃprāpya pārvatī hṛṣṭamānasā  koṭiratnāni viprebhyo dadau bahudhanāni ca  
lakṣmī sarasvatī menā sāvitrī sarvayoṣitaḥ  viṣṇussarve ca devāśca brāhmaṇebhyo dadurdhanam  
preritassa prabhurdevairmunibhiḥ parvatairatha  dūtān prasthāpayāmāsa svaputro yatra tān gaṇān  
vīrabhadraṃ viśālākṣaṃ śaṃkukarṇaṃ karākramam  nandīśvaraṃ mahākālaṃ vajradaṃṣṭraṃ mahonmadam  
gokarṇāsyaṃ dadhimukhaṃ jvaladagniśikhopamam  lakṣaṃ ca kṣetrapālānāṃ bhūtānāṃ ca trilakṣakam  
rudrāṃśca bhairavāṃścaiva śivatulyaparākramān  anyāṃśca vikṛtākārānasaṃkhyānapi nārada  
te sarve śivadūtāśca nānāśastrāstrapāṇayaḥ  kṛttikānāṃ ca bhavanaṃ veṣṭayāmāsuruddhatāḥ  
dṛṣṭvā tān kṛttikāssarvā bhayavihnalamānasāḥ  kārttikaṃ kathayāmāsurjvalaṃtaṃ brahmatejasā  
 kṛttikā ūcuḥ  vatsa sainyānyasaṃkhyāni veṣṭayāmāsurālayam  kiṃ kartavyaṃ kva gaṃtavyaṃ mahābhayamupasthitam  
kārtikeya uvāca  bhayaṃ tyajata kalyāṇyo bhayaṃ kiṃ vā mayi sthite  durnivāryo'smi bālaśca mātaraḥ kena vāryate  
 brahmovāca  etasminnaṃtare tatra sainyendro nandikeśvaraḥ  purataḥ kārtikeyasyopaviṣṭassamuvāca ha  
nandīśvara uvāca  bhrātaḥ pravṛttiṃ śṛṇu me mātaraśca śubhāvahām  prerito'haṃ maheśena saṃhartrā śaṃkareṇa ca  
kailāse sarvadevāśca brahmaviṣṇuśivādayaḥ  sabhāyāṃ saṃsthitāstāta mahatyutsavamaṃgale  
tadā śivā sabhāyāṃ vai śaṃkaraṃ sarva śaṃkaram  sambodhya kathayāmāsa tavānveṣaṇahetukam  
papraccha tāñśivo devān kramāttvatprāptihetave  pratyuttaraṃ daduste tu pratyekaṃ ca yathocitam  
tvāmatra kṛttikāsthāne kathayāmāsurīśvaram  sarve dharmādayo dharmādharmasya karmasākṣiṇaḥ  
prababhūva rahaḥ krīḍā pārvatīśivayoḥ purā  dṛṣṭasya ca suraiśśaṃbhorvīryaṃ bhūmau papāta ha  
bhūmistadakṣipadvahnau vahniścādrau sa bhūdharaḥ  gaṃgāyāṃ so'kṣipadvegāt taraṃgaiśśarakānane  
tatra bālo'bhavastvaṃ hi devakāryakṛti prabhuḥ  tatra labdhaḥ kṛttikābhistvaṃ bhūmiṃ gaccha sāṃpratam  
tavābhiṣekaṃ śaṃbhustu kariṣyati suraissaha  lapsyase sarvaśastrāṇi tārakākhyaṃ haniṣyasi  
putrastvaṃ viśvasaṃharttustvāṃ prāptuñcā'kṣamā imāḥ  nāgniṃ goptuṃ yathā śaktaśśuṣkavṛkṣassva koṭare  
dīptavāṃstvaṃ ca viśveṣu nāsāṃ geheṣu śobhase  yathā patanmahākūpe dvijarājo na rājata  
karoṣi ca yathā'lokaṃ nā''cchanno'smāsu tejasā  yathā sūryaḥ kalāchanno na bhavenmānavasya ca  
viṣṇustvaṃ jagatāṃ vyāpī nānyo jātosi śāṃbhava  yathā na keṣāṃ vyāpyaṃ ca tatsarvaṃ vyāpakaṃ nabhaḥ  
yogīndro nā'nuliptaśca bhāgī cetparipoṣaṇe  naiva lipto yathātmā ca karmayogeṣu jīvinām  
viśvāraṃbhastvamīśaśca nāsu te saṃbhavet sthitiḥ  guṇānāṃ tejasāṃ rāśiryathātmānaṃ ca yoginaḥ  
bhrātarye tvāṃ na jānaṃti te narā hatabuddhayaḥ  nādriyante yathā bhekāstvekavāsāśca paṃkajān  
kārttikeya uvāca  bhrātassarvaṃ vijānāsi jñānaṃ traikālikaṃ ca yat  jñānī tvaṃ kā praśaṃsā te yato mṛtyuñjayāśritaḥ  
karmaṇāṃ janma yeṣāṃ vā yāsu yāsu yoniṣu  tāsu te nirvṛtiṃ bhrātaḥ prāpnuvaṃtīha sāṃpratam  
kṛttikā jñānavatyaśca yoginyaḥ prakṛteḥ kalāḥ  stanyenāsāṃ varddhito'hamupakāreṇa saṃtatam  
āsāmahaṃ poṣyaputro madaṃśā yoṣitastvimāḥ  tasyāśca prakṛteraṃśāstatastatsvāmivīryajaḥ  
na madbhaṃgo he śailendrakanyayā nandikeśvara  sā ca me dharmato mātā yathemāssarvasaṃmatāḥ  
śambhunā preṣitastvaṃ ca śaṃbhoḥ putrasamo mahān  āgacchāmi tvayā sārddhaṃ drakṣyāmi devatākulam  
ityevamuktvā taṃ śīghraṃ saṃbodhya kṛttikāgaṇam  kārttikeyaḥ pratasthe hi sārddhaṃ śaṃkarapārṣadaiḥ  
iti śrīśivamahāpurāṇe dvitīyāyāṃ rudrasaṃhitāyāṃ caturthe kumārakhaṇḍe kārttikeyānveṣaṇanandisaṃvādavarṇanaṃ nāma caturtho'dhyāyaḥ  
brahmovāca  etasminnaṃtare tatra dadarśa rathamuttamam  adbhutaṃ śobhitaṃ śaśvadviśvakarmavinirmitam  
śatacakraṃ suvistīrṇaṃ manoyāyi manoharam  prasthāpitaṃ ca pārvatyā veṣṭitaṃ pārṣadairvaraiḥ  
samārohattato'naṃto hṛdayena vidūyatā  kārttikaḥ parama jñānī parameśānavīryajaḥ  
tadaiva kṛttikāḥ prāpya muktakeśyaśśucā''turāḥ  unmattā iva tatraiva vaktumārebhire vacaḥ  
kṛttikā ūcuḥ  vihāyā'smān kṛpāsindho gacchasi tvaṃ hi nirdayaḥ  nāyaṃ dharmo mātṛvargān pālito yat sutastyajet  
snehena varddhito'smābhiḥ putro'smākaṃ ca dharmataḥ  kiṃ kurmaḥ kva ca yāsyāmo vayaṃ kiṃ karavāma ha  
ityuktvā kṛttikāssarvāḥ kṛtvā vakṣasi kārttikam  drutaṃ mūrcchāmavāpustāssutavicchedakāraṇāt  
tāḥ kumāro bodhayitvā adhyātmavacanena vai  tābhiśca pārṣadaissārddhamāruroha rathaṃ mune  
dṛṣṭvā śrutvā maṃgalāni bahūni sukhadāni vai  kumāraḥ pārṣadaissārddhaṃ jagāma pitṛmandiram  
dakṣeṇa naṃdiyuktaśca manoyāyirathena ca  kumāraḥ prāpa kailāsaṃ nyagrodhā'kṣayamūlake  
tatra tasthau kṛttikābhiḥ pārṣadapravaraiḥ saha  kumāraśśāṃkariḥ prīto nānālīlāviśāradaḥ  
tadā sarve suragaṇā ṛṣayaḥ siddhacāraṇāḥ  viṣṇunā brahmaṇā sārddhaṃ samācakhyustadāgamam  
tadā dṛṣṭvā ca gāṃgeyaṃ yayau pramuditaśśivaḥ  anyaissameto hariṇā brahmaṇā ca surarṣibhiḥ  
śaṃkhāśca bahavo nedurbherī tūryāṇyanekaśaḥ  utsavastu mahānāsīddevānāṃ tuṣṭacetasām  
tadānīmeva taṃ sarve vīrabhadrādayo gaṇāḥ  kurvantaḥ svanvayuḥ keliṃ nānātāladharasvarāḥ  
stāvakāḥ stūyamānāśca cakruste guṇakīrttanam  jayaśabdaṃ namaśśabdaṃ kurvāṇāḥ prītamānasāḥ  
draṣṭuṃ yayustaṃ śarajaṃ śivātmajamanuttamam  
pārvatī maṃgalaṃ cakre rājamārgaṃ manoharam  padmarāgādimaṇibhissaṃskṛtaṃ paritaḥ puram  
patiputravatībhiśca sādhvībhiḥ strībhiranvitā  lakṣmyāditriṃśaddevīśca puraḥ kṛtvā samāyayau  
rambhādyapsaraso divyāssa smitā veṣasaṃyutāḥ  saṃgītanartanaparā babhūvuśca śivājñayā  
ye taṃ samīkṣayāmāsurgāgeyaṃ śaṃkaropamam  dadṛśuste mahattejo vyāptamāsījjagattraye  
tattejasā vṛtaṃ bālaṃ taptacāmīkaraprabham  vavaṃdire drutaṃ sarve kumāraṃ sūryavarcasam  
jahurṣurvinataskaṃdhā namaśśabdaratāstadā  parivāryopatasthuste vāmadakṣiṇamāgatāḥ  
ahaṃ viṣṇuśca śakraśca tathā devādayo'khilāḥ  daṇḍavatpatitā bhūmau parivāryya kumārakam  
etasminnantare śaṃbhurgirijā ca mudānvitā  mahotsavaṃ samāgamya dadarśa tanayaṃ mudā  
putraṃ nirīkṣya ca tadā jagadekabaṃdhuḥ prītyānvitaḥ paramayā parayā bhavānyā  snehānvito bhujagabhogayuto hi sākṣātsarveśvaraḥ parivṛtaḥ pramathaiḥ pareśaḥ  
atha śaktidharaḥ skandau dṛṣṭvā tau pārvatīśivau  avaruhya rathāttūrṇaṃ śirasā praṇanāma ha  
upaguhya śivaḥ prītyā kumāraṃ mūrdhni śaṃkaraḥ  jaghrau premṇā parameśānaḥ prasannaḥ snehakartṛkaḥ  
upaguhya guhaṃ tatra pārvatī jātasaṃbhramā  prasnutaṃ pāyayāmāsa stanaṃ snehapariplutā  
tadā nīrājito devaissakalatrairmudānvitaiḥ  jayaśabdena mahatā vyāptamāsīnnabhastalam  
ṛṣayo brahmaghoṣeṇa gītenaiva ca gāyakāḥ  vādyaiśca bahavastatropatasthuśca kumārakam  
svamaṃkamāropya tadā maheśaḥ kumārakaṃ taṃ prabhayā samujjvalam  babhau bhavānīpatireva sākṣācchriyā'nvitaḥ putravatāṃ variṣṭhaḥ  
kumāraḥ svagaṇaiḥ sārddhamājagāma śivālayam  śivājñayā mahotsāhaissaha devairmahāsukhī  
daṃpatī tau tadā tatraikapadyena virejatuḥ  vivaṃdyamānāvṛṣibhirāvṛtau surasattamaiḥ  
kumāraḥ krīḍayāmāsa śivotsaṃge mudānvitaḥ  vāsukiṃ śivakaṃṭhasthaṃ pāṇibhyāṃ samapīḍayat  
prahasya bhagavāñ śaṃbhuśśaśaṃsa girijāṃ tadā  nirīkṣya kṛpayā dṛṣṭyā kṛpālurlīlayākṛtim  
madasmitena ca tadā bhagavānmaheśaḥ prāpto mudaṃ ca paramāṃ girijāsametaḥ  premṇā sa gadgadagiro jagadekabaṃdhurnovāca kiṃcana vibhurbhuvanaikabharttā  
atha śaṃbhurjagannātho hṛṣṭo laukikavṛttavān  ratnasiṃhāsane ramye vāsayāmāsa kārttikam  
vedamaṃtrābhipūtaiśca sarvatīrthodapūrṇakaiḥ  sadratnakuṃbhaśatakaiḥ snāpayā māsa taṃ mudā  
sadratnasāraracitakirīṭamukuṭāṃgadam  vaijayantī svamālāṃ ca tasmai cakraṃ dadau hariḥ  
śūlaṃ pinākaṃ paraśuṃ śakti pāśupataṃ śaram  saṃhārāstraṃ ca paramāṃ vidyāṃ tasmai dadau śivaḥ  
adāmahaṃ yajñasūtraṃ vedāṃśca vedamātaram  kamaṇḍaluṃ ca brahmāstraṃ vidyāṃ caivā'rimardinīm  
gajendraṃ caiva vajraṃ ca dadau tasmai sureśvaraḥ  śvetacchatraṃ ratnamālāṃ dadau vastuṃ jaleśvaraḥ  
manoyāyirathaṃ sūryassannāhaṃ ca mahācayam  yamadaṃḍaṃ yamaścaiva sudhākuṃbhaṃ sudhānidhiḥ  
hutāśano dadau prītyā mahāśaktiṃ svasūnave  dadau svaśastraṃ nirṛtirvāyavyāstraṃ samīraṇaḥ  
gadāṃ dadau kuberaśca śūlamīśo dadau mudā  nānāśastrāṇyupāyāṃśca sarve devā dadurmudā  
kāmāstraṃ kāmadevo'tha dadau tasmai mudānvitaḥ  gadāṃ dadau svavidyāśca tasmai ca parayā mudā  
kṣīrodo'mūlyaratnāni viśiṣṭaṃ ratnanūpuram  himālayo hi divyāni bhūṣaṇānyaṃśukāni ca  
citrabarhaṇanāmānaṃ svaputraṃ garuḍo dadau  aruṇastāmracūḍākhyaṃ balinaṃ caraṇāyudham  
pārvatī sasmitā hṛṣṭā paramaiśvaryamuttamam  dadau tasmai mahāprītyā ciraṃjīvitvameva ca  
lakṣmīśca saṃpadaṃ divyāṃ mahāhāraṃ manoharam  sāvitrī siddhavidyāṃ ca samastāṃ pradadau mudā  
anyāścāpi mune devyo yāyāstatra samāgatāḥ  svātmavatsu dadustasmai tathaiva śiśupālikāḥ  
mahāmahotsavastatra babhūva munisattama  sarve prasannatāṃ yātā viśeṣācca śivāśivau  
etasminnaṃtare kāle provāca prahasan mudā  mune brahmādikān devān rudro bhargaḥ pratāpavān  
śiva uvāca  he hare he vidhe devāssarve śṛṇuta madvacaḥ  sarvathāhaṃ prasannosmi varānvṛṇuta aicchikān  
 brahmovāca  tacchrutvā vacanaṃ śaṃbhormuneviṣṇvādayassurāḥ  sarve procuḥ prasannāsyā devaṃ paśupatiṃ prabhum  
kumāreṇa hato hyeṣa tārako bhavitā prabho  tadarthameva saṃjātamidaṃ caritamuttamam  
tasmādadyaiva yāsyāmastārakaṃ hantumudyatā  ājñāṃ dehi kumārāya sa taṃ haṃtuṃ sukhāya naḥ  
 brahmovāca  tatheti matvā sa vibhurdattavāṃstanayaṃ tadā  devebhyastārakaṃ haṃtuṃ kṛpayā paribhāvitaḥ  
śivājñayā surāssarve brahmaviṣṇumukhāstadā  puraskṛtya guhaṃ sadyo nirjagmurmilitā gireḥ  
bahirnissṛtya kailāsāttvaṣṭā śāsanato hareḥ  virece nagaraṃ ramyamadbhutaṃ nikaṭe gireḥ  
tatra ramyaṃ gṛhaṃ divyamadbhutaṃ paramo jjvalam  guhārthaṃ nirmame tvaṣṭā tatra siṃhāsanaṃ varam  
tadā harissudhīrbhaktyā kārayāmāsa maṃgalam  kārttikasyābhiṣekaṃ hi sarvatīrthajalaissuraiḥ  
sarvathā samalaṃkṛtya vāsayāmāsa saṃgraham  kārttikasya vidhiṃ prītyā kārayāmāsa cotsavam  
brāhmāṃḍādhipatitvaṃ hi dadau tasmai mudā hariḥ  cakāra tilakaṃ tasya samānarca suraissaha  
praṇamya kārttikaṃ prītyā sarvadevarṣibhissaha  tuṣṭāva vividhasstotraiḥ śivarūpaṃ sanātanam  
varasiṃhāsanastho hi śuśubhe'tīva kārtikaḥ  svāmibhāvaṃ samāpanno brahmāṃḍasyāsi pālakaḥ  
iti śrīśivamahāpurāṇe dvitīyāyāṃ rudrasaṃhitāyāṃ caturthe kumārakhaṇḍe kumārābhiṣekavarṇanaṃ nāma paṃcamo'dhyāyaḥ  
 brahmovāca  atha tatra sa gāṃgeyo darśayāmāsa sūtikām  tāmeva śṛṇu suprītyā nārada tvaṃ svabhaktidām  
dvija eko nāradākhya ājagāma tadaiva hi  tatrādhvarakaraḥ śrīmāñśaraṇārthaṃ guhasya vai  
sa vipraḥ prāpya nikaṭaṃ kārttikasya prasannadhīḥ  svābhiprāyaṃ samācakhyau supraṇamya śubhaiḥ stavaiḥ  
 vipra uvāca  śṛṇu svāminvaco medya kaṣṭaṃ me vinivāraya  sarvabrahmāṃḍanāthastvamataste śaraṇaṃ gataḥ  
ajamedhādhvaraṃ kartumāraṃbhaṃ kṛtavānaham  so'jo gato gṛhānme hi troṭayitvā svabaṃdhanam  
na jāne sa gataḥ kutrā'nveṣaṇaṃ tatkṛtaṃ bahu  na prāpto'tassa balavān bhaṃgo bhavati me kratoḥ  
tvayi nāthe sati vibho yajñabhaṃgaḥ kathaṃ bhavet  vicāryyaivā'khileśāna kāma pūrṇaṃ kuruṣva me  
tvāṃ vihāya śaraṇyaṃ kaṃ yāyāṃ śivasuta prabho  sarvabrahmāṃḍanāthaṃ hi sarvāmarasusevitam  
dīnabaṃdhurdayāsindhussusevyā bhaktavatsalaḥ  haribrahmādidevaiśca sustutaḥ parameśvaraḥ  
pārvatīnandanasskandaḥ paramekaḥ paraṃtapaḥ  paramātmā'tmadassvāmī satāṃ ca śaraṇārthinām  
dīnānātha maheśa śaṃkarasuta trailokyanātha prabho māyādhīśa samāgato'smi śaraṇaṃ māṃ pāhi viprapriya  tvaṃ sarvaprabhupriyaḥ khilavidabrahmādidevaistutastvaṃ māyākṛtirātmabhaktasukhado rakṣāparo māyikaḥ  
bhaktaprāṇaguṇākarastriguṇato bhinnosi śaṃbhupriyaḥ śaṃbhuḥ śaṃbhusutaḥ prasannasukhadassaccitsvarūpo mahān  sarvajñastripuraghnaśaṃkarasutaḥ satpremavaśyassadā ṣaḍvaktraḥ priyasādhurānatapriyassarveśvara śśaṃkaraḥ  sādhudrohakaraghna śaṃkaraguro brahmāṃḍanātho prabhuḥ sarveṣāmamarādisevitapado māṃ pāhi sevāpriya  
vairibhayaṃkara śaṃkara janaśaraṇasya vande tava padapadmaṃ sukhakaraṇasya  vijñaptiṃ mama karṇe skanda nidhehi nijabhaktiṃ janacetasi sadā vidhehi  
karoti kiṃ tasya balī vipakṣo dakṣo'pi pakṣobhayāpārśvaguptaḥ  kintakṣakopyāmiṣabhakṣako vā tvaṃ rakṣako yasya sadakṣamānaḥ  
vibudhagururapi tvāṃ stotumīśo na hi syātkathaya kathamahaṃ syāṃ maṃdabuddhirvarārcyaḥ  śuciraśuciranāryo yādṛśastādṛśo vā padakamala parāgaṃ skanda te prārthayāmi  
he sarveśvara bhaktavatsala kṛpāsindho tvadīyo'smyahaṃ bhṛtyassvasya na sevakasya gaṇapasyā'' gaśśataṃ satprabho  bhaktiṃ kvāpi kṛtāṃ manāgapi vibho jānāsi bhṛtyārtihā  tvatto nāstyaparo'vitā na bhagavan matto naraḥ pāmaraḥ  
kalyāṇakarttā kalikalmaṣaghnaḥ kuberabandhuḥ karuṇārdracittaḥ  triṣaṭkanetro rasavaktraśobhī yajñaṃ prapūrṇaṃ kuru me guha tvam  
rakṣakastvaṃ trilokasya śaraṇāgatavatsalaḥ  yajñakarttā yajñabharttā harase vighnakāriṇām  
vighnavāraṇa sādhūnāṃ sarga kāraṇa sarvataḥ  pūrṇaṃ kuru mameśāna sutayajña namostu te  
sarvatrātā skanda hi tvaṃ sarvajñātā tvameva hi  sarveśvarastvamīśāno niveśasakalā'vanaḥ  
saṃgītajñastvamevāsi vedavijñaḥ paraḥ prabhuḥ  sarvasthātā vidhātā tvaṃ devadevassatāṃ gatiḥ  
bhavānīnandanaśśaṃbhutanayo vayunaḥ svarāṭ  dhyātā dhyeyaḥ pitṝṇāṃ hi pitā yoniḥ sadātmanām  
 brahmovāca  ityākarṇya vacastasya devasamrāṭ śivātmajaḥ  svagaṇaṃ vīrabāhvākhyaṃ preṣayāmāsa tatkṛte  
tadājñayā vīrabāhustadanveṣaṇahetave  praṇamya svāminaṃ bhaktyā mahāvīro drutaṃ yayau  
anveṣaṇaṃ cakārāsau sarvabrahmāṇḍagolake  na prāpa tamajaṃ kutra śuśrāva tadupadravam  
jagāmā'tha sa vaikuṃṭhaṃ tatrā'jaṃ pradadarśa tam  upadravaṃ prakurvantaṃ galayūpaṃ mahābalam  
dhṛtvā taṃ śṛṃgayo vīro dharṣayitvā tivegataḥ  ānināya svāmipuro vikurvaṃtaṃ ravaṃ bahu  
dṛṣṭvā taṃ kārtikasso'ramāruroha sa taṃ prabhuḥ  dhṛtabrahmāṇḍagarimā mahāsūtikaro guhaḥ  
muhūrtamātratasso'jo brahmāṃḍaṃ sakalaṃ mune  babhrāma śrama evāśu punastatsthānamāgataḥ  
tata uttīrya sa svāmī samuvāsa svamāsanam  so'jaḥ sthitastu tatraiva sa nārada uvāca tam  
 nārada uvāca  namaste deva deveśa dehi me'jaṃ kṛpānidhe  kuryāmadhvaramānandātsakhāyaṃ kuru māmaho  
 kārttika uvāca  vadhayogyo na viprā'jaḥ svagṛhaṃ gaccha nārada  pūrṇo'stu te'dhvarassarvaḥ prasādādeva me kṛtaḥ  
brahmovāca  ityākarṇya dvijassvāmī vacanaṃ prītamānasaḥ  jagāma svālayaṃ dattvā tasmā āśiṣamuttamām  
iti śrīśivamahāpurāṇe dvitīyāyāṃ rudrasaṃhitāyāṃ caturthe kumārakhaṃḍe kumārā'dbhutacari tavarṇanaṃ nāma ṣaṣṭho'dhyāyaḥ  
 brahmovāca  haryyādayassurāste ca dṛṣṭvā taccaritaṃ vibhoḥ  suprasannā babhūvurhi viśvāsāsaktamānasāḥ  
valgaṃtaḥ kurvato nādaṃ bhāvitāśśivatejasā  kumārante puraskṛtya tārakaṃ haṃtumāyayuḥ  
devānāmudyamaṃ śrutvā tārako'pi mahābalaḥ  sainyena mahatā sadyo yayau yoddhuṃ surān prati  
devā dṛṣṭvā samāyāṃtaṃ tārakasya mahābalam  balena bahukurvantaḥ siṃhanādaṃ visismiyuḥ  
tadā nabho''ṅganā vāṇīṃ jagādopari satvaram  śaṅkarapreritā sadyo haryādīnakhilān surān  
 vyomavāṇyuvāca  kumāraṃ ca puraskṛtya surā yūyaṃ samudyatāḥ  daityānvijitya saṃgrāme jayino'tha bhaviṣyatha  
brahmovāca  vācaṃ tu khecarīṃ śrutvā devāssarve samutsukāḥ  vīraśabdān prakurvaṃto nirbhayā hyabhavaṃstadā  
kumāraṃ ca puraskṛtya sarve te jātasādhvasāḥ  yoddhukāmāssurā jagmurmahīsāgarasaṃgamam  
ājagāma drutaṃ tatra yatra devāssa tārakaḥ  sainyena mahatā sārddhaṃ surai rbahubhirāvṛt  
raṇaduṃdubhayo neduḥ pralayāṃbudnissvanāḥ  karkaśāni ca vādyāni parāṇi ca tadāgame  
garjamānāstadā daityāstārakeṇasureṇa ha  kaṃpayanto bhuvaṃ pādakramairvalgunakārakāḥ  
tacchrutvā ravamatyugraṃ sarve devā vinirbhayāḥ  aikapadyena cottasthuryoddhukāmāśca tārakam  
gajamāropya devendraḥ kumāraṃ tyagrato'bhavat  surasainyena mahatā lokapālaissamāvṛtaḥ  
tadā duṃdubhayo nedurbherītūryāṇyanekaśaḥ  vīṇāveṇumṛdaṃgāni tathā gaṃdharvanissvanāḥ  
gajaṃ dattvā mahendrāya kumāro yānamāruhat  anekāścaryasaṃbhūtaṃ nānāratnasamanvitam  
vimānamāruhya tadā mahāyaśāssa śāṃkarissarvaguṇairupetaḥ  śriyā sametaḥ parayā babhau mahān saṃvījyamānaścamarairmahāgrabhaiḥ  
prācetasaṃ chatramatīvasuprabhaṃ ratnairupetaṃ vividhairvirājitam  dhṛtaṃ tadā tacca kumāramūrdhni vai hyanantacāndraiḥ kiraṇairmahāprabhaiḥ  
militāste tadā sarve devāśśakrapurogamā  svaiḥsvairbalaiḥ parivṛtā yuddhakāmā mahābalāḥ  
evaṃ devāśca daityāśca yoddhukāmāḥ sthitā bhuvi  sainyena mahatā tena vyūhaṃ kṛtvā pṛthak pṛthak  
te sene suradaityānāṃ śuśubhāte parasparam  haṃtukāme tadānyonyaṃ stūyamāne ca bandibhiḥ  
ubhe senaṃ tadā teṣāmagarjetāṃ vanopame  bhayaṃkare'tyavīrāṇāmitareṣāṃ sukhāvahe  
etasminnantare tatra balonmattāḥ parasparam  daityā devā mahāvīrā yuyudhuḥ krodhavihvalāḥ  
āsītsutumulaṃ yuddhaṃ devadaityasamākulam  ruṇḍamuṃḍāṃkitaṃ sarvaṃ kṣaṇena samapadyata  
bhūmau nipatitāstatra śataśo'tha sahasraśaḥ  nikṛttāṃgā mahāśastrairnihatā vīrasaṃmatāḥ  
keṣāṃcidbāhavaśchinnā khaḍpātaissudāruṇaiḥ  keṣāṃcidūravaśchinnā vīrāṇāṃ mānināṃ mṛdhe  
kecinmathitasarvāṃgā gadābhirmudgaraistathā  kecinnirbhinnahṛdayāḥ pāśairbhallaiśca pātitāḥ  
kecidvidāritāḥ pṛṣṭhe kuṃtairṛṣṭibhiraṃkuśaiḥ  chinnānyapi śirāṃsyeva patitāni ca bhūtale  
bahūni ca kabaṃdhāni nṛtyamānāni tatra vai  valgamānāni śataśo udyatāstrakarāṇi ca  
nadyaḥ pravartitāstatra śataśo'sṛṅvahāstadā  bhūtapretādayastatra śataśaśca samāgatāḥ  
gomāyavaśśivā tatra bhakṣayantaḥ palaṃ bahu  tathā gṛdhravaṭāśyenā vāyasā māṃsabhakṣakāḥ  bubhujuḥ patitānāṃ ca palāni subahūni vai  
etasminnantare tatra tārakākhyo mahābalaḥ  sainyena mahatā sadyo yayau yoddhuṃ surān prati  
devā dṛṣṭvā samāyāntaṃ tārakaṃ yuddhadurmadam  yoddhukāmaṃ tadā sadyo yayuśśakrādayastadā  babhūvātha mahonnādassenayorubhayorapi  
athābhūddvaṃdvayuddhaṃ hi surāsuravimardanam  yaṃ dṛṣṭvā harṣitā vīrāḥ klībāśca bhayamāgatā  
tārako yuyudhe yuddhe śakreṇa ditijo balī  agninā saha saṃhrādo jaṃbhenaiva yamaḥ svayam  
mahāprabhurnairṛtena pāśī saha balena ca  suvīro vāyunā sārdhaṃ pavamānena guhyarāṭ  
īśānena samaṃ śaṃbhuryuyudhe raṇavittamaḥ  śuṃbhaśśeṣeṇa yuyudhe kuṃbhaścandreṇa dānavaḥ  
kuṃbaro mihireṇājau mahābala parākramaḥ  yuyudhe paramāstraiśca nānāyuddhaviśāradaḥ  
evaṃ dvandvena yuddhena mahatā ca surāsurāḥ  saṃgare yuyudhussarve balena kṛtaniśca yāḥ  
anyonyaṃ sparddhamānāste'marā daityā mahābalāḥ  tasmindevāsure yuddhe durjayā abhavanmune  
tadā ca teṣāṃ suradānavānāṃ babhūva yuddhaṃ tumulaṃ jayaiṣiṇām  sukhāvahaṃ vīramanasvināṃ vai bhayāvahaṃ caiva tathetareṣām  
mahī mahāraudratarā vinaṣṭakaissurāsurairvai patitairanekaśaḥ  tasminnagamyātibhayānakā tadā jātā mahāsaukhyavahā manasvinām  
iti śrīśivamahāpurāṇe dvitīyāyāṃ rudrasaṃhitāyāṃ caturthe kumārakhaṇḍe yuddhaprāraṃbhavarṇanaṃ nāma saptamo'dhyāyaḥ  
brahmovāca  iti te varṇitastāta devadānava senayoḥ  saṃgrāmastumulo'tīva tatprabhvo śṛṇu nārada  
evaṃ yuddhe'titumule devadānavasaṃkṣaye  tārakeṇaiva devendraśśaktyā ramayā saha  
sadyaḥ papāta nāgāśca dharaṇyāṃ mūrcchito'bhavat  paraṃ kaśmalamāpede vajradhārī sureśvaraḥ  
tathaiva lokapāssarve'suraiśca balavattaraiḥ  parājitā raṇe tāta mahāraṇaviśāradaiḥ  
anye'pi nirjarā daityairyuddhyamānāḥ parājitāḥ  asahaṃto hi tattejaḥ palāyanaparāyaṇāḥ  
jagarjurasurāstatra jayinassukṛtodyamāḥ  siṃhanādaṃ prakurvantaḥ kolāhalaparāyaṇāḥ  
etasminnaṃtare tatra vīrabhadro ruṣānvitaḥ  āsasāda gaṇairvīraistārakaṃ vīramāninam  
nirjarān pṛṣṭhataḥ kṛtvā śivakopodbhavo balī  tatsammukho babhūvātha yoddhukāmo gaṇāgraṇīḥ  
tadā te pramathāssarve daityāśca paramotsavāḥ  yuyudhussaṃyuge'nyonyaṃ prasaktāśca mahāraṇe  
triśūlairṛṣṭibhiḥ pāśaiḥ khaḍgaiḥ paraśupaṭṭiśaiḥ  nijaghnussamare'nyonyaṃ raṇe raṇaviśāradāḥ  
tārako vīrabhadreṇa sa triśūlāhato bhṛśam  papāta sahasā bhūmau kṣaṇaṃ mūrchāpariplutaḥ  
utthāya sa drutaṃ vīrastārako daityasattamaḥ  labdhasaṃjño balācchaktyā vīrabhadraṃ jaghāna ha  
vīrabhadrastathā vīro mahātejā hi tārakam  jaghāna triśikhenāśu ghoreṇa niśitena tam  
sopi śaktyā vīrabhadraṃ jaghāna samare tataḥ  tārako ditijādhīśaḥ prabalo vīrasaṃmataḥ  
evaṃ saṃyuddhyamānau tau jaghnatuścetaretaram  nānāstraśastraissamare raṇavidyāviśāradau  
tayormahātmanostatra dvandvayuddhamabhūttadā  sarveṣāṃ paśyatāmeva tumulaṃ romaharṣaṇam  
tato bherīmṛdaṃgāśca paṭahānakagomukhāḥ  vinedurvihatā vīraiśśṛṇvatāṃ subhayānakāḥ  
yuyudhātetisannaddhau prahārairjarjarīkṛtau  anyonyamatisaṃrabdhau tau budhāṃgārakāviva  
evaṃ dṛṣṭvā tadā yuddhaṃ vīrabhadrasya tena ca  tatra gatvā vīrabhadramavocastvaṃ śivapriyaḥ  
nārada uvāca  vīrabhadra mahāvīra gaṇānāmagraṇīrbhavān  nivartasva raṇādasmādrocate na vadhastvayā  
evaṃ niśamya tvadvākyaṃ vīrabhadro gaṇāgraṇīḥ  avadatsa ruṣāviṣṭastvāṃ tadā tu kṛtāṃjaliḥ  
vīrabhadra uvāca  munivarya mahāprājña śṛṇu me paramaṃ vacaḥ  tārakaṃ ca vadhiṣyāmi paśya me'dya parākramam  
ānayaṃti ca ye vīrāssvāminaṃ raṇasaṃsadi  te pāpino mahāklībā vinaśyanti raṇaṃ gatāḥ  
asadgatiṃ prāpnuvanti teṣāṃ ca nirayo dhuvam  vīrabhadro hi vijñeyo na vācyaste kadācana  
śastrāstrairbhinnagātrā ye raṇaṃ kurvaṃti nirbhayāḥ  ihāmutra praśaṃsyāste labhyante sukhamadbhutam  
śṛṇvantu mama vākyāni devā haripurogamāḥ  atārakāṃ mahīmadya kariṣye svāmivarjitām  
ityuktvā pramarthaissārddhaṃ vīrabhadro hi śūladhṛk  viciṃtya manasā śaṃbhuṃ yuyudhe tārakeṇa hi  
vṛṣārūḍhairanekaiśca triśūlavaradhāribhiḥ  mahāvīrastrinetraiśca sa reje raṇasaṃgataḥ  
kolāhalaṃ prakurvaṃto nirbhayāśśataśo gaṇāḥ  vīrabhadraṃ puraskṛtya yuyudhurdānavaissaha  
asurāste'pi yuyudhustārakāsurajīvinaḥ  balotkaṭā mahāvīrā mardayanto gaṇān ruṣā  
punaḥ punaścaiva babhūva saṃgaro mahotkaṭo daityavarairgaṇānām  praharṣamāṇāḥ paramāstrakovidāstadā gaṇāste jayino babhūvuḥ  
gaṇairjitāste prabalairasurā vimukhā raṇe  palāyanaparā jātā vyathitā vyagramānasāḥ  
evaṃ bhraṣṭaṃ svasainyaṃ taddṛṣṭvā tatpālako'suraḥ  tārako hi ruṣāviṣṭo haṃtuṃ devagaṇān yayau  
bhujānāmayutaṃ kṛtvā siṃhamāruhya vegataḥ  pātayāmāsa tāndevāngaṇāṃśca raṇamūrddhani  
sa dṛṣṭvā tasya tatkarma vīrabhadro gaṇāgraṇīḥ  cakāra sumahatkopaṃ tadvadhāya mahābalī  
smṛtvā śivapadāṃbhojaṃ jagrāha triśikhaṃ param  jajvalustejasā tasya diśaḥ sarvā nabhastathā  
etasminnantare svāmī vārayāmāsa taṃ raṇam  vīrabāhumukhānsadyo mahākautukadarśakaḥ  
tadājñayā vīrabhadro nivṛtto'bhūdraṇāttadā  kopaṃ cakre mahāvīrastārako'suranāyakaḥ  
cakāra bāṇavṛṣṭiṃ ca suropari tadā'suraḥ  tapto'hvāsītsurānsadyo nānāstraraṇakovidaḥ  
evaṃ kṛtvā mahatkarma tārako'surapālakaḥ  sarveṣāmapi devānāmaśakyo balināṃ varaḥ  
evaṃ nihanyamānāṃstān dṛṣṭvā devān bhayākulān  kopaṃ kṛtvā raṇāyāśu saṃnaddho'bhavadacyutaḥ  
cakraṃ sudarśanaṃ śārṅgaṃ dhanurādāya sāyudhaḥ  abhyudyayau mahādaityaṃ raṇāya bhagavān hariḥ  
tatassamabhavadyuddhaṃ haritārakayormahat  lomaharṣaṇamatyugraṃ sarveṣāṃ paśyatāṃ mune  
gadāmudyamya sa harirjaghānāsuramojasā  dvidhā cakāra tāṃ daityastriśikhena mahābalī  
tatassa kruddho bhagavāndevānāmabhayaṃkaraḥ  śārṅgacyutaiśśaravyūhairjaghānāsuranāyakam  
so'pi daityo mahāvīrastārakaḥ paravīrahā  ciccheda sakalānbāṇānsvaśarairniśitairdrutam  
atha śaktyā jaghānāśu murāriṃ tārakāsuraḥ  bhūmau papāta sa haristatprahāreṇa mūrcchitaḥ  
jagrāha sa ruṣā cakramutthitaḥ kṣaṇato'cyutaḥ  siṃhanādaṃ mahatkṛtvā jvalajjvālāsamākulam  
tena tañca jaghānāsau daityānāmadhipaṃ hariḥ  tatprahāreṇa mahatā vyathito nyapatadbhuvi  
punaścotthāya daityendrastārako'suranāyakaḥ  ciccheda tvaritaṃ cakraṃ svaśaktyātibalānvitaḥ  
punastayā mahāśaktyā jaghānāmaravallabham  acyuto'pi mahāvīrā nandakena jaghāna tam  
evamanyonyamasuro viṣṇuśca balavānubhau  yuyudhāte raṇe bhūri tatrākṣatabalau mune  
iti śrīśivamahāpurāṇe dvitīyāyāṃ rudrasaṃhitāyāṃ caturthe kumārakhaṇḍe deva daityasāmānyayuddhavarṇanaṃ nāmāṣṭamo'dhyāyaḥ  
brahmovāca  devadeva guha svāmiñśāṃkare pārvatīsuta  na śobhate raṇo viṣṇu tārakāsurayorvṛthā  
viṣṇunā na hi vadhyo'sau tārako balavānati  mayā dattavarastasmātsatyaṃ satyaṃ vadāmyaham  
nānyo haṃtāsya pāpasya tvāṃ vinā pārvatīsuta  tasmāttvayā hi kartavyaṃ vacanaṃ me mahāprabho  
sannaddho bhava daityasya vadhāyāśu paraṃtapa  tadvadhārthaṃ samutpannaḥ śaṃkarāttvaṃ śivāsuta  
rakṣa rakṣa mahāvīra tridaśānvyathitānraṇe  na bālastvaṃ yuvā naiva kiṃ tu sarveśvaraḥ prabhuḥ  
śakraṃ paśya tathā viṣṇuṃ vyākulaṃ ca surān gaṇān  evaṃ jahi mahādaityaṃ trailokyaṃ sukhinaṃ kuru  
anena vijitaścendro lokapālaiḥ purā saha  viṣṇuścāpi mahāvīro tarjitastapaso balāt  
trailokyaṃ nirjitaṃ sarvamasureṇa durātmanā  idānīṃ tava sānnidhyātpunaryuddhaṃ kṛtaṃ ca taiḥ  
tasmāttvayā nihaṃtavyastārakaḥ pāpapūruṣaḥ  anyavadhyo na caivāyaṃ madvarācchaṃkarātmaja  
brahmovāca  iti śrutvā mama vacaḥ kumāraḥ śaṃkarātmajaḥ  vijahāsa prasannātmā tathāstviti vaco'bravīt  
viniścityāsuravadhaṃ śāṃkarissa mahā prabhuḥ  vimānādavatīryātha padātirabhavattadā  
padbhyāṃ tadāsau paridhāvamāno reje'tivīraḥ śivajaḥ kumāraḥ  kare samādāya mahāprabhāṃ tāṃ śaktiṃ maholkāmiva dīptidīptām  
dṛṣṭvā tamāyātamatipracaṃḍamavyākulaṃ ṣaṇmukhamaprameyam  daityo babhāṣe surasattamānsa kumāra eṣa dviṣatāṃ prahaṃtā  
anena sākaṃ hyahamekavīro yotsye ca sarvānahameva vīrān  gaṇāṃśca sarvānapi ghātayāmi salokapālānharināyakāṃśca  
ityevamuktvā sa tadā mahābalaḥ kumāramuddiśya yayau ca yoddhum  jagrāha śaktiṃ paramādbhutāṃ ca sa tārako devavarānbabhāṣe  
 tāraka uvāca  kumāro me'grataścādya bhavadbhiśca kathaṃ kṛtaḥ  yūyaṃ gatatrapā devā viśeṣācchakrameśvarau  
puraitābhyāṃ kṛtaṃ karma viruddhaṃ vedamārgataḥ  tacchṛṇudhvaṃ mayā proktaṃ varṇayāmi viśeṣataḥ  
tatra viṣṇuśchalī doṣī hyavivekī viśe ṣataḥ  baliryena purā baddhaśchalamāśritya pāpataḥ  
tenaiva yatnataḥ pūrvamasurau madhukaiṭabhau  śirauhīnau kṛtau dhaurtyādvedamārgo vivarjitaḥ  
mohinīrūpato'nena paṃktibhedaḥ kṛto hi vai  devāsurasudhāpāne vedamārgo vigarhitaḥ  
rāmo bhūtvā hatā nārī vālī vidhvaṃsito hi saḥ  punarvaiśravaṇo viprau hato nītirhatā śruteḥ  
pāpaṃ vinā svakīyā strī tyaktā pāparatena yat  tatrāpi śrutimārgaśca dhvaṃsitassvārthahetave  
svajananyāśśiraśchinnamavatāre rasākhyake  guruputrāpamānaśca kṛto'nena durātmanā  
kṛṣṇo bhūtvānyanāryaśca dūṣitāḥ kuladharmataḥ  śrutimārgaṃ parityajya svavivāhāḥ kṛtāstathā  
punaśca vedamārgo hi niṃdito navame bhave  sthāpitaṃ nāstikamataṃ vedamārgavirodhakṛt  
evaṃ yena kṛtaṃ pāpaṃ vedamārgaṃ visṛjya vai  sa kathaṃ vijayedyuddhe bhaveddharmavatāṃvaraḥ  
bhrātā jyeṣṭhaśca yastasya śakraḥ pāpī mahānmataḥ  tena pāpānyanekāni kṛtāni nijahetutaḥ  
nikṛtto hi ditergarbhassvārtha hetorviśeṣataḥ  dharṣitā gautamastrī vai hato vṛtraśca viprajaḥ  
viśvarūpadvijātervai bhāgineyasya yadguroḥ  nikṛttāni ca śīrṣāṇi tadadhvādhvaṃsitaśśruteḥ  
kṛtvā bahūni pāpāni hariśśakraḥ punaḥpunaḥ  tejobhirvihatāveva naṣṭavīryau viśeṣataḥ  
tayorbalena no yūyaṃ saṃgrāme jayamāpsyatha  kimarthaṃ mūḍhatāṃ prāpya prāṇāṃstyaktumihāgatāḥ  
jānantau dharmametau na svārthalaṃpaṭamānasau  dharmaṃ vinā'marāḥ kṛtyaṃ niṣphalaṃ sakalaṃ bhavet  
mahādhṛṣṭāvimau medya kṛtavaṃtau puraśśiśum  ahaṃ bālaṃ vadhiṣyāmi tayosso'pi bhaviṣyati  
kiṃ bāla ito yāyāddūraṃ prāṇaparīpsayā  ityuktoddiśya ca harī vīrabhadramuvāca saḥ  
purā hatāstvayā viprā dakṣayajñe hyanekaśaḥ  tatkarmaṇaḥ phalaṃ cādya darśayiṣyāmi te'nagha  
brahmovāca  ityevamuktvā tu vidhūya puṇyaṃ nijaṃ sa tanniṃdanakarmaṇā vai  jagrāha śaktiṃ paramādbhutāṃ ca sa tārako yuddhavatāṃ variṣṭhaḥ  
taṃ bālāntikamāyātaṃ tārakāsuramojasā  ājaghāna ca vajreṇa śakro guhapurassaraḥ  
tena vajraprahāreṇa tārako jarjarīkṛtaḥ  bhūmau papāta sahasā niṃdāhatabalaḥ kṣaṇam  
patito'pi samutthāya śaktyā taṃ prāharadruṣā  puraṃdaraṃ gajasthaṃ hi pātayāmāsa bhūtale  
hāhākāro mahānāsītpatite ca puraṃdare  senāyāṃ nirjarāṇāṃ hi taddṛṣṭvā kleśa āviśat  
tārakeṇā'pi tatraiva yatkṛtaṃ karma duḥkhadam  svanāśakāraṇaṃ dharmavirudaṃ tannibodha me  
patitaṃ ca padākramya hastādvajraṃ pragṛhya vai  punarudvajraghātena śakramātāḍayadbhṛśam  
evaṃ tiraskṛtaṃ dṛṣṭvā śakraviṣṇupratāpavān  cakramudyasya bhagavāṃstārakaṃ sa jaghāna ha  
cakraprahārābhito nipapāta kṣitau hi saḥ  punarutthāya daityendraśaktyā viṣṇuṃ jaghāna tam  
tena śaktiprahāreṇa patito bhuvi cācyutaḥ  karo mahānāsīccukruśuścā'tinirjarāḥ  
nimeṣeṇa punarviṣṇuryāvaduttiṣṭhate svayam  tāvatsa vīrabhadro hi tatkṣaṇādāgato'suram  
triśūlaṃ ca samudyamya vīrabhadraḥ pratāpavān  tārakaṃ ditijādhīśaṃ jaghāna prasabhaṃ balī  
tattriśūlaprahāreṇa sa papāta kṣitau tadā  patito'pi mahātejāstārakaḥ punarutthitaḥ  
kṛtvā krodhaṃ mahāvīrassakalāsuranāyakaḥ  jaghāna parayā śaktyā vīrabhadraṃ tadorasi  
vīrabhadro'pi patito bhūtale mūrchitaḥ kṣaṇam  tacchaktyā parayā krodhānnihato vakṣasi dhuvam  
sagaṇaścaiva devāste gaṃdharvoragarākṣasāḥ  hāhākāreṇa mahatā cukruśuśca muhurmuhuḥ  
nimeṣamātrātsahasā mahaujāssa vīrabhadro dviṣatāṃ nihaṃtā  triśūlamudyamya taḍitprakāśaṃ jājvalyamānaṃ prabhayā vireje  
svarociṣā bhāsitadigvitānaṃ sūryendubimbāgnisamānamaṃḍalam  mahāprabhaṃ vīrabhayāvahaṃ paraṃ kālākhyamatyaṃtakaraṃ mahojjvalam  
yāvattriśūlena tadā haṃtukāmo mahābalaḥ  vīrabhadro'suraṃ yāvatkumāreṇa nivāritaḥ  
iti śrīśivamahāpurāṇe dvitīyāyāṃ rudrasaṃhitāyāṃ caturthe kumārakhaṃḍe tārakavākyaśakraviṣṇuvī rabhadrayuddhavarṇanaṃ nāma navamo'dhyāyaḥ  
brahmovāca  nivārya vīrabhadraṃ taṃ kumāraḥ paravīrahā  samaicchattārakavadhaṃ smṛtvā śivapadāmbujau  
jagarjātha mahātejāḥ kārtikeyo mahābalaḥ  sannaddhaḥ so'bhavatkruddha sainyena mahatā vṛtaḥ  
tadā jayajayetyuktaṃ sarvairdervergaṇai stathā  saṃstuto vāgbhiriṣṭābhistadaiva ca surarṣibhiḥ  
tārakasya kumārasya saṃgrāmo'tīva dussahaḥ  jātastadā mahāghorassarvabhūta bhayaṃkaraḥ  
śaktihastau ca tau vīrau yuyudhāte parasparam  sarveṣāṃ paśyatāṃ tatra mahāścaryavatāṃ mune  
śaktinirbhinnadehau tau mahāsādhanasaṃyutau  parasparaṃ vaṃcayaṃtau siṃhāviva mahābalau  
vaitālikaṃ samāśritya tathā khecarakaṃ matam  pāpaṃ taṃ ca samāśritya śaktyā śaktiṃ vijaghnatuḥ  
ebhirmaṃtrairmahāvīrau cakraturyuddhamadbhutam  anyonyaṃ sādhakau bhūtvā mahābalaparākramau  
mahābalaṃ prakurvatau parasparavadhaiṣiṇau  jaghnatuśśaktidhārābhī raṇe raṇaviśāradau  
mūrdhni kaṃṭhe tathā corvorjānvoścaiva kaṭītaṭe  vakṣasyurasi pṛṣṭhe ca cicchiduśca parasparam  
tadā tau yudhyamānau ca hantukāmau mahābalau  valgantau vīraśabdaiśca nānāyuddhaviśāradau  
abhavanprekṣakāssarve devā gaṃdharvakinnarāḥ  ūcuḥ parasparaṃ tatra kosminyuddhe vijeṣyate  
tadā nabhogatā vāṇī jagau devāṃśca sāṃtvayan  asuraṃ tārakaṃ cātra kumāro'yaṃ haniṣyati  
mā śocyatāṃ suraiḥ sarvai sukhena sthīyatāmiti  yuṣmadarthaṃ śaṃkaro hi putrarūpeṇa saṃsthitaḥ  
śrutvā tadā tāṃ gagane samīritāṃ vācaṃ śubhāṃ sapramathessamāvṛtaḥ  nihaṃtukāmaḥ sukhitaḥ kumārako daityādhipaṃ tārakamāśvabhūttadā  
śaktyā tayā mahābāhurājaghānastanāṃtare  kumāraḥ sma ruṣāviṣṭastārakāsuramojasā  
taṃ prahāramanādṛtya tārako daityapuṃgavaḥ  kumāraṃ cāpi saṃkruddhassvaśaktyā saṃjaghāna saḥ  
tena śaktiprahāreṇa śāṃkarirmūcchi to'bhavat  muhūrtāccetanāṃ prāpa stūyamāno maharṣibhiḥ  
yathā siṃho madonmatto haṃtukāmastathāsuram  kumārastārakaṃ śaktyā sa jaghāna pratāpavān  
evaṃ parasparaṃ tau hi kumāraścāpi tārakaḥ  yuyudhāte'tisaṃrabdhau śaktiyuddhaviśāradau  
abhyāsaparamāvāstāmanyonyaṃ vijigīṣayā  padātinau yudhyamānnau citrarūpau tarasvinau  
vividhairghātapuṃjaistāvanyonyaṃ vini jaghnatuḥ  nānāmārgānprakurvantau garjaṃtau suparākramau  
avalokaparāssarve devagaṃdharvakinnarāḥ  vismayaṃ paramaṃ jagmurnocuḥ kiṃcana tatra te  
na vavau pavamānaśca niṣprabho'bhūddivākaraḥ  cacāla vasudhā sarvā saśailavanakānanā  
etasminnaṃtare tatra himālayamukhā dharāḥ  snehārditāstadā jagmuḥ kumāraṃ ca parīpsavaḥ  
tatassa dṛṣṭvā tānsarvānbhayabhītāṃśca śāṃkariḥ  parvatāngirijāputro babhāṣe paribodhayan  
kumāra uvāca  mā khidyatāṃ mahābhāgā mā ciṃtāṃ kurvatāṃ nagāḥ  ghātayāmyadya pāpiṣṭhaṃ sarveṣāṃ vaḥ prapaśya tām  
evaṃ samāśvāsya tadā parvatānnirjarāngaṇān  praṇamya girijāṃ śaṃbhumādade śaktimutprabhām  
taṃ tārakaṃ haṃtumanāḥ karaśaktirmahāprabhuḥ  virarāja mahāvīraḥ kumāraśśaṃbhubālakaḥ  
śaktyā tayā jaghānātha kumārastārakāsuram  tejasāḍhyaśśaṃkarasya lokakleśakaraṃ ca tam  
papāta sadyassahasā viśīrṇāṃgo'suraḥ kṣitau  tārakākhyo mahāvīrassarvāsuragaṇādhipaḥ  
kumāreṇa hatassotivīrassa khalu tārakaḥ  layaṃ yayau ca tatraiva sarveṣāṃ paśyatāṃ mune  
tathā taṃ patitaṃ dṛṣṭvā tārakaṃ balavattaram  na jaghāna punarvīrassa gatvā vyasumāhave  
hate tasminmahādaitye tārakākhye mahābale  kṣayaṃ praṇītā bahavo'surā devagaṇaistadā  
kecidbhītāḥ prāṃjalayo babhūvustatra cāhave  chinnabhinnāṃgakāḥ kecinmṛtā daityāssahasraśaḥ  
kecijjātāḥ kumārasya śaraṇaṃ śaraṇārthinaḥ  vadantaḥ pāhi pāhīti daityāḥ sāṃjalayastadā  
kiyaṃtaśca hatāstatra kiyaṃtaśca palāyitāḥ  palāyamānā vyathitā stāḍitā nirjjarairgaṇaiḥ  
sahasraśaḥ praviṣṭāste pātāle ca jijīṣavaḥ  palāyamānāste sarve bhagnāśā dainyamāgatāḥ  
evaṃ sarvaṃ daityasainyaṃ bhraṣṭaṃ jātaṃ munīśvara  na kecittatra saṃtasthurgaṇadevabhayāttadā  
āsīnniṣkaṃṭakaṃ sarvaṃ hate tasmindurātmani  te devāḥ sukhamāpannāssarve śakrādayastadā  
evaṃ vijayamāpannaṃ kumāraṃ nikhilāssurāḥ  babhūvuryugapaddhṛṣṭāstrilokāśca mahāsukhā  
tadā śivo'pi taṃ jñātvā vijayaṃ kārtikasya ca  tatrājagāma sa mudā sagaṇaḥ priyayā saha  
svātmajaṃ svāṃkamāropya kumāraṃ sūryavarcasam  lālayāmāsa suprītyā śivā ca snehasaṃkulā  
himālayastadāgatya svaputraiḥ parivāritaḥ  sabaṃdhussānugaśśaṃbhuṃ tuṣṭāva ca śivāṃ guham  
tato devagaṇāssarve munayassiddhacāraṇāḥ  tuṣṭuvuśśāṃkariṃ śaṃbhuṃ girijāṃ tuṣitāṃ bhṛśam  
puṣpavṛṣṭiṃ sumahatīṃ cakruścopasurāstadā  jagurgaṃdharvapatayo nanṛtuścāpsarogaṇāḥ  
vāditrāṇi tathā nedustadānīṃ ca viśeṣataḥ  jayaśabdo namaḥ śabdo babhūvoccairmuhurmuhuḥ  
tato mayācyutaścāpi saṃtuṣṭobhūdviśeṣataḥ  śivaṃ śivāṃ kumāraṃ ca saṃtuṣṭāva samādarāt  
kumāramagrataḥ kṛtvā harikendramukhāssurāḥ  cakrurnīrājanaṃ prītyā munayaścāpare tathā  
gītavāditraghoṣeṇa brahmaghoṣeṇa bhūyasā  tadotsavo mahānāsītkīrtanaṃ ca viśeṣataḥ  
gītavādyaissuprasannaistathā sāñjalibhirmune  stūyamāno jagannāthassarvairdaivairgaṇairabhūta  
tatassa bhagavānrudro bhavānyā jagadaṃbayā  sarvaiḥ stuto jagāmātha svagiriṃ svagaṇairvṛtaḥ  
iti śrī śivamahāpurāṇe dvitīyāyāṃ rudrasaṃhitāyāṃ caturthe kumārakhaṇḍe tārakā suravadhadevotsavavarṇanaṃ nāma daśamo'dhyāyaḥ  
brahmovāca  etasminnaṃtare tatra krauñcanāmācalo mune  ājagāma kumārasya śaraṇaṃ bāṇapīḍita  
palāyamāno yo yuddhādasoḍhā teja aiśvaram  tutodātīva sa krauñcaṃ koṭyāyutabalānvitaḥ  
praṇipatya kumārasya sa bhaktyā caraṇāmbujam  premanirbharayā vācā tuṣṭāva guhamādarāt  
krauṃca uvāca  kumāra skaṃda deveśa tārakāsuranāśaka  pāhi māṃ śaraṇāpannaṃ bāṇāsuranipīḍitam  
saṃgarātte mahāsena samucchinnaḥ palāyitaḥ  nyapīḍayacca māgatya hā nātha karuṇākara  
tatpīḍitaste śaraṇamāgato'haṃ suduḥkhitaḥ  palāyamāno deveśa śarajanmandayāṃ kuru  
daityaṃ taṃ nāśaya vibho bāṇāhvaṃ māṃ sukhīkuru  daityaghnastvaṃ viśeṣeṇa devāvanakarassvarāṭ  
brahmovāca  iti krauṃcastutasskandaḥ prasanno bhaktapālakaḥ  gṛhītvā śaktimatulāṃ svāṃ sasmāra śivo dhiyā  
cikṣepa tāṃ samuddiśya sa bāṇaṃ śaṃkarātmajaḥ  mahāśabdo babhūvātha jajvaluśca diśo nabhaḥ  
sabalaṃ bhasmasātkṛtvāsuraṃ taṃ kṣaṇamātrataḥ  guhopakaṃṭhaṃ śaktissā jagāma paramā mune  
tataḥ kumāra provāca krauṃcaṃ girivaraṃ prabhuḥ  nirbhayassvagṛhaṃ gaccha naṣṭassa sabalo'suraḥ  
tacchutvā svāmivacanaṃ mudito girirāṭ tadā  stutvā guhaṃ tadārātiṃ svadhāma pratyapadyata  
tataḥ skando maheśasya mudā sthāpitavānmune  trīṇi liṃgāni tatraiva pāpaghnāni vidhānataḥ  
pratijñeśvaranāmādau kapāleśvaramādarāt  kumāreśvaramevātha sarvasiddhipradaṃ trayam  
punassarveśvarastatra jayastaṃbhasamīpataḥ  staṃbheśvarābhidhaṃ liṃgaṃ guhaḥ sthāpitavānmudā  
tatassarve surāstatra viṣṇuprabhṛtayo mudā  liṃgaṃ sthāpitavaṃtaste devadevasya śūlinaḥ  
sarveṣāṃ śivaliṃgānāṃ mahimābhūttadādbhutaḥ  sarvakāmapradaścāpi muktido bhaktikāriṇām  
tatassarve surā viṣṇupramukhāḥ prītamānasāḥ  aicchangirivaraṃ gaṃtuṃ puraskṛtya guhaṃ mudā  
tasminnavasare śeṣaputraḥ kumuda nāmakaḥ  ājagāma kumārasya śaraṇaṃ daityapīḍitaḥ  
pralaṃbākhyo'suro yo hi raṇādasmātpalāyitaḥ  sa tatropadravaṃ cakre prabalastārakānugaḥ  
so'tha śeṣasya tanayaḥ kumudo'hipatermahān  kumāraśaraṇaṃ prāptastuṣṭāva girijātmajam  
kumuda uvāca  devadeva mahādeva varatāta mahāprabho  pīḍito'haṃ pralaṃbena tvāhaṃ śaraṇamāgataḥ  
pāhi māṃ śaraṇāpannaṃ pralaṃbā surapīḍitam  kumāra skanda deveśa tārakāre mahāprabho  
tvaṃ dīnabaṃdhuḥ karuṇāsindhurānatavatsalaḥ  khalanigrahakartā hi śaraṇyaśca satāṃ gatiḥ  
kumudenastutaścetthaṃ vijñaptastadvadhāya hi  svāśca śaktiṃ sa jagrāha smṛtvā śivapadāṃbujau  
cikṣepa tāṃ samuddiśya pralaṃbaṃ girijāsutaḥ  mahāśabdo babhūvātha jajvaluśca diśo nabhaḥ  
taṃ sāyutabalaṃ śaktirdrutaṃ kṛtvā ca bhasmasāt  guhopakaṃṭhaṃ sahasājagāmākliṣṭavāriṇī  
tataḥ kumāraḥ provāca kumudaṃ nāgabālakam  nirbhayaḥ svagṛhaṃ gaccha naṣṭassa sabalo'suraḥ  
tacchutvā guhavākyaṃ sa kumudohipatessutaḥ  stutvā kumāraṃ natvā ca pātālaṃ mudito yayau  
evaṃ kumāravijayaṃ varṇitaṃ te munīśvara  caritaṃ tārakavadhaṃ paramāścaryakārakam  
sarvapāpaharaṃ divyaṃ sarvakāmapradaṃ nṛṇām  dhanyaṃ yaśasyamāyuṣyaṃ bhuktimuktipradaṃ satām  
ye kīrtayaṃti suyaśo'mitabhāgyayutā narāḥ  kumāracaritaṃ divyaṃ śiva lokaṃ prayāṃti te  
śroṣyaṃti ye ca tatkīrtiṃ bhaktyā śraddhānvitā janāḥ  muktiṃ prāpsyanti te divyāmiha bhuktvā paraṃ sukham  
iti śrīśivamahāpurāṇe dvitīyāyāṃ rudrasaṃhitāyāṃ caturthe kumārakhaṃḍe bāṇapralaṃbavadha kumāravijayavarṇanaṃ nāmaikādaśo'dhyāyaḥ  
brahmovāca  nihataṃ tārakaṃ dṛṣṭvā devā viṣṇupurogamāḥ  tuṣṭuvuśśāṃkariṃ bhaktyā sarve'nye muditānanāḥ  
devā ūcuḥ  namaḥ kalyāṇarūpāya namaste viśvamaṃgala  viśvabaṃdho namaste'stu namaste viśvabhāvana  
namostu te dānavavaryahaṃtre bāṇāsuraprāṇaharāya deva  pralaṃbanāśāya pavitrarūpiṇe namonamaśśaṃkaratāta tubhyam  
tvameva karttā jagatāṃ ca bharttā tvameva harttā śucija prasīda  prapañcabhūtastava lokabiṃbaḥ prasīda śambhvātmaja dīnabaṃdho  
devarakṣākara svāminrakṣa nassarvadā prabho  devaprāṇāvana kara prasīda karuṇākara  
hatvā te tārakaṃ daityaṃ parivārayutaṃ vibho  mocitāssakalā devā vipadbhyaḥ parameśvara  
brahmovāca  evaṃ stutaḥ kumāro'sau devairviṣṇumukhaiḥ prabhuḥ  varāndadāvabhinavānsarvebhyaḥ kramaśo mune  
śailānnirīkṣya stuvatastatassa giriśātmajaḥ  suprasannataro bhūtvā provāca pradadadvarān  
skanda uvāca  yūyaṃ sarve parvatā hi pūjanīyāstapasvibhiḥ  karmibhirjñānibhiścaiva sevyamānā bhaviṣyatha  
śaṃbhorviśiṣṭarūpāṇi liṃgarūpāṇi caiva hi  bhaviṣyatha na saṃdehaḥ parvatā vacanānmama  
yo'yaṃ mātāmaho me'dya himavānparvatottamaḥ  tapasvināṃ mahābhāgaḥ phalado hi bhaviṣyati  
devā ūcuḥ  evaṃ dattvā varānhatvā tārakaṃ cāsurādhipam  tvayā kṛtāśca sukhino vayaṃ sarve carācarāḥ  
idānīṃ khalu suprītyā kailāsaṃ giriśālayam  jananī janakau draṣṭuṃ śivāśaṃbhū tvamarhasi  
brahmovāca  ityuktvā nikhilā devā viṣṇvādyā prāptaśāsanāḥ  kṛtvā mahotsavaṃ bhūri sakumārā yayurgirim  
kumāre gacchati vibhau kailāsaṃ śaṃkarālayam  mahāmaṃgalamuttasthau jayaśabdo babhūva ha  
āruroha kumāro'sau vimānaṃ paramarddhimat  sarvatolaṃkṛtaṃ ramyaṃ sarvopari virājitam  
ahaṃ viṣṇuśca samudau tadā cāmaradhāriṇau  guha mūrdhni mahāprītyā mune'bhūva hyataṃdritau  
indrādyā amarāssarve kurvaṃto guhasevanam  yathocitaṃ caturdikṣu jagmuśca pramudāstadā  
śaṃbhorjayaṃ prabhāṣaṃtaḥ prāpuste śaṃbhuparvatam  sānaṃdā viviśustatroccarito maṃgaladhvaniḥ  
dṛṣṭvā śivaṃ śivāṃ caiva sarve viṣṇvādayo drutam  praṇamya śaṃkaraṃ bhaktyā karau baddhvā vinamrakāḥ  
kumāro'pi vinītātmā vimānādavatīrya ca  praṇanāma mudā śaṃbhuṃ śivāṃ siṃhāsanasthitām  
atha dṛṣṭvā kumāraṃ taṃ tanayaṃ prāṇavallabham  tau daṃpatī śivau devau mumudāte'ti nārada  
mahāprabhussamutthāpya tamutsaṃge nyaveśayat  mūrdhni jaghrau mudā snehāttaṃ pasparśa kareṇa ha  
mahānaṃdabharaḥ śaṃbhuścakāra mukhacuṃbanam  kumārasya mahāsnehāt tārakārermahāprabhoḥ  
śivāpi taṃ samutthāpya svotsaṃge saṃnyaveśayat  kṛtvā mūrdhni mahāsnehāt tanmukhābjaṃ cucumba hi  
tayostadā mahāmodo vavṛdhe'tīva nārada  daṃpatyoḥ śivayostāta bhavācāraṃ prakurvatoḥ  
tadotsavo mahānāsīnnānāvidhiḥ śivālaye  jayaśabdo namaśśabdo babhūvātīva sarvataḥ  
tatassuragaṇāssarve viṣṇvādyā munayastathā  supraṇamya mudā śaṃbhuṃ tuṣṭuvussaśivaṃ mune  
devā ūcuḥ  devadeva mahādeva bhaktānāmabhayaprada  namo namaste bahuśaḥ kṛpākara maheśvara  
adbhutā te mahādeva mahālīlā sukhapradā  sarveṣāṃ śaṃkara satāṃ dīnabaṃdho mahāprabho  
evaṃ mūḍhadhiyaścājñāḥ pūjāyāṃ te sanātanam  āvāhanaṃ na jānīmo gatiṃ naiva prabhodbhutām  
gaṃgāsaliladhārāya hyādhārāya guṇātmane  namaste tridaśeśāya śaṃkarāya namonamaḥ  
vṛṣāṃkāya maheśāya gaṇānāṃ pataye namaḥ  sarveśvarāya devāya trilokapataye namaḥ  
saṃhartre jagatāṃ nātha sarveṣāṃ te namo namaḥ  bhartre kartre ca deveśa triguṇeśāya śāśvate  
visaṃgāya pareśāya śivāya paramātmane  niṣprapaṃcāya śuddhāya paramāyāvyayāya ca  
daṇḍahastāya kālāya pāśahastāya te namaḥ  vedamaṃtrapradhānāya śatajihvāya te namaḥ  
bhūtaṃ bhavyaṃ bhaviṣyacca sthāvaraṃ jaṃgamaṃ ca yat  tava dehātsamutpannaṃ sarvathā parameśvara  
pāhi nassarvadā svāminprasīda bhagavanprabho  vayaṃ te śaraṇāpannāḥ sarvathā parameśvara  
śitikaṇṭhāya rudrāya svāhākārāya te namaḥ  arūpāya sarūpāya viśvarūpāya te namaḥ  
śivāya nīlakaṃṭhāya citābhasmāṃgadhāriṇe  nityaṃ nīlaśikhaṃḍāya śrīkaṇṭhāya namonamaḥ  
sarvapraṇatadehāya saṃyamapraṇatāya ca  mahādevāya śarvāya sarvārcitapadāya ca  
tvaṃ brahmā sarvadevānāṃ rudrāṇāṃ nīlalohitaḥ  ātmā ca sarvabhūtānāṃ sāṃkhyaiḥ puruṣa ucyase  
parvatānāṃ sumerustvaṃ nakṣatrāṇāṃ ca candramā  ṛṣīṇāṃ ca vaśiṣṭhastvaṃ devānāṃ vāsavastathā  
akārassarvavedānāṃ trātā bhava maheśvara  tvaṃ ca lokahitārthāya bhūtāni pariṣiṃcasi  
maheśvara mahābhāga śubhāśubhanirīkṣaka  āpyāyāsmānhi deveśa kartṝnvai vacanaṃ tava  
rūpakoṭisahasreṣu rūpakoṭiśateṣu te  aṃtaṃ gaṃtuṃ na śaktāḥ sma devadeva namostu te  
 brahmovāca  iti stutvākhilā devā viṣṇvādyā pramukhasthitāḥ  muhurmuhussupraṇamya skaṃdaṃ kṛtvā purassaram  
devastutiṃ samākarṇya śivassarveśvarassvarāṭ  suprasanno babhūvātha vijahāsa dayāparaḥ  
uvāca suprasannātmā viṣṇvādīnsurasattamān  śaṃkaraḥ parameśāno dīnabaṃdhussatāṃ gatiḥ  
śiva uvāca  he hare he vidhe devā vākyaṃ me śṛṇutādarāt  sarvathāhaṃ satāṃ trātā devānāṃ vaḥ kṛpānidhiḥ  
duṣṭahaṃtā trilokeśaśśaṃkaro bhaktavatsalaḥ  kartā bhartā ca hartā ca sarveṣāṃ nirvikāravān  
yadā yadā bhavedduḥkhaṃ yuṣmākaṃ devasattamāḥ  tadā tadā māṃ yūyaṃ vai bhajaṃtu sukhahetave  
brahmovāca  ityājñaptastadā devā viṣṇvādyāssamunīśvarāḥ  śivaṃ praṇamya saśivaṃ kumāraṃ ca mudānvitāḥ  
kathayaṃto yaśo ramyaṃ śivayośśāṃkareśca tat  ānandaṃ paramaṃ prāpya svadhāmāni yayu rmune  
śivopi śivayā sārddhaṃ sagaṇaḥ parameśvaraḥ  kumāreṇayutaḥ prītyovāsa tasmingirau mudā  
ityevaṃ kathitaṃ sarvaṃ kaumāraṃ caritaṃ mune  śaivaṃ ca sukhadaṃ divyaṃ kimanyacchrotumicchasi  
iti śrīśivamahāpurāṇe dvitīyāyāṃ rudrasaṃhitāyāṃ caturthe kumārakhaṃḍe svāmikārtikacaritagarbhitaśivāśivacaritavarṇanaṃ nāma dvādaśo'dhyāyaḥ  
sūta uvāca  tārakāreriti śrutvā vṛttamadbhutamuttamam  nāradassuprasannotha papraccha prītito vidhim  
 nārada uvāca  devadeva prajānātha śivajñānanidhe mayā  śrutaṃ kārtikasadvṛttamamṛtādapi cottamam  
adhunā śrotumicchāmi gāṇeśaṃ vṛttamuttamam  tajjanmacaritaṃ divyaṃ sarvamaṃgalamaṃgalam  
sūta uvāca  ityākarṇya vacastasya nāradasya mahāmune  prasannamānaso brahmā pratyuvāca śivaṃ smaran  
brahmovāca  kalpabhedādgaṇeśasya janiḥ proktā vidheḥ parāt  śanidṛṣṭaṃ śiraśchinnaṃ saṃcitaṃ gajamānanam  
idānīṃ śvetakalpoktā gaṇeśotpattirucyate  yatra cchinnaṃ śirastasya śivena ca kṛpālunā  
saṃdeho nātra kartavyaḥ śaṃkarassūtikṛnmune  sa hi sarvādhipaḥ śaṃbhurnirguṇassaguṇo 'pi hi  
tallīlayākhilaṃ viśvaṃ sṛjyate pālyate tathā  vināśyate muniśreṣṭha prastutaṃ śṛṇu cādarāt  
udvāhite śive cātra kailāsaṃ ca gate sati  kiyatā caiva kālena jāto gaṇapaterbhavaḥ  
ekasminneva kāle ca jayā ca vijayā sakhī  pārvatyā ca militvā vai vicāre tatparābhavat  
rudrasya ca gaṇāssarve śivasyājñāparāyaṇāḥ  te sarvepyasmadīyāśca nandibhṛṃgipurassarāḥ  
pramathāste hyasaṃkhyātā asmadīyo na kaścana  dvāri tiṣṭhanti te sarve śaṃkarājñāparāyaṇāḥ  
te sarvepyasmadīyāṃśca tathāpi na milenmanaḥ  ekaścaivāsmadīyo hi racanīyastvayānaghe  
brahmovāca  ityuktvā pārvatī devī sakhībhyāṃ sundaraṃ vacaḥ  hitaṃ mene tadā tacca kartuṃ smāpyadhyavasyati  
tataḥ kadācinmajjatyāṃ pārvatyāṃ vai sadāśivaḥ  naṃdinaṃ paribhartsyātha hyājagāma gṛhāṃtaram  
āyāṃtaṃ śaṃkaraṃ dṛṣṭvā'samaye jagadaṃbikā  uttasthau majjatī sā vai lajjitā sundarī tadā  
tasminnavasare devī kautukenātisaṃyutā  tadīyaṃ tadvacaścaiva hitaṃ mene sukhāvaham  
evaṃ jāte sadā kāle kadācitpārvatī śivā  viciṃtya manasā ceti paramāyā pareśvarī  
madīyassevakaḥ kaścidbhavecchubhataraḥ kṛtī  madājñayā paraṃ nānyadrekhāmātraṃ calediha  
vicāryeti ca sā devī vapuṣo malasaṃbhavam  puruṣaṃ nirmamau sā tu sarvalakṣaṇasaṃyutam  
sarvāvayavanirddoṣaṃ sarvāvayava sundaram  viśālaṃ sarvaśobhāḍhyaṃ mahābalaparākramam  
vastrāṇi ca tadā tasmai dattvā sā vividhāni hi  nānālaṃkaraṇaṃ caiva bahvāśiṣamanuttamām  
matputrastvaṃ madīyosi nānyaḥ kaścidihāsti me  evamuktasya puruṣo namaskṛtya śivāṃ jagau  
 gaṇeśa uvāca  kiṃ kāryaṃ vidyate tedya karavāṇi tavoditam  ityuktā sā tadā tena pratyuvāca sutaṃ śivā  
śivovāca  he tāta śṛṇu madvākyaṃ dvārapālo bhavādya me  matputrastvaṃ madīyo'si nānyathā kaścidasti me  
vinā madājñāṃ matputra naivāyānma dgṛhāntaram  ko'pi kvāpi haṭhāttāta satyametanmayoditam  
brahmovāca  ityuktvā ca dadau tasmai yaṣṭiṃ cātidṛḍhāṃ mune  tadīyaṃ rūpamālokya sundaraṃ harṣamāgatā  
mukhamācuṃbya suprītyāliṃgya taṃ kṛpayā sutam  svadvāri sthāpayāmāsa yaṣṭipāṇiṃ gaṇādhipam  
atha devīsutastāta gṛhadvāri sthito gaṇaḥ  yaṣṭipāṇirmahāvīraḥ pārvatīhitakāmyayā  
svadvāri sthāpayitvā taṃ gaṇeśaṃ svasutaṃ śivā  svayaṃ ca majjatī sā vai saṃsthitāsītsakhīyutā  
etasminneva kāle tu śivo dvāri samāgataḥ  kautukī munirśādūla nānālīlāviśāradaḥ  
uvāca ca śiveśaṃ tamavijñāya gaṇādhipaḥ  māturājñāṃ vinā deva gamyatāṃ na tvayā dhunā  
majjanārthaṃ sthitā mātā kva yāsīto vrajādhunā  ityuktvā yaṣṭikāṃ tasya rodhanāya tadāgrahīt  
taṃ dṛṣṭvā tu śivaḥ prāha kaṃ niṣedhasi mūḍhadhīḥ  māṃ na jānāsyasadbuddhe śivohamiti nānyathā  
tāḍitastena yaṣṭyā hi gaṇeśena maheśvaraḥ  pratyuvāca sa taṃ putraṃ bahulīlaśca kopitaḥ  
śiva uvāca  murkhosi tvaṃ na jānāsi śivohaṃ girijāpatiḥ  svagṛhaṃ yāmi re bāla niṣedhasi kathaṃ hi mām  
ityuktvā praviśaṃtaṃ taṃ maheśaṃ gaṇanāyakaḥ  krodhaṃ kṛtvā tato vipra daṃḍenātāḍayatpunaḥ  
tataśśivaśca saṃkruddho gaṇānājñāpayannijān  ko vāyaṃ vartate kiṃca kriyate paśyatāṃ gaṇāḥ  
ityuktvā tu śivastatra sthitaḥ kruddho gṛhādbahiḥ  bhavācāraratassvāmī bahvadbhutasulīlakaḥ  
iti śrīśivamahāpurāṇe dvitīyāyāṃ rudrasaṃhitāyāṃ caturthe kumārakhaṇḍe gaṇeśotpattivarṇanaṃ nāma trayodaśo'dhyāyaḥ  
 brahmovāca  gaṇāste krodhasaṃpannāstatra gatvā śivājñayā  papracchurgirijāputraṃ taṃ tadā dvārapālakam  
 śivagaṇā ūcuḥ  ko'si tvaṃ kuta āyātaḥ kiṃ vā tvaṃ ca cikīrṣasi  ito'dya gaccha dūraṃ vai yadi jīvitumicchasi  
brahmovāca  tadīyaṃ tadvacaḥ śrutvā girijātanayassa vai  nirbhayo daṇḍapāṇiśca dvārapānabravīdidam  
gaṇeśa uvāca  yūyaṃ ke kuta āyātā bhavaṃtassundarā ime  yāta dūraṃ kimarthaṃ vai sthitā atra virodhinaḥ  
brahmovāca  evaṃ śrutvā vacastasya hāsyaṃ kṛtvā parasparam  ūcussarve śivagaṇā mahāvīrā gatasmayāḥ  
parasparamiti procya sarve te śivapārṣadāḥ  dvārapālaṃ gaṇeśaṃ taṃ pratyūcuḥ kuddhamānasāḥ  
śivagaṇā ūcuḥ  śrūyatāṃ dvārapālā hi vayaṃ śivagaṇā varāḥ  tvāṃ nivārayituṃ prāptāśśaṃkarasyājñayā vibhoḥ  
tvāmapīha gaṇaṃ matvā na hanyāmīnyathā hataḥ  tiṣṭha dūre svatastvaṃ ca kimarthaṃ mṛtyumīhase  
 brahmovāca  ityukto'pi gaṇeśaśca girijātanayo'bhayaḥ  nirbhartsya śaṃkaragaṇānna dvāraṃ muktavāṃstadā  
te sarvepi gaṇāśśaivāstatratyā vacanaṃ tadā  śrutvā tatra śivaṃ gatvā tadvṛttāṃtamathābruvan  
tataśca tadvacaḥ śrutvādbhutalīlo maheśvaraḥ  vinirbhartsya gaṇānūce nijāṃllokagatirmune  
maheśvara uvāca  kaścāyaṃ vartate kiṃ ca bravītyarivaducchritaḥ  kiṃ kariṣyatyasadbuddhiḥ svamṛtyuṃ vāṃchati dhruvam  
dūrataḥ kriyatāṃ hyeṣa drārapālo navīnakaḥ  klībā iva sthitāstasya vṛttaṃ vadatha me katham  
svāminoktā gaṇāste cādbhutalīlena śaṃbhunā  punarāgatya tatraiva tamūcurdvārapālakam  
 śivagaṇā ūcuḥ  re re dvārapa kastvaṃ hi sthitaśca sthāpitaḥ kutaḥ  naivāsmāngāṇayasyevaṃ kathaṃ jīvitumicchasi  
dvārapālā vayaṃ sarve sthitaḥ kiṃ paribhāṣase  siṃhāsanagṛhītaśca śṛgālaḥ śivamīhate  
tāvadgarjasi mūrkha tvaṃ yāvadgaṇa parākramaḥ  nānubhūtastvayātraiva hyanubhūtaḥ patiṣyasi  
ityuktastaissusaṃkuddho hastābhyāṃ yaṣṭikāṃ tadā  gṛhītvā tāḍayāmāsa gaṇāṃstānparibhāṣiṇaḥ  
uvācātha śivāputraḥ paribhartsya gaṇeśvarān  śaṃkarasya mahāvīrānnirbhayastāngaṇeśvaraḥ  
śivāputra uvāca  yāta yāta tato dūre no cedvo darśayāmi ha  svaparākramamatyugraṃ yāsyathātyupahāsyatām  
ityākarṇya vacastasya girijātanayasya hi  parasparamathocuste śaṃkarasya gaṇāstadā  
śivagaṇā ūcuḥ  kiṃ kartavyaṃ kva gaṃtavyaṃ mākriyate sa na kiṃ punaḥ  maryādā rakṣyate'smābhiranyathā kiṃ bravīti ca  
brahmovāca  tataśśaṃbhugaṇāssarve śivaṃ dūre vyavasthitam  krośamātraṃ tu kailāsādgatvā te ca tathābruvan  
śivo vihasya tānsarvāṃstriśūlakara ugradhīḥ  uvāca parameśo hi svagaṇān vīrasaṃmatān  
śiva uvāca  rere gaṇāḥ klībamatā na vīrā vīramāninaḥ  madagre nodituṃ yogyā bhartsitaḥ kiṃ punarvadet  
gamyatāṃ tāḍyatāṃ caiṣa yaḥ kaścitprabhavediha  bahunoktena kiṃ cātra dūrīkartavya eva saḥ  
 brahmovāca  iti sarve maheśena jagmustatra munīśvara  bhartsitāstena devena procuśca gaṇasattamāḥ  
śivagaṇā ūcuḥ  rere tvaṃ śṛṇu vai bāla balātkiṃ paribhāṣase  itastvaṃ dūrato yāhi no cenmṛtyurbhaviṣyati  
 brahmovāca  iti śrutvā vacasteṣāṃ śivājñākāriṇāṃ dhruvam  śivāsutastadābhūtsa kiṃ karomīti duḥkhitaḥ  
etasminnaṃtare devī teṣāṃ tasya ca vai punaḥ  śrutvā tu kalahaṃ dvāri sakhīṃ paśyeti sābravīt  
samāgatya sakhī tatra vṛttāṃtaṃ samabudhyata  kṣaṇamātraṃ tadā dṛṣṭvā gatā hṛṣṭā śivāṃtikam  
tatra gatvā tu tatsarvaṃ vṛttaṃ tadyadabhūnmune  aśeṣeṇa tayā sakhyā kathitaṃ girijāgrataḥ  
sakhyuvāca  asmadīyo gaṇo yo hi sthito dvāri maheśvari  nirbhartsayati taṃ vīrāśśaṃkarasya gaṇā dhruvam  
śivaścaiva gaṇāssarve vinā te'vasaraṃ katham  praviśaṃti haṭhādgehe naitacchubhataraṃ tava  
samyak kṛtaṃ hyanenaiva na hi kopi praveśitaḥ  duḥkhaṃ caivānubhūyātra tiraskārādikaṃ tathā  
ataḥ parantu vāgvādaḥ kriyate ca parasparam  vāgvāde ca kṛte naiva tarhyāyāntu sukhena vai  
kṛtaścaivātra vāgvādastaṃ jitvā vijayena ca  praviśaṃtu tathā sarve nānyathā karhicitpriye  
asminnevāsmadīye vai sarve saṃbhartsitā vayam  tasmāddevi tvayā bhadre na tyājyo māna uttamaḥ  
śivo markaṭavatte'dya vartate sarvadā sati  kiṃ kariṣyatyahaṃkāramānukūlyaṃ bhaviṣyati  
brahmovāca  aho kṣaṇaṃ sthitā tatra śivecchāvaśatassatī  
manasyuvāca sā bhūtvā māninī pārvatī tadā  
śivovāca  aho kṣaṇaṃ sthito naiva haṭhātkāraḥ kathaṃ kṛtaḥ  kathaṃ caivātra karttavyaṃ vinayenātha vā punaḥ  
bhaviṣyati bhavatyeva kṛtaṃ naivānyathā punaḥ  ityuktvā tu sakhī tatra preṣitā priyayā tadā  
samāgatyā'bravītsā ca priyayā kathitaṃ hi yat  tamācaṣṭa gaṇeśaṃ taṃ girijātanayaṃ tadā  
sakhyuvāca  samyakkṛtaṃ tvayā bhadra balātte praviśaṃtu na  bhavadagre gaṇā hyete kiṃ jayaṃtu bhavādṛśam  
kṛtaṃ cedvākṛtaṃ caiva karttavyaṃ kriyatāṃ tvayā  jito yastu punarvāpi na vairamatha vā dhruvam  
brahmovāca  iti śrutvā vacastasyā mātuścaiva gaṇeśvaraḥ  ānandaṃ paramaṃ prāpa balaṃ bhūri mahonnatim  
baddhakakṣastathoṣṇīṣaṃ baddhvā jaṃghoru saṃspṛśan  uvāca tāngaṇān sarvānnirbhayaṃ vacanaṃ mudā  
gaṇeśa uvāca  ahaṃ ca girijāsūnuryūyaṃ śivagaṇāstathā  ubhaye samatāṃ prāptāḥ kartavyaṃ kriyatāṃ punaḥ  
bhavaṃto dvārapālāśca dvārapohaṃ kathaṃ na hi  bhavaṃtaśca sthitāstatrā'haṃ sthitotreti niścitam  
bhavadbhiśca sthitaṃ hyatra yadā bhavati niścitam  tadā bhavadbhiḥ karttavyaṃ śivājñāparipālanam  
idānīṃ tu mayā cātra śivājñāparipālanam  satyaṃ ca kriyate vīrā nirṇītaṃ me yathocitam  
tasmācchivagaṇāssarve vacanaṃ śṛṇutādarāt  haṭhādvā vinayādvā na gaṃtavyaṃ mandire punaḥ  
 brahmovāca  ityuktāste gaṇenaiva sarve te lajjitā gaṇāḥ  yayuśśivāṃtikaṃ taṃ vai namaskṛtya puraḥ sthitāḥ  
sthitvā nyavedayansarve vṛttāṃtaṃ ca tadadbhutam  karau baddhvā nataskaṃdhāśśivaṃ stutvā puraḥ sthitāḥ  
tatsarvaṃ tu tadā śrutvā vṛttaṃ tatsvagaṇoditam  laukikīṃ vṛttimāśritya śaṃkaro vākyamabravīt  
śaṃkara uvāca  śrūyatāṃ ca gaṇāssarve yuddhaṃ yogyaṃ bhavennahi  yūyaṃ cātrāsmadīyā vai sa ca gaurīgaṇastathā  
vinayaḥ kriyate cedvai vaśyaśśaṃbhuḥ striyā sadā  iti khyātirbhavelloke garhitā me gaṇā dhuvam  
kṛte caivātra kartavyamiti nītirgarīyasī  ekākī sa gaṇo bālaḥ kiṃ kariṣyati vikramam  
bhavaṃtaśca gaṇā loke yuddhe cāti viśāradāḥ  madīyāśca kathaṃ yuddhaṃ hitvā yāsyatha lāghavam  
striyā grahaḥ kathaṃ kāryo patyuragre viśeṣataḥ  kṛtvā sā girijā tasya nūnaṃ phalamavāpsyati  
tasmātsarve ca madvīrāḥ śṛṇutādarato vacaḥ  karttavyaṃ sarvathā yuddhaṃ bhāvi yattadbhavatviti  
brahmovāca  ityuktvā śaṃkaro brahman nānālīlāviśāradaḥ  virarāma muniśreṣṭha darśayaṃllaukikīṃ gatim  
iti śrīśivamahāpurāṇe dvitīyāyāṃ rudrasaṃhitāyāṃ caturthe kumārakhaṃḍe gaṇavivādavarṇanaṃ nāma caturdaśo'dhyāyaḥ  
 brahmovāca  ityuktā vibhunā tena niścayaṃ paramaṃ gatāḥ  sannaddhāstu tadā tatra jagmuśca śivamandiram  
gaṇeśo'pi tathā dṛṣṭvā hyāyātāngaṇasattamān  yuddhā''ṭopaṃ vidhāyaiva sthitāṃścaivābravīdidam  
gaṇeśa uvāca  āyāṃtu gaṇapāssarve śivājñāpa ripālakāḥ  ahamekaśca bālaśca śivājñāparipālakaḥ  
tathāpi paśyatāṃ devī pārvatī sūnujaṃ balam  śivaśca svagaṇānāṃ tu balaṃ paśyatu vai punaḥ  
balavadbālayuddhaṃ ca bhavānīśiva pakṣayoḥ  bhavadbhiśca kṛtaṃ yuddhaṃ pūrvaṃ yuddhaviśāradaiḥ  
mayā pūrvaṃ kṛtaṃ naiva bālosmi kriyate'dhunā  tathāpi bhavatāṃ lajjā girijāśivayoriha  
mamaivaṃ tu bhavennaiva vaiparītyaṃ bhaviṣyati  mamaiva bhavatāṃ lajjā girijāśivayoriha  
evaṃ jñātvā ca karttavyaḥ samaraśca gaṇeśvarāḥ  bhavadbhissvāminaṃ dṛṣṭvā mayā ca mātaraṃ tadā  
kriyate kīdṛśaṃ yuddhaṃ bhavitavyaṃ bhavatviti  tasya vai vāraṇe ko'pi na samarthastrilokake  
brahmovāca  ityevaṃ bhartsitāste tu daṃḍabhūṣitabāhavaḥ  vividhānyāyudhānyevaṃ dhṛtvā te ca samāyayuḥ  
gharṣayantastathā daṃtān huṃkṛtya ca punaḥpunaḥ  paśya paśya bruvaṃtaśca gaṇāste samupāgatāḥ  
naṃdī prathamamāgatya dhṛtvā pādaṃ vyakarṣayat  dhāvanbhṛṃgī dvitīyaṃ ca pādaṃ dhṛtvā gaṇasya ca  
yāvatpāde vikarṣantau tāvaddhastena vai gaṇaḥ  āhatya hastayostābhyāmutkṣiptau pādakau svayam  
atha devīsuto vīrassagṛhya parighaṃ bṛhat  dvārasthito gaṇapatiḥ sarvānāpothayattadā  
keṣāṃcitpāṇayo bhinnāḥ keṣāṃcitpṛṣṭha kāni ca  keṣāṃcicca śirāṃsyeva keṣāṃcinmastakāni ca  
keṣāṃcijānunī tatra keṣāṃcitskaṃdhakāstathā  sammukhe cāgatā ye vai te sarve hṛdaye hatāḥ  
kecicca patitābhūmau kecicca vidiśo gatāḥ  keṣāṃciccaraṇau chinnau keciccharvāntikaṃ gatāḥ  
teṣāṃ madhye tu kaścidvai saṃgrāme sammukho na hi  siṃhaṃ dṛṣṭvā yathā yāṃti mṛgāścaiva diśo daśa  
tathā te ca gaṇāssarve gatāścaiva sahasraśaḥ  parāvṛtya tathā sopi sudvāri samupasthitaḥ  
kalpāṃtakaraṇe kālo dṛśyate ca bhayaṃkaraḥ  yathā tathaiva dṛṣṭassa sarveṣāṃ pralayaṃkaraḥ  
etasminsamaye caiva sarameśasureśvarāḥ  preritā nāradeneha devāssarve samāgaman  
samabruvaṃstadā sarve śiva sya hitakāmyayā  puraḥsthitvā śivaṃ natvā hyājñāṃ dehi prabho iti  
tvaṃ parabrahma sarveśassarve ca tava sevakāḥ  sṛṣṭeḥ kartā sadā bhartā saṃhartā parameśvaraḥ  
rajassattvatamorūpo līlayā nirguṇaḥ svataḥ  kā līlā racitā cādya tāmidānīṃ vada prabho  
 brahmovāca  ityākarṇya vacasteṣāṃ muniśreṣṭha maheśvaraḥ  gaṇān bhinnāṃstadā dṛṣṭvā tebhyassarvaṃ nyavedayat  
atha sarveśvarastatra śaṃkaro munisattama  vihasya girijānātho brahmāṇaṃ māmuvāca ha  
śiva uvāca  brahmañchṛṇu mama dvāri bāla ekassamāsthitaḥ  mahābalo yaṣṭipāṇirgehāveśanivārakaḥ  
mahāprahārakartā'sau matpārṣadavighātakaḥ  parājayaḥ kṛtastena madgaṇānāṃ balādiha  
brahman tvayaiva gaṃtavyaṃ prasādyo'yaṃ mahābalaḥ  yathā brahmannayaḥ syādvai tathā kāryaṃ tvayā vidhe  
 brahmovāca  ityākarṇya prabhorvākyamajñātvā'jñānamohitaḥ  tadīyanikaṭaṃ tāta sarvairṛṣivarairayām  
samāyāntaṃ ca māṃ dṛṣṭvā sa gaṇeśo mahābalī  krodhaṃ kṛtvā samabhyetya mama śmaśrūṇyavākirat  
kṣamyatāṃ kṣamyatāṃ deva na yuddhārthaṃ samāgataḥ  brāhmaṇohamanugrāhyaḥ śāṃtikartānupadravaḥ  
ityevaṃ bruvati brahmaṃstāvatparighamādade  sa gaṇeśo mahāvīro bālo'bālaparākramaḥ  
gṛhītaparighaṃ dṛṣṭvā taṃ gaṇeśaṃ mahābalam  palāyanaparo yātastvahaṃ drutataraṃ tadā  
yāta yāta bruvaṃtaste parighena hatāstadā  svayaṃ ca patitāḥ kecitkecittena nipātitāḥ  
kecicca śivasāmīpyaṃ gatvā tatkṣaṇamātrataḥ  śivaṃ vijñāpayāṃcakrustadvṛttāṃ tamaśeṣataḥ  
tathāvidhāṃśca tān dṛṣṭvā tadvṛttāṃtaṃ niśamya saḥ  apāramādadhe kopaṃ haro līlāviśāradaḥ  
iṃdrādikāndevagaṇān ṣaṇmukhapravarān gaṇān  bhūtapretapiśācāṃśca sarvānādeśayattadā  
te sarve ca yathāyogyaṃ gatāste sarvato diśam  taṃ gaṇaṃ haṃtukāmā hi śivājñātā udāyudhāḥ  
yasya yasyāyudhaṃ yacca tattatsarvaṃ viśeṣataḥ  tadgaṇeśopari balātsamāgatya vimocitam  
hāhākāro mahānāsīttrailokye sacarācare  trilokasthā janāssarve saṃśayaṃ paramaṃ gatāḥ  
na yātaṃ brahmaṇo'pyāyurbrahmāṃḍa kṣayameti hi  akāle ca tathā nūnaṃ śivecchāvaśataḥ svayam  
te sarve cāgatāstatra ṣaṇmukhādyāśca ye punaḥ  devā vyarthāyudhā jātā āścaryaṃ paramaṃ gatāḥ  
etasminnantare devī jagadambā vibodhanā  jñātvā taccaritaṃ sarvamapāraṃ krodhamādadhe  
śaktidvayaṃ tadā tatra tayā devyā munīśvara  nirmitaṃ svagaṇasyaiva sarvasāhāyyahetave  
ekā pracaṃḍarūpaṃ ca dhṛtvātiṣṭhanmahāmune  śyāmaparvatasaṃkāṃśaṃ vistīrya mukhagahvaram  
ekā vidyutsvarūpā ca bahuhastasamanvitā  bhayaṃkarā mahādevī duṣṭadaṃḍavidhāyinī  
āyudhāni ca sarvāṇi mocitāni surairgaṇaiḥ  gṛhītvā svamukhe tāni tābhyāṃ śīghraṃ ca cikṣipe  
devāyudhaṃ na dṛśyeta parighaḥ paritaḥ punaḥ  evaṃ tābhyāṃ kṛtaṃ tatra caritaṃ paramādbhutam  
eko bālo'khilaṃ sainyaṃ loḍayāmāsa dustaram  yathā girivareṇaiva loḍitassāgaraḥ purā  
ekena nihatāssarve śakrādyā nirjarāstathā  śaṃkarasya gaṇāścaiva vyākulāḥ abhavaṃstadā  
atha sarve militvā te niśśvasya ca muhurmuhuḥ  parasparaṃ samūcuste tatprahārasamākulāḥ  
devagaṇā ūcuḥ  kiṃ kartavyaṃ kva gaṃtavyaṃ na jñāyaṃte diśo daśa  parighaṃ bhrāmayatyeṣa savyāpasavyameva ca  
brahmovāca  etatkāle'psaraśreṣṭhāḥ puṣpacandanapāṇayaḥ  ṛṣayaśca tvadādyā hi ye'tiyuddhetilālasāḥ  
te sarve ca samājagmuryuddhasaṃdarśanāya vai  pūrito vyoma sanmārgastaistadā munisattama  
tāste dṛṣṭvā raṇaṃ taṃ vai mahāvismayamāgatāḥ  īdṛśaṃ paramaṃ yuddhaṃ na dṛṣṭaṃ caikadāpi hi  
pṛthivī kaṃpitā tatra samudrasahitā tadā  parvatāḥ patitāścaiva cakruḥ saṃgrāmasaṃbhavam  
dyaurgraharkṣagaṇairghūrṇṇā sarve vyākulatāṃ gatāḥ  devāḥ palāyitāssarve gaṇāśca sakalāstadā  
kevalaṃ ṣaṇmukhastatra nāpalāyata vikramī  mahāvīrastadā sarvānāvārya purataḥ sthitaḥ  
śaktidvayena tadyuddhe sarve ca niṣphalīkṛtāḥ  sarvāstrāṇi nikṛttāni saṃkṣiptānyamarairgaṇaiḥ  
ye'va sthitāśca te sarve śivasyāṃtikamāgatāḥ  devāḥ palāyitāssarve gaṇāśca sakalāstadā  
te sarve militāścaiva muhurnatvā śivaṃ tadā  abruvanvacanaṃ kṣipraṃ ko'yaṃ gaṇavaraḥ prabho  
purā caiva śrutaṃ yuddhamidānīṃ bahudhā punaḥ  dṛśyate na śrutaṃ dṛṣṭamīdṛśaṃ tu kadācana  
kiṃcidvicāryatāṃ deva tvanyathā na jayo bhavet  tvameva rakṣakassvāminbrahmāṃḍasya na saṃśayaḥ  
brahmovāca  ityevaṃ tadvacaḥ śrutvā rudraḥ paramakopanaḥ  kopaṃ kṛtvā ca tatraiva jagāma svagaṇaissaha  
devasainyaṃ ca tatsarvaṃ viṣṇunā cakriṇā saha  samutsavaṃ mahatkṛtvā śivasyānujagāma ha  
etasminnaṃtare bhaktyā namaskṛtya maheśvaram  abravīnnārada tvaṃ vai devadevaṃ kṛtāṃjaliḥ  
nārada uvāca  devadeva mahādeva śṛṇu madvacanaṃ vibho  tvameva sarvagassvāmī nānālīlāviśāradaḥ  
tvayā kṛtvā mahālīlāṃ gaṇagarvo'pahāritaḥ  asmai dattvā balaṃ bhūri devagarvaśca śaṃkara  
darśitaṃ bhuvane nātha svameva balamadbhutam  svataṃtreṇa tvayā śaṃbho sarvagarvaprahāriṇā  
idānīṃ na kuruṣveśa tāṃ līlāṃ bhaktavatsalaḥ  svagaṇānamarāṃścāpi susanmānyābhivarddhaya  
na khelayedānīṃ jahi brahmapadaprada  ityuktvā nārada tvaṃ vai hyaṃtarddhānaṃ gatastadā  
iti śrīśivamahāpurāṇe dvi rudrasaṃhitāyāṃ ca kumārakhaṇḍe gaṇeśayuddhavarṇanaṃ nāma pañcadaśo'dhyāyaḥ  
brahmovāca  iti śrutvā maheśāno bhaktānugrahakārakaḥ  tvadvācā yudakāmobhūttena bālena nārada  
viṣṇumāhūya saṃmaṃtrya balena mahatā yutaḥ  sāmarassammukhastasyāpyabhūddevastrilocanaḥ  
devāśca yuyudhustena smṛtvā śivapadāmbujam  mahābalā mahotsāhāśśivasaddṛṣṭilokitāḥ  
yuyudhe'tha haristena mahābalaparākramaḥ  mahādevyāyudho vīraḥ pravaṇaḥ śivarūpakaḥ  
yaṣṭyā gaṇādhipassotha jaghānāmarapuṅgavān  hariṃ ca sahasā vīraśśaktidattamahābalaḥ  
sarve'maragaṇāstatra vikuṃṭhitabalā mune  abhūvan viṣṇunā tena hatā yaṣṭyā parāṅmukhāḥ  
śivopi saha sainyena yuddhaṃ kṛtvā ciraṃ mune  vikarālaṃ ca taṃ dṛṣṭvā vismayaṃ paramaṃ gataḥ  
chalenaiva ca haṃtavyo nānyathā hanyate punaḥ  iti buddhiṃ samāsthāya sainyamadhye vyavasthitaḥ  
śive dṛṣṭe tadā deve nirguṇe guṇarūpiṇi  viṣṇau caivātha saṃgrāme āyāte sarvadevatāḥ  
gaṇāścaiva maheśasya mahāharṣaṃ tadā yayuḥ  sarve parasparaṃ prītyā militvā cakrurutsavam  
atha śaktisuto vīro vīragatyā svayaṣṭitaḥ  prathama pūjayāmāsa viṣṇuṃ sarvasukhāvaham  
ahaṃ ca mohayiṣyāmi hanyatāṃ ca tvayā vibho  chalaṃ vinā na vadhyo'yaṃ tāmasoyaṃ durāsadaḥ  
iti kṛtvā matiṃ tatra susaṃmaṃtrya ca śaṃbhunā  ājñāṃ prāpyā'bhavacchaivī viṣṇurmohaparāyaṇaḥ  
śaktidvayaṃ tathā līnaṃ hariṃ dṛṣṭvā tathāvidham  dattvā śaktibalaṃ tasmai gaṇeśāyābhavanmune  
śaktidvaye'tha saṃlīne yatra viṣṇuḥ sthitassvayam  parighaṃ kṣiptavāṃstatra gaṇeśo balavattaraḥ  
kṛtvā yatnaṃ kimapyatra vaṃcayāmāsa tadgatim  śivaṃ smṛtvā maheśānaṃ svaprabhuṃ bhaktavatsalam  
ekatastanmukhaṃ dṛṣṭvā śaṃkaropyājagāma ha  svatriśūlaṃ samādāya sukruddho yuddhakāmyayā  
sa dadarśāgataṃ śaṃbhuṃ śūlahstaṃ maheśvaram  haṃtukāmaṃ nijaṃ vīraśśivāputro mahābalaḥ  
śaktyā jaghāna taṃ haste smṛtvā mātṛpadāṃbujam  sa gaṇaśo mahāvīraśśivaśaktipravarddhitaḥ  
triśūlaṃ patitaṃ hastācchivasya paramātmanaḥ  dṛṣṭvā sadūtikastaṃ vai pinākaṃ dhanurādade  
tamapyapātayadbhūmau parigheṇa gaṇeśvaraḥ  hatāḥ paṃca tathā hastāḥ pañcabhiśśūlamādade  
aho duḥkhataraṃ nūnaṃ saṃjātamadhunā mama  bhavetpunargaṇānāṃ kiṃ bhavācārī jagāviti  
etasminnaṃtare vīraḥ parigheṇa gaṇeśvaraḥ  jaghāna sagaṇān devānśaktidattabalānvitaḥ  
gatā daśadiśo devāssagaṇā parighārdditāḥ  na tasthussamare kepi tenādbhutaprahā riṇā  
viṣṇustaṃ ca gaṇaṃ dṛṣṭvā dhanyoyamiti cābravīt  mahābalo mahāvīro mahāśūro raṇapriyaḥ  
bahavo devatāścaiva mayā dṛṣṭāstathā punaḥ  dānavā bahavo daityā yakṣagaṃdharvarākṣasāḥ  
naitena gaṇanāthena samatāṃ yāṃti kepi ca  trailokye'pyakhile tejo rūpaśauryaguṇādibhiḥ  
evaṃ saṃbruvate'muṣmai parighaṃ bhrāmayan sa ca  cikṣepa viṣṇave tatra śaktiputro gaṇeśvaraḥ  
cakraṃ gṛhītvā hariṇā smṛtvā śivapadāmbujam  tena cakreṇa parigho drutaṃ khaṃḍīkṛtastadā  
khaṃḍaṃ tu parighasyāpi haraye prākṣipadgaṇaḥ  gṛhītvā garuḍenāpi pakṣiṇā viphalīkṛtaḥ  
evaṃ vicaritaṃ kālaṃ mahāvīrāvubhāvapi  viṣṇuścāpi gaṇaścaiva yuyudhāte parasparam  
punarvīravaraśśaktisutassmṛtaśivo balī  gṛhītvā yaṣṭimatulāṃ tayā viṣṇuṃ jaghāna ha  
aviṣahya prahāraṃ taṃ sa bhūmau nipapāta ha  drutamutthāya yuyudhe śivāputreṇa tena vai  
etadaṃtaramāsādya śūlapāṇistathottare  āgatya ca triśūlena tacchiro nirakṛṃtata  
chinne śirasi tasyaiva gaṇanāthasya nārada  gaṇasainyaṃ devasainyamabhavacca suniścalam  
nāradena tvayā''gatya devyai sarvaṃ niveditam  mānini śrūyatāṃ mānastyājyo naiva tvayādhunā  
ityuktvā'ntarhitastatra nārada tvaṃ kalipriyaḥ  avikārī sadā śaṃbhurmanogatikaro muniḥ  
iti śrīśivapurāṇe dvitīyāyāṃ rudrasaṃhitāyāṃ caturthe kumārakhaṇḍe gaṇeśayuddhagaṇeśaśiraśchedana varṇanaṃ nāma ṣoḍaśo'dhyāyaḥ  
nārada uvāca  brahman vada mahāprājña tadvṛttāntekhile śrute  kimakārṣīnmahādevī śrotumicchāmi tattvataḥ  
brahmovāca  śrūyatāṃ muniśārdūla kathayāmyadya taddhruvam  caritaṃ jagadaṃbāyā yajjātaṃ tadanaṃtaram  
mṛdaṃgānpaṭahāṃścaiva gaṇāścāvādayaṃstathā  mahotsavaṃ tadā cakrurhate tasmingaṇādhipe  
śivopi tacchiraśchitvā yāvadduḥkhamupādade  tāvacca girijā devī cukrodhāti munīśvara  
kiṃ karomi kva gacchāmi hāhāduḥkhamupāgatam  kathaṃ duḥkhaṃ vinaśyetāsyā'tidukhaṃ mamādhunā  
matsuto nāśitaścādya devessarvairgaṇaistathā  sarvāṃstānnāśayiṣyāmi pralayaṃ vā karomyaham  
ityevaṃ duḥkhitā sā ca śaktīśśatasahasraśaḥ  nirmame tatkṣaṇaṃ kruddhā sarvalokamaheśvarī  
nirmitāstā namaskṛtya jagadaṃbāṃ śivāṃ tadā  jājvalyamānā hyavadanmātarādiśyatāmiti  
tacchutvā śaṃbhuśaktissā prakṛtiḥ krodhatatparā  pratyuvāca tu tāssarvā mahāmāyā munīśvara  
devyuvāca  he śaktayo'dhunā devyo yuṣmābhirmannideśataḥ  pralayaścātra karttavyo nātra kāryā vicāraṇā  
devāṃścaiva ṛṣīṃścaiva yakṣarākṣasakāṃstathā  asmadīyānparāṃścaiva sakhyo bhakṣata vai haṭhāt  
brahmovāca  tadājñaptāśca tāssarvāśśaktayaḥ krodhatatparāḥ  devādīnāṃ ca sarveṣāṃ saṃhāraṃ kartumudyatāḥ  
yathā ca tṛṇasaṃhāramanalaḥ kurute tathā  evaṃ tāśśaktayassarvāssaṃhāraṃ kartumudyatāḥ  
gaṇapo vātha viṣṇurvā brahmā vā śaṃkarastathā  indro vā yakṣarājo vā skaṃdo vā sūrya eva vā  
sarveṣāṃ caiva saṃhāraṃ kurvaṃti sma niraṃtaram  yatrayatra tu dṛśyeta tatratatrāpi śaktayaḥ  
karālī kubjakā khaṃjā laṃbaśīrṣā hyanekaśaḥ  haste dhṛtvā tu devāṃśca mukhe caivākṣipaṃstadā  
taṃ saṃhāraṃ tadā dṛṣṭvā haro brahmā tathā hariḥ  indrādayo'khilāḥ devā gaṇāśca ṛṣayastathā  
kiṃ kariṣyati sā devī saṃhāraṃ vāpyakālataḥ  iti saṃśayamāpannā jīvanāśā hatā'bhavat  
sarve ca militāśceme ki karttavyaṃ viciṃtyatām  evaṃ vicārayantaste tūrṇamūcuḥ parasparam  
yadā ca girijā devī prasannā hi bhavediha  tadā caiva bhavetsvāsthyaṃ nānyathā koṭiyatnataḥ  
śivopi duḥkhamāpanno laukikīṃ gatimāśritaḥ  mohayansakalāṃstatra nānālīlāviśāradaḥ  
sarveṣāṃ caiva devānāṃ kaṭirbhagnā yadā tadā  śivā krodhamayī sākṣādgaṃtuṃ na pura utsahet  
svīyo vā parakīyo vā devo vā dānavopi vā  gaṇo vāpi ca dikpālo yakṣo vā kinnaro muniḥ  
viṣṇurvāpi tathā brahmā śaṃkaraśca tathā prabhuḥ  na kaścidgirijāgre ca sthātuṃ śakto'bhavanmune  
jājvalyamānaṃ tattejassarvatodāhi te'khilāḥ  dṛṣṭvā bhītatarā āsan sarve dūrataraṃ sthitāḥ  
etasminsamaye tatra nārado divyadarśanaḥ  āgatastvaṃ mune devagaṇānāṃ sukhahetave  
brahmāṇaṃ māṃ bhavaṃ viṣṇuṃ śaṃkaraṃ ca praṇamya sāḥ  samāgatya militvoce vicārya kāryameva vā  
sarve saṃmaṃtrayāṃ cakrustvayā devā mahātmanā  duḥkhaśāṃtiḥ kathaṃ syādvai samūcustata eva te  
yāvacca girijā devī kṛpāṃ naiva kariṣyati  tāvannaiva sukhaṃ syādvai nātra kāryā vicāraṇā  
ṛṣayo hi tvadādyāśca gatāste vai śivāntikam  sarve prasādayāmāsuḥ krodhaśāntyai tadā śivām  
punaḥ punaḥ praṇemuśca stutvā stotrairanekaśaḥ  sarve prasādayanprītyā procurdevagaṇājñayā  
surarṣaya ūcuḥ  jagadamba namastubhyaṃ śivāyai te namostu te  caṃḍikāyai namastubhyaṃ kalyāṇyai te namostu te  
ādiśaktistvamevāṃba sarvasṛṣṭikarī sadā  tvameva pālinī śaktistvameva pralayaṃkarī  
prasannā bhava deveśi śāṃtiṃ kuru namostu te  sarvaṃ hi vikalaṃ devi trijagattava kopataḥ  
brahmovāca  evaṃ stutā parā devī ṛṣibhiśca tvadādibhiḥ  kruddhadṛṣṭyā tadā tāśca kiṃcinnovāca sā śivā  
tadā ca ṛṣayassarve natvā taccaraṇāṃbujam  punarūcuśśivāṃ bhaktyā kṛtāṃjalipuṭāśśanaiḥ  
ṛṣaya ūcuḥ  kṣamyatāṃ devi saṃhāro jāya te'dhunā  tava svāmī sthitaścātra paśya paśya tamaṃbike  
vayaṃ ke ca ime devā viṣṇubrahmādayastathā  prajāśca bhavadīyāśca kṛtāṃjalipuṭāḥ sthitāḥ  
kṣaṃtavyaścāparādho vai sarveṣāṃ parameśvari  sarve hi vikalāścādya śāṃtiṃ teṣāṃ śive kuru  
brahmovāca  ityuktvā ṛṣayassarve sudīnataramākulāḥ  saṃtasthire caṃḍikāgre kṛtāṃjalipuṭāstadā  
evaṃ śrutvā vacasteṣāṃ prasannā caṃḍikā'bhavat  pratyuvāca ṛṣīṃstānvai karuṇāviṣṭamānasā  
devyuvāca  matputro yadi jīveta tadā saṃharaṇaṃ nahi  yathā hi bhavatāṃ madhye pūjyo'yaṃ ca bhaviṣyati  
sarvādhyakṣo bhavedadya yūyaṃ kuruta tadyadi  tadā śāṃtirbhavelloke nānyathā sukhamāpsyatha  
 brahmovāca  ityuktāste tadā sarve ṛṣayo yuṣmadādayaḥ  tebhyo devebhya āgatya sarvaṃ vṛttaṃ nyavedayan  
te ca sarve tathā śrutvā śaṃkarāya nyavedayan  natvā prāṃjalayo dīnāḥ śakraprabhṛtayassurāḥ  
provāceti surāñchrutvā śivaścāpi tathā punaḥ  karttavyaṃ ca tathā sarvalokasvāsthyaṃ bhavediha  
uttarasyāṃ punaryāta prathamaṃ yo milediha  tacchiraśca samāhṛtya yojanīyaṃ kalevare  
 brahmovāca  tatastaistatkṛtaṃ sarvaṃ śivājñāpratipālakaiḥ  kalevaraṃ samānīya prakṣālya vidhivacca tat  
pūjayitvā punaste vai gatāścodaṅmukhāstadā  prathamaṃ militastatra hastī cāpyekadaṃtakaḥ  
tacchiraśca tadā nītvā tatra te'yojayan dhruvam  saṃyojya devatāssarvāḥ śivaṃ viṣṇuṃ vidhiṃ tadā  
praṇamya vacanaṃ procurbhavaduktaṃ kṛtaṃ ca naḥ  anaṃtaraṃ ca tatkāryaṃ bhavatādbhavaśeṣitam  
brahmovāca  tataste tu virejuśca pārṣadāśca surāḥ sukham  atha tadvacanaṃ śrutvā śivoktaṃ paryapālayan  
ūcuste ca tadā tatra brahmaviṣṇusurāstathā  praṇamyeśaṃ śivaṃ devaṃ svaprabhuṃ guṇavarjitam  
yasmāttvattejasassarve vayaṃ jātā mahātmanaḥ  tvattejastatsamāyātu vedamaṃtrābhiyogataḥ  
ityevamabhimaṃtreṇa maṃtritaṃ jalamuttamam  smṛtvā śivaṃ sametāste cikṣipustatkalevare  
tajjalasparśamātreṇa cidyuto jīvito drutam  tadottasthau supta iva sa bālaśca śivecchayā  
subhagassundarataro gajavaktrassuraktakaḥ  prasannavadanaścātisuprabho lalitākṛtiḥ  
taṃ dṛṣṭvā jīvitaṃ bālaṃ śivāputraṃ munīśvara  sarve mumudire tatra sarvaduḥkhaṃ kṣayaṃ gatam  
devyai saṃdarśayāmāsuḥ sarve harṣasamanvitāḥ  jīvitaṃ tanayaṃ dṛṣṭvā devī hṛṣṭatarābhavat  
iti śrīśivamahāpurāṇe dvitīyāyāṃ rudrasaṃhitāyāṃ caturthe kumārakhaṃḍe gaṇeśajīvanavarṇanaṃ nāma saptadaśo'dhyāyaḥ  
nārada uvāca  jīvite girijāputre devyā dṛṣṭe prajeśvara  tataḥ kimabhavattatra kṛpayā tadvadādhunā  
brahmovāca  jīvite girijāputre devyā dṛṣṭe munīśvara  yajjātaṃ tacchṛṇuṣvādya vacmi te mahadutsavam  
jīvitassa śivāputro nirvyagro vikṛto mune  abhiṣiktastadā devairgaṇādhyakṣairgajānanaḥ  
dṛṣṭvā svatanayaṃ devī śivā harṣasamanvitā  gṛhītvā bālakaṃ dorbhyāṃ pramudā pariṣasvaje  
vastrāṇi vividhānīha nānālaṃkaraṇāni ca  dadau prītyā gaṇeśāya svaputrāya mudāṃbikā  
pūjayitvā tayā devyā siddhibhiścāpyanekaśaḥ  kareṇa sparśitassotha sarvaduḥkhahareṇa vai  
pūjayitvā sutaṃ devī mukhamācumbya śāṃkarī  varāndadau tadā prītyā jātastvaṃ duḥkhito'dhunā  
dhanyosi kṛtakṛtyosi pūrvapūjyo bhavādhunā  sarveṣāmamarāṇāṃ vai sarvadā duḥkhavarjitaḥ  
ānane tava sindūraṃ dṛśyate sāṃprataṃ yadi  tasmāttvaṃ pūjanīyosi sindūreṇa sadā naraiḥ  
puṣpairvā candanairvāpi gandhenaiva śubhena ca  naivedye suramyeṇa nīrājena vidhānataḥ  
tāṃmbūlairatha dānaiśca tathā prakramaṇairapi  namaskāravidhānena pūjāṃ yaste vidhāsyati  
tasya vai sakalā siddhirbhaviṣyati na saṃśayaḥ  vighnānyanekarūpāṇi kṣayaṃ yāsyaṃtyasaṃśayam  
brahmovāca  ityuktvā ca tadā devī svaputraṃ taṃ maheśvaro  nānāvastubhirutkṛṣṭaṃ punarapyarcayattathā  
tatassvāsthyaṃ ca devānāṃ gaṇānāṃ ca viśeṣataḥ  girijākṛpayā vipra jātaṃ tatkṣaṇamātrataḥ  
etasmiṃśca kṣaṇe devā vāsavādyāḥ śivaṃ mudā  stutvā prasādya taṃ devaṃ bhaktā ninyuḥ śivāṃtikam  
saṃsādya giriśaṃ paścādutsaṃge sannyaveśayan  bālakaṃ taṃ maheśānyāstrijagatsukhahetave  
śivopi tasya śirasi dattvā svakarapaṃkajam  uvāca vacanaṃ devān putro'yamiti me'paraḥ  
gaṇeśopi tadotthāya namaskṛtya śivāya vai  pārvatyai ca namaskṛtya mahyaṃ vai viṣṇave tathā  
nārādādyānṛṣīnsarvānsatvāsthāya puro'bravīt  kṣaṃtavyaścāparādho me mānaścaivedṛśo nṛṇām  
ahaṃ ca śaṃkaraścaiva viṣṇuścaite trayassurāḥ  pratyūcuryugapatprītyā dadato varamuttamam  
trayo vayaṃ suravarā yathāpūjyā jagattraye  tathāyaṃ gaṇanāthaśca sakalaiḥ pratipūjyatām  
vayaṃ ca prākṛtāścāyaṃ prākṛtaḥ pūjya eva ca  gaṇeśo vighnahartā hi sarvakāmaphalapradaḥ  
etatpūjāṃ purā kṛtvā paścātpūjyā vayaṃ naraiḥ  vayaṃ ca pūjitāssarve nāyaṃ cāpūjito yadā  
asminnapūjite devāḥ parapūjākṛtā yadi  tadā tatphalahāniḥ syānnātra kāryā vicāraṇā  
brahmovāca  ityuktvā sa gaṇeśāno nānāvastubhirādarāt  śivena pūjitaḥ pūrvaṃ viṣṇunānu prapūjitaḥ  
brahmaṇā ca mayā tatra pārvatyā ca prapūjitaḥ  sarvairdevairgaṇaiścaiva pūjitaḥ parayā mudā  
savairmilitvā tatraiva brahmaviṣṇuharādibhiḥ  sagaṇeśaśśivātuṣṭyai sarvādhyakṣo niveditaḥ  
punaścaiva śivenāsmai suprasannena cetasā  sarvadā sukhadā loke varā dattā hyanekaśaḥ  
śiva uvāca  he girīndrasutāputra saṃtuṣṭohaṃ na saṃśayaḥ  mayi tuṣṭe jagattuṣṭaṃ viruddhaḥ kopi no bhavet  
bālarūpopi yasmāttvaṃ mahāvikramakārakaḥ  śaktiputrassutejasvī tasmādbhava sadā sukhī  
tvannāma vighnahaṃtṛtve śreṣṭhaṃ caiva bhavatviti  mama sarvagaṇādhyakṣaḥ saṃpūjyastvaṃ bhavādhunā  
evamuktvā śaṃkareṇa pūjāvidhiranekaśaḥ  āśiṣaścāpyanekā hi kṛtāstasmiṃstu tatkṣaṇāt  
tato devagaṇāścaiva gīta vādyaṃ ca nṛtyakam  mudā te kārayāmāsustathaivapsarasāṃ gaṇāḥ  
punaścaiva varo dattassuprasannena śaṃbhunā  tasmai ca gaṇanāthāya śivenaiva mahātmanā  
caturthyāṃ tvaṃ samutpanno bhādre māsi gaṇeśvara  asite ca tathā pakṣe caṃdrasyodayane śubhe  
prathame ca tathā yāme girijāyāssucetasaḥ  āvirbabhūva te rūpaṃ yasmātte vratamuttamam  
tasmāttaddinamārabhya tasyāmeva tithau mudā  vrataṃ kāryaṃ viśeṣeṇa sarvasiddhyai suśobhanam  
yāvatpunassamāyāti varṣānte ca caturthikā  tāvadvrataṃ ca kartavyaṃ tava caiva mamājñayā  
saṃsāre sukhamicchanti ye'tulaṃ cāpyanekaśaḥ  tvāṃ pūjayantu te bhaktyā caturthyāṃ vidhipūrvakam  
mārgaśīrṣe tathā māse ramā yā vai caturthikā  prātaḥsnānaṃ tadā kṛtvā vrataṃ viprānnivedayeta  
dūrvābhiḥ pūjanaṃ kāryamupavāsastathāvidhaḥ  rātreśca prahare jāte snātvā saṃpūjayennaraḥ  
mūrtiṃ dhātumayīṃ kṛtvā pravālasaṃbhavāṃ tathā  śvetārkasaṃbhavāṃ cāpi mārddikāṃ nirmitāṃ tathā  
pratiṣṭhāpya tadā tatra pūjayetprayataḥ pumān  gaṃdhairnānāvidhairdivyaiścandanaiḥ puṣpakairiha  
vitastimātrā dūrvā ca vyaṃgā vai mūlavarjitā  īdṛśānāṃ tadbalānāṃ śatenaikottareṇa ha  
ekaviṃśatikenaiva pūjayetpratimāṃ sthitām  dhūpairdīpaiśca naivedyairvividhairgaṇanāyakam  
tāmbūlādyarghasaddravyaiḥ praṇipatya stavaistathā  tvāṃ tatra pūjayitvetthaṃ bālacaṃdraṃ ca pūjayet  
paścādviprāṃśca saṃpūjya bhojayenmadhurairmudā  svayaṃ caiva tato bhuṃjyānmadhuraṃ lavaṇaṃ vinā  
visarjayettataḥ paścānniyamaṃ sarvamātmanaḥ  gaṇeśasmaraṇaṃ kuryyātsaṃpūrṇaṃ syādvrataṃ śubham  
evaṃ vratena saṃpūrṇe varṣe jāte narastadā  udyāpanavidhiṃ kuryādvratasampūrttihetave  
dvādaśa brāhmaṇāstatra bhojanīyā madājñayā  kuṃbhamekaṃ ca saṃsthāpya pūjyā mūrtistvadīyikā  
sthaṇḍileṣṭapalaṃ kṛtvā tadā vedavidhānataḥ  homaścaivātra kartavyo vittaśāṭhyavivarjitaiḥ  
strīdvayaṃ ca tathā cātra baṭukadvayamādarāt  bhojayetpūjayitvā vai mūrtyagre vidhipūrvakam  
niśi jāgaraṇaṃ kāryaṃ punaḥ prātaḥ prapūjayet  visarjanaṃ tataścaiva punarāgamanāya ca  
bālakāccāśiṣo grāhyāssvastivācanameva ca  puṣpāṃjaliṃ pradadyācca vratasaṃpūrṇa hetave  
namaskārāṃstataḥ kṛtvā nānākāryaṃ prakalpayet  evaṃ vrataṃ kṛtaṃ yena tasyepsitaphalaṃ bhavet  
yo nityaṃ śraddhayā sārddhaṃ pūjāṃ caiva sva śaktitaḥ  kuryyāttava gaṇeśāna sarvakāmaphalāptaye  
sindūraiścandanaiścaiva taṃḍulaiḥ ketakaistathā  upacārairanekaiśca pūjayettvāṃ gaṇe śvaram  
evaṃ tvāṃ pūjayeyurye bhaktyā nānopacārataḥ  teṣāṃ siddhirbhavennityaṃ vighnanāśo bhavediha  
sarvairvarṇaiḥ prakarttavyā strībhiścaiva viśeṣataḥ  udayābhimukhaiścaiva rājabhiśca viśeṣataḥ  
yaṃ yaṃ kāmayate yo vai taṃtamāpnoti niścitam  ataḥ kāmayamānena tena sevyassadā bhavān  
 brahmovāca  śivenaiva tadā proktaṃ gaṇeśāya mahātmane  tadānīṃ daivataiścaiva sarvaiśca ṛṣisattamaiḥ  
tathetyuktvā tu taissarvairgaṇaiśśaṃbhupriyairmune  pūjito hi gaṇādhīśo vidhinā parameṇa saḥ  
tataścaiva gaṇāssarve praṇemuste gaṇeśvaram  samānarcurviśeṣeṇa nānāvastubhirādarāt  
girijāyāssamutpanno yaśca harṣo munīśvara  caturbhirvadanairvai tamavarṇyaṃ ca kathaṃ bruve  
devaduṃdubhayo nedurnanṛtuścāpsarogaṇāḥ  jagurgaṃdharvamukhyāśca puṣpavarṣaṃ papāta ha  
jagatsvāsthyaṃ tadā prāpa gaṇādhīśe pratiṣṭhite  mahotsavo mahānāsītsarvaṃ duḥkhaṃ kṣayaṃ gaṇam  
śivāśivau ca modetāṃ viśeṣeṇāti nārada  āsītsumaṃgalaṃ bhūri sarvatra sukhadāyakam  
tato devagaṇāḥ sarve ṛṣīṇāṃ ca gaṇāstathā  samāgatāśca ye tatra jagmuste tu śivājñayā  
praśaṃsaṃtaśśivā tatra gaṇeśaṃ ca punaḥ punaḥ  śivaṃ caiva tathā stutvā kīdṛśaṃ yuddhameva ca  
yadā sā girijā devī kopahīnā babhūva ha  śivo'pi girijāṃ tatra pūrvavatsaṃprapadya tām  
cakāra vividhaṃ saukhyaṃ lokānāṃ hitakāmyayā  svātmārāmo'pi paramo bhaktakāryodyataḥ sadā  
viṣṇuśca śivamāpṛcchya brahmāhaṃ taṃ tathaiva hi  āgacchāva svadhāmaṃ ca śivau saṃsevya bhaktitaḥ  
nārada tvaṃ ca bhagavansaṃgīya śivayoryaśaḥ  āgamo bhavanaṃ svaṃ ca śivau pṛṣṭvā munīśvara  
etatte sarvamākhyātaṃ mayā vai śivayoryaśaḥ  bhavatpṛṣṭena vighneśa yaśassaṃmiśramādarāt  
idaṃ sumaṃgalākhyānaṃ yaḥ śṛṇoti susaṃyataḥ  sarvamaṃgala saṃyuktassa bhavenmaṃgalālayaḥ  
aputro labhate putraṃ nirdhano labhate dhanam  bhāyārthī labhate bhāryāṃ prajārthī labhate prajām  
ārogyaṃ labhate rogī saubhāgyaṃ durbhago labhet  naṣṭaputraṃ naṣṭadhanaṃ proṣitā ca patiṃ labhet  
śokāviṣṭaśśokahīnassa bhavennātra saṃśayaḥ  idaṃ gāṇeśamākhyānaṃ yasya gehe ca tiṣṭhati  
sadā maṃgalasaṃyuktassa bhavennātra saṃśayaḥ  yātrākāle ca puṇyāhe yaśśṛṇoti samāhitaḥ  sarvābhīṣṭaṃ sa labhate śrīgaṇeśaprasādataḥ  
iti śrīśivamahāpurāṇe dvitīyāyāṃ rudrasaṃhitāyāṃ caturthe kumārakhaṃḍe gaṇeśagaṇādhipapadavīvarṇanaṃ nāmāṣṭādaśo'dhyāyaḥ  
nārada uvāca  gaṇeśasya śrutā tāta samyagjaniranuttamā  caritramapi divyaṃ vai suparākramabhūṣitam  
tataḥ kimabhavattāta tattvaṃ vada sureśvaraḥ  śivāśivayaśassphītaṃ mahānandapradāyakam  
brahmovāca  sādhu pṛṣṭaṃ muniśreṣṭha bhavatā karuṇātmanā  śrūyatāṃ dattakarṇaṃ hi vakṣye'haṃ ṛṣisattama  
śivā śivaśca viprendra dvayośca sutayoḥ param  darśaṃdarśaṃ ca tallīlāṃ mahatprema samāvahat  
pitrorlālayatostatra sukhaṃ cāti vyavarddhata  sadā prītyā mudā cātikhelanaṃ cakratussutau  
tāveva tanayau tatra mātā pitrormunīśvara  mahābhaktyā yadā yuktau paricaryāṃ pracakratuḥ  
ṣaṇmukhe ca gaṇeśe ca pitrostadadhikaṃ sadā  sneho vyavarddhata mahāñcchuklapakṣe yathā śaśī  
kadācittau sthitau tatra rahasi premasaṃyutau  śivā śivaśca devarṣe suvicāraparāyaṇau  
śivā śivāvūcatuḥ  vivāhayogyau saṃjātau sutāviti ca tāvubhau  vivāhaśca kathaṃ kāryaḥ putrayorubhayoḥ śubham  
ṣaṇmukhaśca priyatamo gaṇeśaśca tathaiva ca  iti ciṃtāsamudvignau līlānandau babhūvatuḥ  
svapitrormatamājñāya tau sutāvapi saṃspṛhau  tadicchayā vivāhārthaṃ babhūvaturatho mune  
ahaṃ ca pariṇeṣyāmi hyahaṃ caiva punaḥ punaḥ  parasparaṃ ca nityaṃ vai vivāde tatparāvubhau  
śrutvā tadvacanaṃ tau ca daṃpatī jagatāṃ prabhū  laukikācāramāśritya vismayaṃ paramaṃ gatau  
kiṃ kartavyaṃ kathaṃ kāryo vivāhavidhiretayoḥ  iti niścitya tābhyāṃ vai yuktiśca racitādbhutā  
kadācitsamaye sthitvā samāhūya svaputrakau  kathayāmāsatustatra putrayoḥ pitarau tadā  
śivāśivāvūcatuḥ  asmākaṃ niyamaḥ pūrvaṃ kṛtaśca sukhado hi vām  śrūyatāṃ susutau prītyā kathayāvo yathārthakam  
samau dvāvapi satputrau viśeṣo nātra labhyate  tasmātpaṇaḥ kṛtaśśaṃdaḥ putrayorubhayorapi  
yaścaiva pṛthivīṃ sarvāṃ krāṃtvā pūrvamupāvrajet  tasyaiva prathamaṃ kāryo vivāhaśśubhalakṣaṇaḥ  
brahmovāca  tayorevaṃ vacaḥ śrutvā śarajanmā mahābalaḥ  jagāma mandirāttūrṇaṃ pṛthivīkramaṇāya vai  
gaṇanāthaśca tatraiva saṃsthito buddhisattamaḥ  subuddhyā saṃvicāraryeti citta eva punaḥ punaḥ  
kiṃ kartavyaṃ kva gaṃtavyaṃ laṃghituṃ naiva śakyate  krośamātraṃ gataḥ syādvai gamyate na mayā punaḥ  
kiṃ punaḥ pṛvivīmetāṃ krāṃtvā copārjitaṃ sukham  vicāryeti gaṇeśastu yaccakāra śṛṇuṣva tat  
snānaṃ kṛtvā yathānyāyaṃ samāgatya svayaṃ gṛham  uvāca pitaraṃ tatra mātaraṃ punareva saḥ  
gaṇeśa uvāca  āsane sthāpite hyatra pūjārthaṃ bhavatoriha  bhavaṃtau saṃsthitau tātau pūryyatāṃ me manorathaḥ  
brahmovāca  iti śrutvā vacastasya pārvatīparameśvarau  asthātāmāsane tatra tatpūjāgrahaṇāya vai  
tenātha pūjitau tau ca prakrāntau ca punaḥ punaḥ  evaṃ ca kṛtavān sapta praṇāmāstu tathaiva saḥ  
baddhāṃjalirathovāca gaṇeśo buddhisāgaraḥ  stutvā bahu tithastāta pitarau premavihvalau  
gaṇeśa uvāca  bho mātarbho pitastvaṃ ca śṛṇu me paramaṃ vacaḥ  śīghraṃ caivātra kartavyo vivāhaśśobhano mama  
brahmovāca  ityevaṃ vacanaṃ śrutvā gaṇeśasya mahātmanaḥ  mahābuddhinidhiṃ taṃ tau pitarāvūcatustadā  
śivā śivāvūcatuḥ  prakrāmeta bhavānsamyakpṛthivīṃ ca sakānanām  kumāro gatavāṃstatra tvaṃ gaccha pura āvraja  
brahmovāca  ityevaṃ vacanaṃ śrutvā pitrorgaṇapati drutam  uvāca niyatastatra vacanaṃ krodhasaṃyutaḥ  
gaṇeśa uvāca  bho mātarbho pitardharmarūpau prājñau yuvāṃ matau  dharmataḥ śrūyatāṃ samyak vacanaṃ mama sattamau  
mayā tu pṛthivī krāṃtā saptavāraṃ punaḥ punaḥ  evaṃ kathaṃ bruvāte vai punaśca pitarāviha  
brahmovāca  tadvacastu tadā śrutvā laukikīṃ gatimāśritau  mahālīlākarau tatra pitarāvūcatuśca tam  
pitarāvūcatuḥ  kadā krāṃtā tvayā putra pṛthivī sumahattarā  saptadvīpā samudrāṃtā mahadbhirgahanaiyutā  
brahmovāca  tayorevaṃ vacaḥ śrutvā śivāśaṃkarayormune  mahābuddhinidhiḥ putro gaṇeśo vākyamabravīt  
gaṇeśa uvāca  bhavatoḥ pūjanaṃ kṛtvā śivāśaṃkarayoraham  svabuddhyā hi samudrāntapṛdhvīkṛtaparikramaḥ  
ityevaṃ vacanaṃ deve śāstre vā dharmasañcaye  varttate kiṃ ca tattathyaṃ nahi kiṃ tathyameva vā  
pitrośca pūjanaṃ kṛtvā prakrāṃtiṃ ca karoti yaḥ  tasya vai pṛthivījanyaphalaṃ bhavati niścitam  
apahāya gṛhe yo vai pitarau tīrthamāvrajet  tasya pāpaṃ tathā proktaṃ hanane ca tayoryathā  
putrasya ca mahattīrthaṃ pitroścaraṇapaṃkajam  anyatīrthaṃ tu dūre vai gatvā samprāpyate punaḥ  
idaṃ saṃnihitaṃ tīrthaṃ sulabhaṃ dharmasādhanam  putrasya ca striyāścaiva tīrthaṃ gehe suśobhanam  
iti śāstrāṇi vedāśca bhāṣante yanniraṃtaram  bhavadbhyāṃ tatprakarttavyamasatyaṃ punareva ca  
bhavadīyaṃ tvidaṃ rūpamasatyaṃ ca bhavediha  tadā vedopyasatyo vai bhavediti na saṃśayaḥ  
śīghraṃ ca bhavitavyo me vivāhaḥ kriyatāṃ śubhaḥ  atha vā vedaśāstrañca nyalīkaṃ kathyatāmiti  
dvayoḥ śreṣṭhatamaṃ madhye yatsyātsamyagvicārya tat  kartavyaṃ ca prayatnena pitarau dharmarūpiṇau  
 brahmovāca  ityuktvā pārvatīputrassa gaṇeśaḥ prakṛṣṭadhīḥ  virarāma mahājñānī tadā buddhimatāṃ varaḥ  
tau daṃpatī ca viśveśau ṣārvatīśaṃkarau tadā  iti śrutvā vacastasya vismayaṃ paramaṃ gatā  
tataḥ śivā śivaścaiva putraṃ buddhivicakṣaṇam  supraśasyocatuḥ prītyā tau yathārthaprabhāṣiṇam  
śivāśivāvūcatuḥ  putra te vimalā buddhissamutpannā mahātmanaḥ  tvayoktaṃ yadvacaścaiva tataścaiva ca nānyathā  
samutpanne ca duḥkhe ca yasya buddhirviśiṣyate  tasya dukhaṃ vinaśyeta sūrye dṛṣṭe yathā tamaḥ  
buddhiryasya balaṃ tasya nirbuddhestu kuto balam  kūpe siṃho madonmattaśśaśakena nipātitaḥ  
vedaśāstrapurāṇeṣu bālakasya yathoditam  tvayā kṛtaṃ tu tatsarvaṃ dharmasya paripālanam  
samyakkṛtaṃ tvayā yacca tatkenāpi bhavediha  āvābhyāṃ mānitaṃ tacca nānyathā kriyate'dhunā  
brahmovāca  ityuktvā tau samāśvāsya gaṇeśaṃ buddhisāgaram  vivāhakaraṇe cāsya matiṃ cakraturuttamām  
iti śrīśivamahāpurāṇe dvitīyāyāṃ rudrasaṃhitāyāṃ caturthe kumārakhaṇḍe gaṇeśavivāhopakramonāmaikonaviṃśodhyāyaḥ  
brahmovāca  etasminnaṃtare tatra viśvarūpaḥ prajāpatiḥ  tadudyogaṃ saṃvicārya sukhamāpa prasannadhīḥ  
viśvarūpaprajeśasya divyarūpe sute ubhe  siddhibuddhiriti khyāte śubhe sarvāṃgaśobhane  
tābhyāṃ caiva gaṇeśasya girijā śaṃkaraḥ prabhū  mahotsavaṃ vivāhaṃ ca kārayāmāsaturmudā  
saṃtuṣṭā devatāssarvāstadvivāhe samāgaman  yathā caiva śivasyaiva girijāyā manorathaḥ  
tathā ca viśvakarmā'sau vivāhaṃ kṛtavāṃstathā  tathā ca ṛṣayo devā lebhire paramāṃ mudam  
gaṇeśopi tadā tābhyāṃ sukhaṃ caivāpticiṃtakam  prāptavāṃśca mune tattu varṇituṃ naiva śakyate  
kiyatā caiva kālena gaṇeśasya mahātmanaḥ  dvayoḥ patnyośca dvau divyau tasya putrau babhūvatuḥ  
siddhergaṇeśapatnyāstu kṣemanāmā suto'bhavat  buddherlābhābhidhaḥ putro hyāsītparabhaśobhanaḥ  
evaṃ sukhamaciṃtyaṃ va bhuṃjāne hi gaṇeśvare  ājagāma dvitīyaśca krāṃtvā pṛthvīṃ sutastadā  
tāvaśca nāradenaiva prāpto gehe mahātmanā  yathārthaṃ vacmi no'satyaṃ na chalena na matsarāt  
pitṛbhyāṃ tu kṛtaṃ yacca śivayā śaṃkareṇa te  tanna kuryyātparo loke satyaṃ satyaṃ bravīmyaham  
niṣkāsya tvāṃ kukramaṇaṃ miṣamutpādya yatnataḥ  gaṇeśasya varokāri vivāhaḥ paraśobhanaḥ  
gaṇeśasya kṛtodvāho labdhavāṃsstrīdvayaṃ mudā  viśvarūpaprajeśasya kanyāratnaṃ mahottamam  
putradvayaṃ lalābhāsau dvayoḥ patnyośśubhāṃgayoḥ  siddhe kṣemaṃ tathā buddherlābhaṃ sarvaṃ sukhapradam  
patnyordvayorgaṇeśo'sau labdhvā putradvayaṃ śubham  mātāpitrormatenaiva sukhaṃ bhuṃkte niraṃtaram  
bhavatā pṛthivī krāṃtā sasamudrā sakānanā  tacchalājñāvaśāttāta tasya jātaṃ phalaṃ tvidam  
pitṛbhyāṃ kriyatāsmaivacchalaṃ tāta vicāryatām  svasvāmibhyāṃ viśeṣeṇa hyanyaḥ kinna karoti vai  
asamyakca kṛtaṃ tābhyāṃ tvatpitṛbhyāṃ hi karma ha  vicāryatāṃ tvayā'pīha maccitte na śubhaṃ matam  
dadyādyadi garaṃ mātā vikrīṇīyātpitā yadi  rājā harati sarvasvaṃ kasmai kiṃ ca bravītu vai  
yenaivedaṃ kṛtaṃ syādvai karmānarthakaraṃ param  śāṃtikāmassudhīstāta tanmukhaṃ na vilokayet  
iti nītiḥ śrutau proktā smṛtau śāstreṣu sarvataḥ  niveditā ca sā te'dya yathecchasi tathā kuru  
brahmovāca  ityuktvā nārada tvaṃ tu maheśvaramanogatiḥ  tasmai tathā kumārāya vākyaṃ maunamupāgataḥ  
skando'pi pitaraṃ natvā kopāgnijvalitastadā  jagāma parvataṃ krauṃcaṃ pitṛbhyāṃ vārito'pi san  
vāraṇe ca kṛte tvadya gamyate ca kathaṃ tvayā  ityevaṃ ca niṣiddhopi procya neti jagāma saḥ  
na sthātavyaṃ mayā tātau kṣaṇamapyatra kiṃcana  yadyevaṃ kapaṭaṃ prītimapahāya kṛtaṃ mayi  
evamuktvā gatastatra mune so'dyāpi vartate  darśanenaiva sarveṣāṃ lokānāṃ pāpahārakaḥ  
taddinaṃ hi samārabhya kārtikeyasya tasya vai  śivaputrasya devarṣe kumāratvaṃ pratiṣṭhitam  
tannāma śubhadaṃ loke prasiddhaṃ bhuvanatraye  sarvapāpaharaṃ puṇyaṃ brahmacaryapradaṃ param  
kārtikyāṃ ca sadā devā ṛṣayaśca satīrthakāḥ  darśanārthaṃ kumārasya gacchaṃti ca munīśvarāḥ  
kārtikyāṃ kṛttikāsaṃge kuryādyaḥ svāmidarśanam  tasya pāpaṃ dahetsarvaṃ cittepsita phalaṃ labhet  
umāpi duḥkhamāpannā skandasya virahe sati  uvāca svāminaṃ dīnā tatra gaccha mayā prabho  
tatsukhārthaṃ svayaṃ śaṃbhurgatassvāṃśena parvate  mallikārjunanāmāsījjyotirliṅgaṃ sukhāvaham  
adyāpi dṛśyate tatra śivayā sahitaśśivaḥ  sarveṣāṃ nijabhaktānāṃ kāmapūrassatāṃ gatiḥ  
tamāgataṃ sa vijñāya kumārassaśivaṃ śivam  sa virajya tato'nyatra gaṃtumāsītsamutsukaḥ  
devaiśca munibhiścaiva prārthitassopi dūrataḥ  yojanatrayamutsṛjya sthitaḥ sthāne ca kārtikaḥ  
putrasnehāturau tau vai śivau parvaṇi parvaṇi  darśanārthaṃ kumārasya tasya nārada gacchataḥ  
amāvāsyādine śaṃbhuḥ svayaṃ gacchati tatra ha  pūrṇamāsī dine tatra pārvatī gacchati dhruvam  
yadyattasya ca vṛttāṃtaṃ bhavatpṛṣṭaṃ munīśvara  kārtikasya gaṇeśasya paramaṃ kathitaṃ mayā  
etacchrutvā naro dhīmān sarvapāpaiḥ pramucyate  śobhanāṃ labhate kāmānīpsitānsakalānsadā  
yaḥ paṭhetpāṭhayedvāpi śṛṇuyācchrāvayettathā  sarvānkāmānavāpnoti nātra kāryā vicāraṇā  
brāhmaṇo brahmavarcasvī kṣatriyo vijayī bhavet  vaiśyo dhana samṛddhassyācchūdrassatsamatāmiyāt  
rogī rogātpramucyeta bhayānmucyeta bhītiyuk  bhūtapretādibādhābhyaḥ pīḍito na bhavennaraḥ  
etadākhyānamanaghaṃ yaśasyaṃ sukhavarddhanam  āyuṣyaṃ svargyamatulaṃ putrapautrādikārakam  
apavargapradaṃ cāpi śivajñānapradaṃ param  śivāśivaprītikaraṃ śivabhaktivivarddhanam  
śravaṇīyaṃ sadā bhaktairniḥkāmaiśca mumukṣubhiḥ  śivādvaitapradaṃ caitatsadāśivamayaṃ śivam  
iti śrīśivamahāpurāṇe dvitīyāyāṃ rudrasaṃhitāyāṃ caturthe kumārakhaṇḍe gaṇeśavivāhavarṇanaṃ nāma viṃśo'dhyāyaḥ  
samāptoyaṃ rudrasaṃhitāntargataḥ kumārakhaṇḍaścaturthaḥ  
 śrīgaṇeśāya namaḥ   śrīgaurīśaṃkarābhyāṃ namaḥ   nārada uvāca  śrutamasmābhirānaṃdapradaṃ caritamuttamam  gṛhasthasyaiva śaṃbhośca gaṇaskaṃdādisatkatham  
idānīṃ brūhi suprītyā caritaṃ varamuttamam  śaṃkaro hi yathā rudro jaghāna viharankhalān  
kathaṃ dadāha bhagavānnagarāṇi suradviṣām  trīṇyekena ca bāṇena yugapatkena vīryavān  
etatsarvaṃ samācakṣva caritaṃ śaśimaulinaḥ  devarṣisukhadaṃ śaśvanmāyāviharataḥ prabhoḥ  
 brahmovāca  evametatpurā pṛṣṭo vyāsena ṛṣisattamaḥ  sanatkumāraṃ provāca tadeva kathayāmyaham  
sanatkumāra uvāca  śṛṇu vyāsa mahāprājña caritaṃ śaśimaulinaḥ  yathā dadāha tripuraṃ bāṇenaikena viśva hṛt  
śivātmajena skandena nihate tārakāsure  tatputrāstu trayo daityāḥ paryatapyanmunīśvara  
tārakākhyastu tajjeṣṭho vidyunmālī ca madhyamaḥ  kamalākṣaḥ kanīyāṃśca sarve tulyabalāssadā  
jitendriyāssasannaddhāssaṃyatāssatyavādinaḥ  dṛḍhacittā mahāvīrā devadrohiṇa eva ca  
te tu meruguhāṃ gatvā tapaścakrurmahādbhutam  trayassarvānsubhogāṃśca vihāya sumanoharān  
vasaṃte sarvakāmāṃśca gītavāditranissvanam  vihāya sotsavaṃ tepustrayaste tārakātmajāḥ  
grīṣme sūryaprabhāṃ jitvā dikṣu prajvālya pāvakam  tanmadhyasaṃsthāḥ siddhyarthaṃ juhuvurhavyamādarāt  
mahāpratāpapatitāssarvepyāsan sumūrchitāḥ  varṣāsu gatasaṃtrāsā vṛṣṭiṃ mūrddhanyadhārayan  
śaratkāle prasūtaṃ tu bhojanaṃ tu bubhukṣitāḥ  ramyaṃ snigdhaṃ sthiraṃ hṛdyaṃ phalaṃ mūlamanuttamam  
saṃyamātkṣuttṛṣo jitvā pānānyuccāvacānyapi  bubhukṣitebhyo dattvā tu bubhūvurupalā iva  
saṃsthitāste mahātmāno nirādhārāścaturdiśam  hemaṃte girimāśritya dhairyeṇa parameṇa tu  
tuṣāradehasaṃchannā jalaklinnena vāsasā  āsādya dehaṃ kṣaumeṇa śiśire toyamadhyagāḥ  
anirviṇṇāstatassarve kramaśo'varddhayaṃstapaḥ  tepustrayaste tatputrā vidhimuddiśya sattamāḥ  
tapa ugraṃ samāsthāya niyame parame sthitā  tapasā karṣayāmāsurdehān svān dānavottamāḥ  
varṣāṇāṃ śatakaṃ caiva padamekaṃ nidhāya ca  bhūmau sthitvā paraṃ tatra tepuste balavattarāḥ  
te sahasraṃ tu varṣāṇāṃ vātabhakṣāssudāruṇāḥ  tapastepurdurātmānaḥ paraṃ tāpamupāgatāḥ  
varṣāṇāṃ tu sahasraṃ vai mastakenāsthitāstathā  varṣāṇāṃ tu śatenaiva ūrddhvabāhava āsitāḥ  
evaṃ duḥkhaṃ paraṃ prāptā durāgrahaparā ime  īdṛkte saṃsthitā daityā divārātramataṃdritā  
evaṃ teṣāṃ gataḥ kālo mahān sutapatāṃ mune  brahmātmanāṃ tārakāṇāṃ dharmeṇeti matirmama  
prādurāsīttato brahmā surāsuragururmahān  saṃtuṣṭastapasā teṣāṃ varaṃ dātuṃ mahāyaśāḥ  
munidevāsuraissārddhaṃ sāṃtvapūrvamidaṃ vacaḥ  tatastānabravītsarvān sarvabhūtapitāmahaḥ  
brahmovāca  prasanno'smi mahādaityā yuṣmākaṃ tapasā mune  sarvaṃ dāsyāmi yuṣmabhyaṃ varaṃ brūta yadīpsitam  
kimarthaṃ sutapastaptaṃ kathayadhvaṃ suradviṣāṃ  sarveṣāṃ tapaso dātā sarvakartāsmi sarvadā  
sanatkumāra uvāca  tasya tadvacanaṃ śrutvā śanaiste svātmano gatam  ūcuḥ prāṃjalayassarve praṇipatya pitāmaham  
daityā ūcuḥ  yadi prasanno deveśa yadi deyo varastvayā  avadhyatvaṃ ca sarveṣāṃ sarvabhūteṣu dehinaḥ  
sthirān kuru jagannātha pāṃtu naḥ paripaṃthinaḥ  jarārogādayassarve nāsmānmṛtyuragāt kvacit  
ajarāścāmarāssarve bhavāma iti no matam  samṛtyavaḥ kariṣyāmassarvānanyāṃstrilokake  
lakṣmyā kiṃ tadvipulayā kiṃ kāryaṃ hi purottamaiḥ  anyaiśca vipulairbhogaissthānaiśvaryeṇa vā punaḥ  
yatraiva mṛtyunā grasto niyataṃ paṃcabhirdinaiḥ  vyarthaṃ tasyākhilaṃ brahman niścitaṃ na itīva hi  
sanatkumāra uvāca  iti śrutvā vacasteṣāṃ daityānāṃ ca tapasvinām  pratyuvāca śivaṃ smṛtvā svaprabhuṃ giriśaṃ vidhiḥ  
brahmovāca  nāsti sarvāmaratvaṃ ca nivartadhvamato'surāḥ  anyaṃ varaṃ vṛṇīdhvaṃ vai yādṛśo vo hi rocate  
jāto janiṣyate nūnaṃ jaṃtuḥ kopyasurāḥ kvacit  ajaraścāmaro loke na bhaviṣyati bhūtale  
ṛte tu khaṃḍaparaśoḥ kālakālāddharestathā  tau dharmādharmaparamāvavyaktau vyaktarūpiṇau  
saṃpīḍanāya jagato yadi sa kriyate tapaḥ  saphalaṃ tadgataṃ vedyaṃ tasmātsuvihitaṃ tapaḥ  
tadvicārya svayaṃ buddhyā na śakyaṃ yatsurāsuraiḥ  durlabhaṃ vā sudussādhyaṃ mṛtyuṃ vaṃcayatānaghāḥ  
tatkiṃcinmaraṇe hetuṃ vṛṇīdhvaṃ sattvamāśritāḥ  yena mṛtyurnaiva vṛto rakṣatastatpṛthak pṛthak  
sanatkumāra uvāca  etadvidhivacaḥ śrutvā muhūrttaṃ dhyānamāsthitāḥ  procuste ciṃtayitvātha sarvalokapitāmaham  
daityā ūcuḥ  bhagavannāsti no veśma parākramavatāmapi  adhṛṣyāḥ śātravānāṃ tu yanna vatsyāmahe sukham  
purāṇi trīṇi no dehi nirmāyātyadbhutāni hi  sarvasaṃpatsamṛddhānya pradhṛṣyāṇi divaukasām  
vayaṃ purāṇi trīṇyeva samāsthāya mahīmimām  cariṣyāmo hi lokeśa tvatprasādājjagadguro  
tārakākṣastataḥ prāha yadabhedyaṃ surairapi  karoti viśvakarmā tanmama hemamayaṃ puram  
yayāce kamalākṣastu rājataṃ sumahatpuram  vidyunmālī ca saṃhṛṣṭo vajrāyasamayaṃ mahat  
pureṣveteṣu bho brahmannekasthānasthiteṣu ca  madhyāhnābhijite kāle śītāṃśau puṣpa saṃsthite  
uparyuparyadṛṣṭeṣu vyomni līlābhrasaṃsthite  varṣatsu kālamegheṣu puṣkarāvartanāmasu  
tathā varṣasahasrāte sameṣyāmaḥ parasparam  ekībhāvaṃ gamiṣyaṃti purāṇyetāni nānyathā  
sarvadevamayo devassarveṣāṃ me kuhelayā  asaṃbhave rathe tiṣṭhan sarvopaskaraṇānvite  
asaṃbhāvyaikakāṃḍena bhinattu nagarāṇi naḥ  nirvairaḥ kṛttivāsāstu yosmākamiti nityaśaḥ  
vaṃdyaḥ pūjyobhivādyaśca sosmākaṃ nirdahetkatham  iti cetasi saṃdhāya tādṛśo bhuvi durlabhaḥ  
sanatkumāra uvāca  etacchrutvā vacasteṣāṃ brahmā lokapitāmahaḥ  evamastīti tān prāha sṛṣṭikartā smarañśivam  
ājñāṃ dadau mayasyāpi kutra tvaṃ nagaratrayam  kāṃcanaṃ rājataṃ caiva āyasaṃ ceti bho maya  
ityādiśya mayaṃ brahmā pratyakṣaṃ prāviśaddivam  teṣāṃ tārakaputrāṇāṃ paśyatāṃ nijadhāma hi  
tato mayaśca tapasā cakre dhīraḥ purāṇyatha  kāṃcanaṃ tārakākṣasya kamalākṣasya rājatam  
vidyunmālyāyasaṃ caiva trividhaṃ durgamuttamam  svarge vyomni ca bhūmau ca kramājjñeyāni tāni vai  
datvā tebhyo surebhyaśca purāṇi trīṇi vai mayaḥ  praviveśa svayaṃ tatra hitakāmaparāyaṇaḥ  
evaṃ putratrayaṃ prāpya praviṣṭāstārakātmajāḥ  bubhujussakalānbhogānmahābalaparākramāḥ  
kalpadrumaiśca saṃkīrṇaṃ gajavājisamākulam  nānāprāsādasaṃkīrṇaṃ maṇijālasamā vṛtam  
sūryamaṇḍalasaṃkāśairvimānaissarvatomukhaiḥ  padmarāgamayaiścaiva śobhitaṃ candrasannibhaiḥ  
prāsādairgopurairdivyaiḥ kailāsaśikharopamaiḥ  divyastrījanasaṃkīrṇairgaṃdharvaissiddhacāraṇaiḥ  
rudrālayaiḥ pratigṛhamagnihotraiḥ pratiṣṭhitaiḥ  dvijottamaiśśāstra jñaiśśivabhaktirataissadā  
vāpīkūpataḍāgaiśca dīrghikābhissuśobhitam  udyānavanavṛkṣaiśca svargacyuta guṇottamaiḥ  
nadīnadasarinmukhyapuṣkaraiḥ śobhitaṃ sadā  sarvakāmaphalādyaiścānekairvṛkṣairmanoharam  
mattamātaṃgayūthaiśca turaṃgaiśca suśobhanaiḥ  rathaiśca vividhākāraiśśibikābhiralaṃkṛtam  
samayādiśikaiścaiva krīḍāsthānaiḥ pṛthakpṛthak  vedādhyayanaśālābhirvividhābhiḥ pṛthakpṛthak  
adṛṣṭaṃ manasā vācā pāpānvitanaraissadā  mahātmabhiśśubhācāraiḥ puṇyavadbhiḥ pravīkṣyate  
pativratābhiḥ sarvatra pāvitaṃ sthalamuttamam  patisevanaśīlābhirvimukhābhiḥ kudharmataḥ  
daityaśūrairmahābhāgaissadāraissasutairdvijaiḥ  śrautasmārtārthatattvajñaissvadharmaniratairyutam  
vyūḍhoraskairvṛṣaskaṃdhaissāmayuddhadharaissadā  praśāṃtaiḥ kupitaiścaiva kubjairvāmanakaistathā  
nīlotpaladalaprakhyairnīlakuṃcitamūrddhajaiḥ  mayena rakṣitaissarvaiśśikṣitairyuddhalālasaiḥ  
varasamararatairyutaṃ samaṃtādajaśivapūjanayā viśuddhavīryaiḥ  ravimarutamahendrasaṃnikāśaissuramathanaissudṛḍhaissusevitaṃ yat  
śāstravedapurāṇeṣu yeye dharmāḥ prakīrtitāḥ  śivapriyāssadā devāste dharmāstatra sarvataḥ  
evaṃ labdhavarāste tu daiteyāstārakātmajāḥ  śaivaṃ mayamupāśritya nivasaṃti sma tatra ha  
sarvaṃ trailokyamutsārya praviśya nagarāṇi te  kurvaṃti sma mahadrājyaṃ śivamārgaratāssadā  
tato mahān gataḥ kālo vasatāṃ puṇyakarmaṇām  yathāsukhaṃ yathājoṣaṃ sadrājyaṃ kurvatāṃ mune  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṇḍe tripuravadhopākhyāne tripuravarṇanaṃ nāma prathamo'dhyāyaḥ  
 vyāsa uvāca  brahmaputra mahāprājña vada me vadatāṃ vara  tataḥ kimabhavaddevāḥ kathaṃ ca sukhino'bhavan  
 brahmovāca  ityākarṇya vacastasya vyāsasyāmitadhīmataḥ  sanatkumāraḥ provāca smṛtvā śivapadāmbujam  
sanatkumāra uvāca  atha tatprabhayā dagdhā devā hīndrādayastathā  saṃmaṃtrya duḥkhitāssarve brahmāṇaṃ śaraṇaṃ yayuḥ  
natvā pitāmahaṃ prītyā parikṣiptākhilāssurāḥ  duḥkhaṃ vijñāpayāmāsurvilokyāvasaraṃ tataḥ  
devā ūcuḥ  dhātastripuranāthena satārakasutena hi  sarve pratāpitā nūnaṃ mayena tridivaukasaḥ  
ataste śaraṇaṃ yātā duḥkhitā hi vidhe vayam  kuru tvaṃ tadvadhopāyaṃ sukhinassyāma tadyathā  
 sanatkumāra uvāca  iti vijñāpito devairvihasya bhavakṛdvidhiḥ  pratyuvācātha tānsarvānmayato bhītamānasān  
brahmovāca  na bhetavyaṃ surāstebhyo dānavebhyo viśeṣataḥ  ācakṣe tadvadhopāyaṃ śivaṃ śarvaḥ kariṣyati  
matto vivardhito daityo vadhaṃ matto na cārhati  tathāpi puṇyaṃ varddhaita nagare tripure punaḥ  
śivaṃ ca prārthayadhvaṃ vai sarve devāssavāsavāḥ  sarvādhīśaḥ prasannaścetsa vaḥ kāryaṃ kariṣyati  
sanatkumāra uvāca  ityākarṇya vidhervāṇīṃ sarve devāssavāsavāḥ  dukhitāste yayustatra yatrāste vṛṣabhadhvajaḥ  
praṇamya bhaktyā deveśaṃ sarve prāṃjalayastadā  tuṣṭuvurvinataskaṃdhāśśaṃkaraṃ lokaśaṃkaram  
 devā ūcuḥ  namo hiraṇyagarbhāya sarvasṛṣṭi vidhāyine  namaḥ sthitikṛte tubhyaṃ viṣṇave prabhaviṣṇave  
namo harasvarūpāya bhūtasaṃhārakāriṇe  nirguṇāya namastubhyaṃ śivāyāmita tejase  
avasthārahitāyātha nirvikārāya varcase  mahābhūtātmabhūtāya nirliptāya mahātmane  
namaste bhūtapataye mahābhārasahiṣṇave  tṛṣṇāharāya nirvairākṛtaye bhūritejase  
mahādaityamahāraṇyanāśine dāvavahnaye  daityadrumakuṭhārāya namaste śūlapāṇaye  
mahādanujanāśāya namaste parameśvara  ambikāpataye tubhyaṃ namassarvāstradhāraka  
namaste pārvatīnātha paramātmanmaheśvara  nīlakaṃṭhāya rudrāya namaste rudrarūpiṇe  
namo vedāntavedyāya mārgātītāya te namaḥ  namoguṇasvarūpāya guṇine guṇavarjite  
mahādeva namastubhyaṃ trilokīnandanāya ca  pradyumnāyāniruddhāya vāsudevāya te namaḥ  
saṃkarṣaṇāya devāya namaste kaṃsanāśine  cāṇūramardine tubhyaṃ dāmodara viṣādine  
hṛṣīkeśācyuta vibho mṛḍa śaṃkara te namaḥ  adhokṣaja gajārāte kāmāre viṣabhakṣaṇaḥ  
nārāyaṇāya devāya nārāyaṇaparāya ca  nārāyaṇasvarūpāya nārāṇayatanūdbhava  
namaste sarvarūpāya mahānarakahāriṇe  pāpāpahāriṇe tubhyaṃ namo vṛṣabhavāhana  
kṣaṇādikālarūpāya svabhaktabaladāyine  nānārūpāya rūpāya daityacakravimardine  
namo brahmaṇyadevāya gobrāhmaṇahitāya ca  sahasramūrttaye tubhyaṃ sahasrāvayavāya ca  
dharmarūpāya sattvāya namassattvātmane hara  vedavedyasvarūpāya namo vedapriyāya ca  
namo vedasvarūpāya vedavaktre namo namaḥ  sadācārādhvagamyāya sadācārādhvagāmine  
viṣṭaraśravase tubhyaṃ namassatyamayāya ca  satyapriyāya satyāya satyagamyāya te namaḥ  
namaste māyine tubhyaṃ māyādhīśāya vai namaḥ  brahmagāya namastubhyaṃ brahmaṇe brahmajāya ca  
tapase te namastvīśa tapasā phaladāyine  stutyāya stutaye nityaṃ stutisaṃprītacetase  
śrutyācāraprasannāya stutyācārapriyāya ca  caturvidhasvarūpāya jalasthalajarūpiṇe  
sarve devādayo nātha śreṣṭhatvena vibhūtayaḥ  devānāmindrarūpo'si grahāṇāṃ tvaṃ ravirmataḥ  
satyaloko'si lokānāṃ saritāṃ dyusaridbhavān  śvetavarṇo'si varṇānāṃ sarasāṃ mānasaṃ saraḥ  
śailānāṃ girijātātaḥ kāmadhuktvaṃ ca goṣu ha  kṣīrodadhistu sindhūnāṃ dhātūnāṃ hāṭako bhavān  
varṇānāṃ brāhmaṇo'si tvaṃ nṛṇāṃ rājāsi śaṃkara  muktikṣetreṣu kāśī tvaṃ tīrthānāṃ tīrtharāḍ bhavān  
upaleṣu samasteṣu sphaṭikastvaṃ maheśvara  kamalastvaṃ prasūneṣu śaileṣu himavāṃstathā  
bhavānvāgvyavahāreṣu bhārgavastvaṃ kaviṣvapi  pakṣiṣvevāsi śarabhaḥ siṃho hiṃsreṣu saṃmataḥ  
śālagrāmaśilā ca tvaṃ śilāsu vṛṣabhadhvaja  pūjya rūpeṣu sarveṣu narmadāliṃgameva hi  
nandīśvaro'si paśuṣu vṛṣabhaḥ parameśvara  vedeṣūpaniṣadrūpī yajvanāṃ śītabhānumān  
pratāpināṃ pāvakastvaṃ śaivānāmacyuto bhavān  bhārataṃ tvaṃ purāṇānāṃ makāro'syakṣareṣu ca  
praṇavo bījamaṃtrāṇāṃ dāruṇānāṃ viṣaṃ bhavān  vyomavyaptimatāṃ tvaṃ vai paramātmāsi cātmanām  
indriyāṇāṃ manaśca tvaṃ dānānāmabhayaṃ bhavān  pāvanānāṃ jalaṃ cāsi jīvanānāṃ tathāmṛtam  
lābhānāṃ putralābho'si vāyurvegavatāmasi  nityakarmasu sarveṣu saṃdhyopāstirbhavānmatā  
kratūnāmaśvamedho'si yugānāṃ prathamo yugaḥ  puṣyastvaṃ sarvadhiṇyānāmamāvāsyā tithiṣvasi  
sarvartuṣu vasaṃtastvaṃ sarvaparvasu saṃkramaḥ  kuśo'si tṛṇajātīnāṃ sthūlavṛkṣeṣu vai vaṭaḥ  
yogeṣu ca vyatīpātassomavallī latāsu ca  buddhīnāṃ dharmabuddhistvaṃ kalatraṃ suhṛdāṃ bhavān  
sādhakānāṃ śucīnāṃ tvaṃ prāṇāyāmo maheśvara  jyotirliṃgeṣu sarveṣu bhavān viśve śvaro mataḥ  
dharmastvaṃ sarvabaṃdhūnāmāśramāṇāṃ paro bhavān  mokṣastvaṃ sarvavarṇeṣu rudrāṇāṃ nīlalohitaḥ  
ādityānāṃ vāsudevo hanūmānvānareṣu ca  yajñānāṃ japayajño'si rāmaḥ śastrabhṛtāṃ bhavān  
gaṃdharvāṇāṃ citraratho vasūnāṃ pāvako dhruvam  māsānāmadhimāsastvaṃ vratānāṃ tvaṃ caturdaśī  
airāvato gajendrāṇāṃ siddhānāṃ kapilo mataḥ  anaṃtastvaṃ hi nāgānāṃ pitṝṇāmaryamā bhavān  
kālaḥ kalayatāṃ ca tvaṃ daityānāṃ balireva ca  kiṃ bahūktena deveśa sarvaṃ viṣṭabhya vai jagat  
ekāṃśena sthitastvaṃ hi bahiḥstho'nvita eva ca  
sanatkumāra uvāca  iti stutvā surāssarve mahādevaṃ vṛṣadhvajam  stotrairnānāvidhaidiṃvyaiḥ śūlinaṃ parameśvaram  
pratyūcuḥ prastutaṃ dīnāssvārthaṃ svārthavicakṣaṇāḥ  vāsavādyā nataskadhāḥ kṛtāñjali puṭā mune  
devā ūcuḥ  parājitā mahādeva bhrātṛbhyāṃ sahitena tu  bhagavaṃstārakotpannaiḥ sarve devāssavāsavāḥ  
trailokyaṃ svavaśaṃ nītaṃ tathā ca munisattamāḥ  vidhvastāssarvasaṃsiddhāssarvamutsāditaṃ jagat  
yajñabhāgānsamagrāṃstu svayaṃ gṛhṇāti dāruṇaḥ  pravartito hyadharmastairṛṣīṇāṃ ca nivāritaḥ  
avadhyāssarvabhūtānāṃ niyataṃ tārakātmajāḥ  tadicchayā prakurvanti sarve karmāṇi śaṃkara  
yāvanna kṣīyate daityairghoraistripuravāsibhiḥ  tāvadvidhīyatāṃ nītiryayā saṃrakṣyate jagat  
 sanatkumāra uvāca  ityākarṇya vacasteṣāmindrādīnāṃ divaukasām  śivaḥ saṃbhāṣamāṇānāṃ prativākyamuvāca saḥ  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe devastutirnāma dvitīyo'dhyāyaḥ  
śiva uvāca  ayaṃ vai tripurādhyakṣa puṇyavānvartate'dhunā  yatra puṇyaṃ pravarteta na haṃtavyo budhaiḥ kvacit  
jānāmi devakaṣṭaṃ ca vibudhāssakalaṃ mahat  daityāste prabalā haṃtumaśakyāstu surāsuraiḥ  
puṇyavaṃtastu te sarve samayāstārakātmajāḥ  dussādhyastu vadhasteṣāṃ sarveṣāṃ puravāsinām  
mitradrohaṃ kathaṃ jānankaromi raṇakarkaśaḥ  suhṛddrohe mahatpāpaṃ pūrvamuktaṃ svayaṃbhuvā  
brahmaghnaṃ ca surāpe ca steye bhagnavrate tathā  niṣkṛtirvihitā sadbhiḥ kṛtaghne nāsti niṣkṛtiḥ  
mama bhaktāstu te daityā mayā vadhyā kathaṃ surāḥ  vicāryatāṃ bhavadbhiśca dharmajñaireva dharmataḥ  
tāvatte naiva haṃtavyā yāvadbhaktikṛtaśca me  tathāpi viṣṇave devā nivedyaṃ kāraṇaṃ tvidam  
sanatkumāra uvāca  ityevaṃ tadvacaḥ śrutvā devāśśakrapurogamāḥ  nyavedayan drutaṃ sarve brahmaṇe prathamaṃ mune  
tato vidhiṃ puraskṛtya sarve devāssavāsavāḥ  vaikuṃṭhaṃ prayayuśśīghraṃ sarve śobhāsamanvitam  
tatra gatvā hariṃ dṛṣṭvā praṇemurjātasaṃbhramāḥ  tuṣṭuvuśca mahābhaktyā kṛtāṃjalipuṭāssurāḥ  
svaduḥkhakāraṇaṃ sarvaṃ pūrvavattadanaṃtaram  nyavedayandrutaṃ tasmai viṣṇave prabhaviṣṇave  
devaduḥkhaṃ tataḥ śrutvā dattaṃ ca tripurālaye  jñātvā vrataṃ ca teṣāṃ tadviṣṇurvacanamabravīt  
viṣṇuruvāca  idaṃ satyaṃ vacaścaiva yatra dharmassanātanaḥ  tatra duḥkhaṃ na jāyeta sūrye dṛṣṭe yathā tamaḥ  
 sanatkumāra uvāca  ityetadvacanaṃ śrutvā devā duḥkhamupāgatāḥ  punarūcustathā viṣṇuṃ parimlānamukhāmbujāḥ  
devā ūcuḥ  kathaṃ caiva prakarttavyaṃ kathaṃ duḥkhaṃ nirasyate  kathaṃ bhavema sukhinaḥ kathaṃ sthāsyāmahe vayam  
kathaṃ dharmā bhaviṣyaṃti tripure jīvite sati  devaduḥkhapradā nūnaṃ sarve tripuravāsinaḥ  
kiṃ vā te tripurasyeha vadhaścaiva vidhīyatām  nocedakālikī devasaṃhatiḥ kriyatāṃ dhruvam  
sanatkumāra uvāca  ityuktvā te tadā devā duḥkhaṃ kṛtvā punaḥ punaḥ  sthitiṃ naiva gatiṃ te vai cakrurdevavarādiha  
tānvai tathāvidhāndṛṣṭvā hīnānvinayasaṃyutān  sopi nārāyaṇaḥ śrīmāṃściṃtayeccetasā tathā  
kiṃ kāryaṃ devakāryeṣu mayā devasahā yinā  śivabhaktāstu te daityāstārakasya sutā iti  
iti saṃcintya tatkāle viṣṇunā prabhaviṣṇunā  tato yajñāssmṛtāstena devakāryārthamakṣayāḥ  
tadviṣṇusmṛtimātreṇa yajñāste tatkṣaṇaṃ drutam  āgatāstatra yatrāste śrīpatiḥ puruṣottamaḥ  
tato viṣṇuṃ yajñapatiṃ purāṇaṃ puruṣaṃ harim  praṇamya tuṣṭuvuste vai kṛtāṃjalipuṭāstadā  
bhagavānapi tāndṛṣṭvā yajñānprāha sanātanam  sanātanastadā seṃdrāndevānālokya cācyutaḥ  
viṣṇuruvāca  anenaiva sadā devā yajadhvaṃ parameśvaram  puratrayavināśāya jagattrayavibhūtaye  
sanatkumāra uvāca  acyutasya vacaḥ śrutvā devadevasya dhīmataḥ  premṇā te praṇatiṃ kṛtvā yajñeśaṃ te'stuvansurāḥ  
evaṃ stutvā tato devā ajayanyajñapūruṣam  yajñoktena vidhānena saṃpūrṇavidhayo mune  
tatastasmādyajñakuṃḍātsamutpetussahasraśaḥ  bhūtasaṃghā mahākāyāḥ śūlaśaktigadāyudhāḥ  
dadṛśuste surāstān vai bhūtasaṃghānsahasraśaḥ  śūla śaktigadāhastāndaṇḍacāpaśilāyudhān  
nānāpraharaṇopetān nānāveṣadharāṃstathā  kālāgnirudrasadṛśānkālasūryopamāṃstadā  
dṛṣṭvā tānabravīdviṣṇuḥ praṇipatya puraḥsthitān  bhūtānyajñapatiḥ śrīmānudrājñāpratipālakaḥ  
viṣṇuruvāca  bhūtāḥ śṛṇuta madvākyaṃ devakāryārthamudyatāḥ  gacchantu tripuraṃ sadyassarve hi balavattarāḥ  
gatvā dagdhvā ca bhittvā ca bhaṅktvā daityapuratrayam  punaryathāgatā bhūtāgaṃtumarhatha bhūtaye  
sanatkumāra uvāca  tacchrutvā bhagavadvākyaṃ tato bhūtagaṇāśca te  praṇamya devadevaṃ taṃ yayurdaityapuratrayam  
gatvā tatpraviśaṃtaśca tripurādhipatejasi  bhasmasādabhavansadyaśśalabhā iva pāvake  
avaśiṣṭāśca ye kecitpalāyanaparāyaṇāḥ  nissṛtyāraṃ samāyātā harernikaṭamākulāḥ  
tāndṛṣṭvā sa hariḥ śrutvā tacca vṛttamaśeṣataḥ  ciṃtayāmāsa bhagavānmanasā puruṣottamaḥ  
kiṃ kṛtyamadhunā kāryamiti saṃtaptamānasaḥ  saṃtaptānamarānsarvānājñāya ca savāsavān  
kathaṃ teṣāṃ ca daityānāṃ balāddhatvā puratrayam  devakāryaṃ kariṣyāmītyāsīcciṃtāsamākulaḥ  
nāśo'bhicārato nāsti dharmiṣṭhānāṃ na saṃśayaḥ  iti prāha svayaṃ ceśaḥ śrutyācārapramāṇakṛt  
daityāśca te hi dharmiṣṭhāssarve tripuravāsinaḥ  tasmādavadhyatāṃ prāptā nānyathā surapuṃgavāḥ  
kṛtvā tu sumahatpāpaṃ rudramabhyarcayaṃti te  mucyaṃte pātakaiḥ sarvaiḥ padmapatramivāṃbhasā  
rudrābhyarcanato devāḥ sarve kāmā bhavaṃti hi  nānopabhogasaṃpattirvaśyatāṃ yāti vai bhuvi  
tasmāttadbhogino daityā liṃgārcanaparāyaṇāḥ  anekavidhasaṃpattermokṣasyāpi paratra ca  
tataḥ kṛtvā dharmavighnaṃ teṣāmevātmamāyayā  daityānāṃ devakāryārthaṃ hariṣye tripuraṃ kṣaṇāt  
vicāryetthaṃ tatasteṣāṃ bhagavānpuruṣottamaḥ  kartuṃ vyavasthitaḥ paścāddharmavighnaṃ surāriṇām  
yāvacca veda dharmāstu yāvadvai śaṃkarārcanam  yāvacca śucikṛtyādi tāvannāśo bhavenna hi  
tasmādevaṃ prakartavyaṃ vedadharmastato vrajet  tyaktaliṃgārcanā daityā bhaviṣyaṃti na saṃśayaḥ  
iti niścitya vai viṣṇurvighnārthamakarottadā  teṣāṃ dharmasya daityānāmupāyaṃ śruti khaṇḍanam  
tadaivovāca devānsa viṣṇurdevasahāyakṛt  śivājñayā śivenaivājñaptastrailokyarakṣaṇe  
 viṣṇuruvāca  he devāssakalā yūyaṃ gacchata svagṛhāndhruvam  devakāryaṃ kariṣyāmi yathāmati na saṃśayaḥ  
tānrudrādvimukhānnūnaṃ kariṣyāmi suyatnataḥ  svabhaktirahitāñjñātvā tānkariṣyati bhasmasāt  
 sanatkumāra uvāca  tadājñāṃ śirasādhāyaśvāsitāste'marā mune  svasvadhāmāni viśvastā yayurbrahmāpi moditāḥ  
tataścaivākarodviṣṇurdevārthaṃ hitamuttamam  tadeva śrūyatāṃ samyaksarvapāpapraṇāśanam  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṇḍe tripuravadhopākhyāne bhūtatripuradharmavarṇanaṃ nāma tṛtīyo'dhyāyaḥ  
sanatkumāra uvāca  asṛjacca mahātejāḥ puruṣaṃ svātmasaṃbhavam  ekaṃ māyāmayaṃ teṣāṃ dharmavighnārthamacyutaḥ  
muṃḍinaṃ mlānavastraṃ ca guṃphipātrasamanvitam  dadhānaṃ puṃjikāṃ haste cālayaṃtaṃ padepade  
vastrayuktaṃ tathā hastaṃ kṣīyamāṇaṃ mukhe sadā  dharmeti vyāharaṃtaṃ hi vācā viklavayā munim  
sa namaskṛtya viṣṇuṃ taṃ tatpurassa sthito'tha vai  uvāca vacanaṃ tatra hariṃ sa prāṃjalistadā  
arihannacyutaṃ pūjyaṃ kiṃ karomi tadādiśa  kāni nāmāni me deva sthānaṃ vāpi vada prabho  
ityevaṃ bhagavānviṣṇuḥ śrutvā tasya śubhaṃ vacaḥ  prasannamānaso bhūtvā vacanaṃ cedamabravīt  
 viṣṇuruvāca  yadarthaṃ nirmito'si tvaṃ nibodha kathayāmi te  madaṃgaja mahāprājña madrūpastvaṃ na saṃśayaḥ  
mamāṃgācca samutpanno matkāryaṃ kartumarhasi  madīyastvaṃ sadā pūjyo bhaviṣyati na saṃśayaḥ  
arihannāma te syāttu hyanyāni na śubhāni ca  sthānaṃ vakṣyāmi te paścācchṛṇu prastutamādarāt  
māyinmāyāmayaṃ śāstraṃ tatṣoḍaśasahasrakam  śrautasmārtaviruddhaṃ ca varṇāśrama vivarjitam  
apabhraṃśamayaṃ śāstraṃ karmavādamayaṃ tathā  racayeti prayatnena tadvistāro bhaviṣyati  
dadāmi tava nirmāṇe sāmarthyaṃ tadbhaviṣyati  māyā ca vividhā śīghraṃ tvadadhīnā bhaviṣyati  
tacchrutvā vacanaṃ tasya hareśca paramātmanaḥ  namaskṛtya pratyuvāca sa māyī taṃ janārdanam  
muṇḍyuvāca  yatkartavyaṃ mayā deva drutamādiśa tatprabho  tvadājñayākhilaṃ karma saphalaśca bhaviṣyati  
sanatkumāra uvāca  ityuktvā pāṭhayāmāsa śāstraṃ māyāmayaṃ tathā  ihaiva svarganarakapratyayo nānyathā punaḥ  
tamuvāca punarviṣṇuḥ smṛtvā śivapadāṃbujam  mohanīyā ime daityāḥ sarve tripuravāsinaḥ  
kāryāste dīkṣitā nūnaṃ pāṭhanīyāḥ prayatnataḥ  madājñayā na doṣaste bhaviṣyati mahāmate  
dharmāstatra prakāśante śrautasmārttā na saṃśayaḥ  anayā vidyayā sarve sphoṭanīyā dhruvaṃ yate  
gaṃtumarhasi nāśārthaṃ muṇḍiṃstripuravāsinām  tamodharmaṃ saṃprakāśya nāśayasva puratrayam  
tataścaiva punargatvā marusthalyāṃ tvayā vibho  sthātavyaṃ ca svadharmeṇa kaliryāvatsamā vrajet  
pravṛtte tu yuge tasminsvīyo dharmaḥ prakāśyatām  śiṣyaiśca pratiśiṣyaiśca vartanīyastvayā punaḥ  
madājñayā bhavaddharmo vistāraṃ yāsyati dhruvam  madanujñāparo nityaṃ gatiṃ prāpsyasi māmakīm  
evamājñā tadā dattā viṣṇunā prabhaviṣṇunā  śāsanāddevadevasya hṛdā tvaṃtardadhe hariḥ  
tatassa muṃḍī paripālayanharerājñāṃ tathā nirmitavāṃśca śiṣyān  yathāsvarūpaṃ caturastadānīṃ māyāmayaṃ śāstramapāṭhayatsvayam  
yathā svayaṃ tathā te ca catvāro muṃḍinaḥ śubhāḥ  namaskṛtya sthitāstatra haraye paramātmane  
hariścāpi munestatra caturastāṃstadā svayam  uvāca paramaprītaśśivājñāparipālakaḥ  
yathā gurustathā yūyaṃ bhaviṣyatha madājñayā  dhanyāḥ stha sadgatimiha saṃprāpsyatha na saṃśayaḥ  
catvāro muṃḍinaste'tha dharmaṃ pāṣaṃḍamāśritāḥ  haste pātraṃ dadhānāśca tuṃḍavastrasya dhārakāḥ  
malinānyeva vāsāṃsi dhārayaṃto hyabhāṣiṇaḥ  dharmo lābhaḥ paraṃ tattvaṃ vadaṃtastvatiharṣataḥ  
mārjanīṃ dhriyamāṇāśca vastrakhaṃḍavinirmitām  śanaiḥ śanaiścalanto hi jīvahiṃsābhayāddhruvam  
te sarve ca tadā devaṃ bhagavaṃtaṃ mudānvitāḥ  namaskṛtya punastatra mune tasthustadagrataḥ  
hariṇā ca tadā haste dhṛtvā ca guraverpitāḥ  abhyadhāyi ca suprītyā tannāmāpi viśeṣataḥ  
yathā tvaṃ ca tathaivaite madīyā vai na saṃśayaḥ  ādirūpaṃ ca tannāma pūjyatvātpūjya ucyate  
ṛṣiryatistathā kīryaupādhyāya iti svayam  imānyapi tu nāmāni prasiddhāni bhavaṃtu vaḥ  
mamāpi ca bhavadbhiśca nāma grāhyaṃ śubhaṃ punaḥ  arihanniti tannāmadhyeyaṃ pāpapraṇāśanam  
bhavadbhiścaiva kartavyaṃ kāryaṃ lokasukhāvaham  lokānukūlaṃ caratāṃ bhaviṣyatyuttamā gatiḥ  
 sanatkumāra uvāca  tataḥ praṇamya taṃ māyī śiṣyayuktassvayaṃ tadā  jagāma tripuraṃ sadyaḥ śivecchākāriṇaṃ mumā  
praviśya tatpuraṃ tūrṇaṃ viṣṇunā nodito vaśī  mahāmāyāvinā tena ṛṣirmāyāṃ tadākarot  
nagaropavane kṛtvā śiṣyairyuktaḥ sthititadā  māyāṃ pravartayāmāsa māyināmapi mohinīm  
śivārcanaprabhāveṇa tanmāyā sahasā mune  tripure na cacālāśu nirviṇṇobhūttadā yatiḥ  
atha viṣṇuṃ sa sasmāra tuṣṭāva ca hṛdā bahu  naṣṭotsāho vicetasko hṛdayena vidūyatā  
tatsmṛtastvaritaṃ viṣṇussasmāra śaṃkaraṃ hṛdi  prāpyājñāṃ manasā tasya smṛtavānnāradaṃ drutam  
smṛtamātreṇa viṣṇośca nāradassamupasthitaḥ  natvā stutvā purastasya sthitobhūtsāṃjalistadā  
atha taṃ nāradaṃ prāha viṣṇurmunimatāṃ varaḥ  lokopakāranirato devakāryakarassadā  
śivājñayocyate tāta gaccha tvaṃ tripuraṃ drutam  ṛṣistatra gataḥ śiṣyairmohārthaṃ tatsuvāsinām  
 sanatkumāra uvāca  ityākarṇya vacastasya nārado munisattamaḥ  gatastatra drutaṃ yatra sa ṛṣirmāyināṃ varaḥ  
nārado'pi tathā māyī niyogānmāyinaḥ prabhoḥ  praviśya tatpuraṃ tena māyinā saha dīkṣitaḥ  
tataśca nārado gatvā tripurādhīśasannidhau  kṣemapraśnādikaṃ kṛtvā rājñe sarvaṃ nyavedayat  
nārada uvāca  kaścitsamāgataścātra yatirdharmaparāyaṇaḥ  sarvavidyāprakṛṣṭo hi vedavidyāparānvitaḥ  
dṛṣṭvā ca bahavo dharmā naitena sadṛśāḥ punaḥ  vayaṃ sudīkṣitāścātra dṛṣṭvā dharmaṃ sanātanam  
tavecchā yadi varteta taddharme daityasattama  taddharmasya mahārāja grāhyā dīkṣā tvayā punaḥ  
sanatkumāra uvāca  tadīyaṃ sa vacaḥ śrutvā mahadarthasugarbhitam  vismito hṛdi daityeśo jagau tatra vimohitaḥ  
nārado dīkṣito yasmādvayaṃ dīkṣāmavāpnumaḥ  ityevaṃ ca viditvā vai jagāma svayameva ha  
tadrūpaṃ ca tadā dṛṣṭvā mohito māyayā tathā  uvāca vacanaṃ tasmai namaskṛtya mahātmane  
tripurādhipa uvāca  dīkṣā deyā tvayā mahyaṃ nirmalāśaya bho ṛṣe  ahaṃ śiṣyo bhaviṣyāmi satyaṃ satyaṃ na saṃśayaḥ  
ityevaṃ tu vacaḥ śrutvā daityarājasya nirmalam  pratyuvāca suyatnena ṛṣissa ca sanātanaḥ  
madīyā karaṇīyā syādyadyājñā daityasattama  tadā deyā mayā dīkṣā nānyathā koṭiyatnataḥ  
ityevaṃ tu vacaḥ śrutvā rājā māyāmayo'bhavat  uvāca vacanaṃ śīghraṃ yatiṃ taṃ hi kṛtāṃjaliḥ  
daitya uvāca  yathājñāṃ dāsyasi tvaṃ ca tattathaiva na cānyathā  tvadājñāṃ nollaṃghayiṣye satyaṃ satyaṃ na saṃśayaḥ  
sanatkumāra uvāca  ityākarṇya vacastasya tripurādhīśitustadā  dūrīkṛtya mukhādvastramuvāca ṛṣisattamaḥ  
dīkṣāṃ gṛhṇīṣva daityendra sarvadharmottamottamām  dadau dīkṣāvidhānena prāpsyasi tvaṃ kṛtārthatām  
sanatkumāra uvāca  ityuktvā sa tu māyāvī daityarājāya satvaram  dadau dīkṣāṃ svadharmoktāṃ tasmai vidhividhānataḥ  
daityarāje dīkṣite ca tasminsasahaje mune  sarve ca dīkṣitā jātāstatra tripuravāsinaḥ  
muneḥ śiṣyaiḥ praśiṣyaiśca vyāptamāsīddrutaṃ tadā  mahāmāyāvinastattu tripuraṃ sakalaṃ mune  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṇḍe sanatkumārapārāśarya saṃvāde tripuradīkṣāvidhānaṃ nāma caturtho'dhyāyaḥ  
vyāsa uvāca  daityarāje dīkṣite ca māyinā tena mohite  kimuvāca tadā māyī kiṃ cakāra sa daityapaḥ  
sanatkumāra uvāca  dīkṣāṃ dattvā yatistasmā arihannāradādibhiḥ  śiṣyaissevitapādābjo daityarājānamabravīt  
arihannuvāca  śṛṇu daityapate vākyaṃ mama sañjñānagarbhitam  vedāntasārasarvasvaṃ rahasyaṃ paramottamam  
anādisiddhassaṃsāraḥ kartṛkarmavivarjitaḥ  svayaṃ prādurbhavatyeva svayameva vilīyate  
brahmādistaṃbaparyantaṃ yāvaddehanibaṃdhanam  ātmaivaikeśvarastatra na dvitīyastadīśitā  
yadbrahmaviṣṇurudrākhyāstadākhyā dehināmimāḥ  ākhyāyathāsmadādīnāmarihannādirucyate  
deho yathāsmadādīnāṃ svakālena vilīyate  brahmādi maśakāṃtānāṃ svakālāllīyate tathā  
vicāryamāṇe dehe'sminna kiṃcidadhikaṃ kvacit  āhāro maithunaṃ nidrā bhayaṃ sarvatra yatsamam  
nirāhāraparīmāṇaṃ prāpya sarvo hi dehabhṛt  sadṛśīmeva saṃtṛptiṃ prāpnuyānnādhiketarām  
yathā vitṛṣitāḥ syāma pītvā peyaṃ mudā vayam  tṛṣitāstu tathānyepi na viśeṣo'lpakodhikaḥ  
saṃtu nāryaḥ sahasrāṇi rūpalāvaṇyabhūmayaḥ  paraṃ nidhuvane kāle hyaikevehopayujyate  
aśvāḥ paraśśatāssaṃtu saṃtvenekaipyanekadhā  adhirohe tathāpyeko na dvitīyastathātmanaḥ  
paryaṃkaśāyināṃ svāpe sukhaṃ yadupajāyate  tadeva saukhyaṃ nidrābhirbhūtabhūśāyināmapi  
yathaiva maraṇādbhītirasmadādivapuṣmatām  brahmādikīṭakāṃtānāṃ tathā maraṇato bhayam  
sarve tanubhṛtastulyā yadi buddhyā vicāryyate  idaṃ niścitya kenāpi no hiṃsyaḥ ko'pi kutracit  
dharmo jīvadayātulyo na kvāpi jagatītale  tasmātsarvaprayatnena kāryā jīvadayā nṛbhiḥ  
ekasminrakṣite jīve trailokyaṃ rakṣitaṃ bhavet  ghātite ghātitaṃ tadvattasmādrakṣenna ghātayet  
ahiṃsā paramo dharmaḥ pāpamātmaprapīḍanam  aparādhīnatā muktissvargo'bhilaṣitāśanam  
pūrvasūribhirityuktaṃ satpramāṇatayā dhruvam  tasmānna hiṃsā karttavyo narairnarakabhīrubhiḥ  
na hiṃsāsadṛśaṃ pāpaṃ trailokye sacarācare  hiṃsako narakaṃ gacchetsvargaṃ gacchedahiṃsakaḥ  
saṃti dānānyanekāni kiṃ taistucchaphalapradaiḥ  abhītisadṛśaṃ dānaṃ paramekamapīha na  
iha catvāri dānāni proktāni paramarṣibhiḥ  vicārya nānāśāstrāṇi śarmaṇe'tra paratra ca  
bhītebhyaścābhayaṃ deyaṃ vyādhitebhyastathoṣadham  deyā vidyārthināṃ vidyā deyamannaṃ kṣudhāture  
yāni yānīha dānāni bahumunyuditāni ca  jīvābhayapradānasya kalāṃ nārhaṃti ṣoḍaśīm  
aviciṃtya prabhāvaṃ hi maṇimaṃtrauṣadhaṃ balam  tadabhyasyaṃ prayatnena nāmārthopārjanāya vai  
arthānupārjya bahuśo dvādaśāyatanāni vai  paritaḥ paripūjyāni kimanyairiha pūjitaiḥ  
paṃcakarmendriyagrāmāḥ paṃca buddhīṃdriyāṇi ca  mano buddhiriha proktaṃ dvādaśāyatanaṃ śubham  
ihaiva svarganarakau prāṇināṃ nānyataḥ kvacit  sukhaṃ svargaḥ samākhyātā duḥkhaṃ narakameva hi  
sukheṣu bhujyamāneṣu yatsyāddehavisarjanam  ayameva paro mokṣo vijñeyastattvaciṃtakaiḥ  
vāsanāsahite kleśasamucchede sati dhruvam  ajñāno paramo mokṣo vijñeyastattvaciṃtakaiḥ  
prāmāṇikī śrutiriyaṃ procyate vedavādibhiḥ  na hiṃsyātsarvabhūtāni nānyā hiṃsā pravartikā  
agniṣṭomīyamiti yā bhrāmikā sā'satāmiha  na sā pramāṇaṃ jñātṝṇāṃ paśvālaṃbhanakārikā  
vṛkṣāṃśchitvā paśūnhatvā kṛtvā rudhirakardamam  dagdhvā vahnau tilājyādi citraṃ svargo'bhilaṣyate  
ityevaṃ svamataṃ procya yatistripuranāyakam  śrāvayitvākhilān paurānuvāca punarādarāt  
dṛṣṭārthapratyayakarāndehasaukhyaikasādhakān  bauddhāgama vinirdiṣṭāndharmānvedaparāṃstataḥ  
ānaṃdaṃ brahmaṇo rūpaṃ śrutyaivaṃ yannigadyate  tattathaiva ha maṃtavyaṃ mithyā nānātvakalpanā  
yāvatsvasthamidaṃ varṣma yāvannendriyaviklavaḥ  yāvajjarā ca dūre'sti tāvatsaukhyaṃ prasādhayet  
asvāsthyendriyavaikalye vārddhake tu kutassukham  śarīramapi dātavyamarthibhyo'tassukhepsubhiḥ  
yācamānamanovṛttiprīṇane yasya no janiḥ  tena bhūrbhāravatyeṣā samudrāgadrumairna hi  
satvaraṃ gatvaro dehaḥ saṃcayāssaparikṣayāḥ  iti vijñāya vijñātā dehasaukhyaṃ prasādhayet  
śvavāya sakṛmīṇāṃ ca prātarbhojyamidaṃ vapuḥ  bhasmāṃtaṃ taccharīraṃ ca vede satyaṃ prapaṭhyate  
mudhā jātivikaṣoyaṃ lokeṣu parikalpyate  mānuṣye sati sāmānye ko'dharmaḥ ko'tha cottamaḥ  
brahmādisṛṣṭireṣeti procyate vṛddhapūruṣaiḥ  tasya jātau sutau dakṣamarīcī ceti viśrutau  
mārīcena kaśyapena dakṣakanyāssulocanāḥ  dharmeṇa kila mārgeṇa pariṇītāstrayodaśa  
apīdānīṃtanairmartyairalpabuddhiparākramaiḥ  api gamyastvagamyo'yaṃ vicāraḥ kriyate mudhā  
mukhabāhūrusañjātaṃ cāturvarṇya sahoditam  kalpaneyaṃ kṛtā pūrvairna ghaṭeta vicārataḥ  
ekasyāṃ ca tanau jātā ekasmādyadi vā kvacit  catvārastanayāstatkiṃ bhinnavarṇatvamāpnuyuḥ  
varṇāvarṇavibhāgo'yaṃ tasmānna pratibhāsate  ato bhedo na maṃtavyo mānuṣye kenacitkvacit  
sanatkumāra uvāca  itthamābhāṣya daityeśaṃ paurāṃśca sa yatirmune  saśiṣyo vedadharmāśca nāśayāmāsa cādarāt  
strīdharmaṃ khaṃḍayāmāsa pātivratyaparaṃ mahat  jitendriyatvaṃ sarveṣāṃ puruṣāṇāṃ tathaiva saḥ  
devadharmānviśeṣeṇa śrāddhadharmāṃstathaiva ca  makhadharmānvratādīṃśca tīrthaśrāddhaṃ viśeṣataḥ  
śivapūjāṃ viśeṣeṇa liṃgārādhanapūrvikām  viṣṇusūryagaṇeśādipūjanaṃ vidhipūrvakam  
snānadānādikaṃ sarvaṃ parvakālaṃ viśeṣataḥ  khaṃḍayāmāsa sa yatirmāyī māyāvināṃ varaḥ  
kiṃ bahūktena viprendra tripure tena māyinā  vedadharmāśca ye kecitte sarve dūrataḥ kṛtāḥ  
patidharmāśrayāḥ sarvā mohitāstripurāṃganāḥ  bhartṛśuśrūṣaṇavatīṃ vijahurmatimuttamām  
abhyasyākarṣaṇīṃ vidyāṃ vaśīkṛtyamayīmapi  puruṣāssaphalīcakruḥ paradāreṣu mohitāḥ  
aṃtaḥpuracarā nāryastathā rājakumārakāḥ  paurāḥ purāṃganāścāpi sarve taiśca vimohitāḥ  
evaṃ paureṣu sarveṣu nijadharmeṣu sarvathā  parāṅmukheṣu jāteṣu prollalāsa vṛṣetaraḥ  
māyā ca devadevasya viṣṇostasyājñayā prabho  alakṣmīśca svayaṃ tasya niyogāttripuraṃ gatā  
yā lakṣmīstapasā teṣāṃ labdhā deveśvarādarāt  bahirgatā parityajya niyogādbrahmaṇaḥ prabhoḥ  
buddhimohaṃ tathābhūtaṃ viṣṇo rmāyāvinirmitam  teṣāṃ dattvā kṣaṇādeva kṛtārtho'bhūtsa nāradaḥ  
nāradopi tathārūpo yathā māyī tathaiva saḥ  tathāpi vikṛto nābhūtparameśādanugrahāt  
āsītkuṃṭhitasāmarthyo daityarājo'pi bho mune  bhrātṛbhyāṃ sahitastatra mayena ca śivecchayā  
iti śrīśivamahāpurāṇe dvitīyāyāṃ rudrasaṃhitāyāṃ paṃcame yuddhakhaṃḍe tripuramohanaṃ nāma pañcamo'dhyāyaḥ  
vyāsa uvāca  tasmin daityādhipe paure sabhrātari vimohite  sanatkumāra kiṃ vāsīttadācakṣvākhilaṃ vibho  
 sanatkumāra uvāca  tripure ca tathābhūte daitye tyaktaśivārcane  strīdharme nikhile naṣṭe durācāre vyavasthite  
kṛtārtha iva lakṣmīśo devaissārddhamumāpatim  nivedituṃ taccaritraṃ kailāsamagamaddhariḥ  
tasyopakaṃṭhaṃ sthitvā'sau devaissaha ramāpatiḥ  tato bhūri sa ca brahmā parameṇa samādhinā  
manasā prāpya sarvajñaṃ brahmaṇā sa haristadā  tuṣṭāva vāgbhiriṣṭvābhiśśaṃkaraṃ puruṣottamaḥ  
 viṣṇuruvāca  maheśvarāya devāya namaste paramātmane  nārāyaṇāya rudrāya brahmaṇe brahmarūpiṇe  
evaṃ kṛtvā mahādevaṃ daṃḍavatpraṇipatya ha  jajāpa rudramaṃtraṃ ca dakṣiṇāmūrtisaṃbhavam  
jale sthitvā sārddhakoṭipramitaṃ tanmanāḥ prabhuḥ  saṃsmaran manasā śaṃbhuṃ svaprabhuṃ parameśvaram  
tāvaddevāstadā sarve tanmanaskā maheśvaram  
devā ūcuḥ  namassarvātmane tubhyaṃ śaṃkarāyārtihāriṇe  rudrāya nīlakaṃṭhāya cidrūpāya pracetase  
gatirnassarvadā tvaṃ hi sarvāpadvinivārakaḥ  tvameva sarvadātmābhirvaṃdyo devārisūdana  
tvamādistvamanādiśca svānaṃdaścākṣayaḥ prabhuḥ  prakṛteḥ puruṣasyāpi sākṣātsraṣṭā jagatprabhuḥ  
tvameva jagatāṃ kartā bhartā hartā tvameva hi  brahmā viṣṇurharo bhūtvā rajassattvatamoguṇaiḥ  
tārakosi jagatyasminsarveṣāmadhipo'vyayaḥ  varado vāṅmayo vācyo vācyavācakavarjitaḥ  
yācyo muktyarthamīśāno yogibhiryogavittamaiḥ  hṛtpuṃḍarīkavivare yogināṃ tvaṃ hi saṃsthitaḥ  
vadaṃti vedāstvāṃ saṃtaḥ parabrahmasvarūpiṇam  bhavaṃtaṃ tattvamityadya tejorāśiṃ parātparam  
paramātmānamityāhurarasmin jagati yadvibho  tvameva śarva sarvātman trilokādhipate bhava  
dṛṣṭaṃ śrutaṃ stutaṃ sarvaṃ jñāyamānaṃ jagadguro  aṇoralpataraṃ prāhurmahatopi mahattaram  
sarvataḥ pāṇipādāṃtaṃ sarvatokṣiśiromukham  sarvataśśravaṇaghrāṇaṃ tvāṃ namāmi ca sarvataḥ  
sarvajñaṃ sarvato vyāpin sarveśvaramanāvṛtam  viśvarūpaṃ virūpākṣaṃ tvāṃ namāmi ca sarvataḥ  
sarveśvaraṃ bhavādhyakṣaṃ satyaṃ śivamanuttamam  koṭi bhāskarasaṃkāśaṃ tvāṃ namāmi ca sarvataḥ  
viśvadevamanādyaṃtaṃ ṣaṭtriṃśatkamanīśvaram  pravartakaṃ ca sarveṣāṃ tvāṃ namāmi ca sarvataḥ  
pravartakaṃ ca prakṛtessarvasya prapitāmaham  sarvavigrahamīśaṃ hi tvāṃ namāmi ca sarvataḥ  
evaṃ vadaṃti varadaṃ sarvāvāsaṃ svayambhuvam  śrutayaḥ śrutisārajñaṃ śrutisāravidaśca ye  
adṛśyamasmābhiranekabhūtaṃ tvayā kṛtaṃ yadbhavatātha loke  tvāmeva devāsurabhūsurāśca anye ca vai sthāvarajaṃgamāśca  
pāhyananyagatīñśaṃbho surānno devavallabha  naṣṭaprāyāṃstripurato vinihatyāsurānkṣaṇāt  
māyayā mohitāste'dya bhavataḥ parameśvara  viṣṇunā proktayuktyā ta ujjhitā dharmataḥ prabho  
saṃtyaktasarvadharmāṃśca boddhāgamasamāśritāḥ  asmadbhāgyavaśājjātā daityāste bhaktavatsala  
sadā tvaṃ kāryakarttāhi devānāṃ śaraṇaprada  vayaṃ te śaraṇāpannā yathecchasi tathā kuru  
sanatkumāra uvāca  iti stutvā maheśānaṃ devāstu purataḥ sthitāḥ  kṛtāṃjalipuṭā dīnā āsan saṃnatamūrtayaḥ  
stutaścaivaṃ surendrādyairviṣṇorjāpyena ceśvaraḥ  agacchattatra sarveśo vṛṣamāruhya harṣitaḥ  
viṣṇumāliṃgya naṃdiśādavaruhya prasannadhīḥ  dadarśa sudṛśā tatra nandīdattakaro'khilān  
atha devān samālokya kṛpādṛṣṭyā hariṃ haraḥ  prāha gaṃbhīrayā vācā prasannaḥ pārvatīpatiḥ  
śiva uvāca  jñātaṃ mayedamadhunā devakāryaṃ sureśvara  viṣṇormāyābalaṃ caiva nāradasya ca dhīmataḥ  
teṣāmadharmaniṣṭhānāṃ daityānāṃ devasattama  puratrayavināśaṃ ca kariṣye'haṃ na saṃśayaḥ  
parantu te mahādaityā madbhaktā dṛḍhamānasāḥ  atha vadhyā mayaiva syurvyājatyaktavṛṣottamāḥ  
viṣṇurhanyātparo vātha yattyājitavṛṣāḥ kṛtāḥ  daityā madbhaktirahitāssarve tripuravāsinaḥ  
iti śaṃbhostu vacanaṃ śrutvā sarve divaukasaḥ  vimanaskā babhūvuste hariścāpi munīśvara  
devān viṣṇumudāsīnān dṛṣṭvā ca bhavakṛdvidhiḥ  kṛtāṃjalipuraśśaṃbhuṃ brahmā vacanamabravīt  
brahmovāca  na kiṃcidvidyate pāpaṃ yasmāttvaṃ yogavittamaḥ  parameśaḥ parabrahma sadā devarṣirakṣakaḥ  
tavaiva śāsanātte vai mohitāḥ prerako bhavān  tyaktasvadharmatvatpūjāḥ paravadhyāstathāpi na  
atastvayā mahādeva surarṣiprāṇarakṣaka  sādhūnāṃ rakṣaṇārthāya haṃtavyā mlecchajātayaḥ  
rājñastasya na tatpāpaṃ vidyate dharmatastava  tasmādrakṣeddvijān sādhūnkaṃṭakādvai viśodhayet  
evamicchedihānyatra rājā cedrājyamātmanaḥ  prabhutvaṃ sarvalokānāṃ tasmādrakṣasva mā ciram  
munīndreśāstathā yajñā vedāśśāstrādayokhilāḥ  prajāste devadeveśa hyayaṃ viṣṇurapi dhruvam  
devatā sārvabhaumastvaṃ samrāṭsarveśvaraḥ prabho  parivārastavaivaiṣa haryādi sakalaṃ jagat  
yuvarājo haristeja brahmāhaṃ te purohitaḥ  rājakāryakaraḥ śakrastvadājñāpari pālakaḥ  
devā anyepi sarveśa tava śāsanayantritāḥ  svasvakāryakarā nityaṃ satyaṃ satyaṃ na saṃśayaḥ  
sanatkumāra uvāca  etacchrutvā vacastasya brahmaṇaḥ parameśvaraḥ  pratyuvāca prasannātmā śaṃkarassurapo vidhim  
śiva uvāca  he brahman yadyahaṃ devarājassamrāṭ prakīrttitaḥ  tatprakāro na me kaścidgṛhṇīyāṃ yamiha prabhuḥ  
ratho nāsti mahādivyastādṛk sārathinā saha  dhanurbāṇādikaṃ cāpi saṃgrāme jayakārakam  
yamāsthāya dhanurbāṇān gṛhītvā yojya va manaḥ  nihaniṣyāmyahaṃ daityān prabalānapi saṃgare  
sanatkumāra uvāca  adya sabrahmakā devāssendropendrāḥ praharṣitāḥ  śrutvā prabhostadā vākyaṃ natvā procurmaheśvaram  
devā ūcuḥ  vayaṃ bhavāma deveśa tatprakārā maheśvara  rathādikā tava svā minsaṃnaddhāssaṃgarāya hi  
ityuktvā saṃhatāssarve śivecchāmadhigamya ha  pṛthagūcuḥ prasannāste kṛtāñjalipuṭāssurāḥ  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṇḍe śivastutivarṇanaṃ nāma ṣaṣṭho'dhyāyaḥ  
sanatkumāra uvāca  etacchutvā tu sarveṣāṃ devādīnāṃ vaco haraḥ  aṃgīcakāra suprītyā śaraṇyo bhaktavatsalaḥ  
etasminnaṃtare devī putrābhyāṃ saṃyutā śivā  ājagāma mune tatra yatra devānvito haraḥ  
athāgatāṃ śivāṃ dṛṣṭvā sarve viṣṇvādayo drutam  praṇemuratinamrāste vismitā gatasaṃbhramāḥ  
procurjayeti sadvākyaṃ mune sarve sulakṣaṇam  tūṣṇīmāsannajānaṃtastadāgamanakāraṇam  
atha sarvaiḥ stutā devairdevyadbhutakutūhalā  uvāca svāminaṃ prītyā nānālīlāviśāradam  
devyuvāca  krīḍamānaṃ vibho paśya ṣaṇmukhaṃ ravisaṃnibham  putraṃ putravatāṃ śreṣṭha bhūṣitaṃ bhūṣaṇairvaraiḥ  
ityevaṃ lokamātrā ca vāgbhissaṃbodhitaśśivaḥ  na yayau tṛptimīśānaḥ piban skaṃdānanāmṛtam  
na sasmārāgatāndaityānnijatejonipīḍitān  skaṃdamāliṃgya cāghrāya mugodāti maheśvaraḥ  
jagadambātha tatraiva saṃmaṃtrya prabhuṇā ca sā  sthitvā kiñcitsamuttasthau nānālīlāviśāradā  
tatassanaṃdī saha ṣaṇmukhena tayā ca sārddhaṃ girirājaputryā  viveśa śambhurbhavanaṃ sulīlaḥ suraissamastairabhivaṃdyamānaḥ  
dvārasya pārśvataḥ tasthurdevadevasya dhīmataḥ  te'tha devā mahāvyagrā vimanaskā mune'khilaḥ  
kiṃ kartavyaṃ kva gaṃtavyaṃ kaḥ syādasmatsukhapradaḥ  kiṃ tu kiṃtviti saṃjātaṃ hā hatāḥ smeti vādinam  
anyonyaṃ prekṣya śakrādyā babhūvuścātivihvalāḥ  procurvikalavākyaṃ te dhikkurvanto nijaṃ vidhim  
pāpā vayamihetyanye hyabhāgyāśceti cāpare  te bhāgyavaṃto daityendrā iti cānye'bruvan surāḥ  
tasminnevāṃtare teṣāṃ śrutvā śabdānanekaśaḥ  kuṃbhodaro mahātejā daṃḍenātāḍayatsurān  
dudruvuste bhayāviṣṭā devā hāheti vādinaḥ  apatanmunayaścānye vihvalatvaṃ babhūva ha  
indrastu vikalotīva jānubhyāmavanīṃ gataḥ  anye devarṣayotīva vikalāḥ patitā bhuvi  
sarve militvā munayassurāśca samamākulāḥ  saṃgatā vidhiharyostu samīpaṃ mitracetasoḥ  
aho vidhibalaṃ caitanmunayaḥ kaśyapādayaḥ  vadaṃti sma tadā sarve hari lokabhayāpadam  
abhāgyānna samāptaṃ tu kāryamityapare dvijāḥ  kasmādvighnamidaṃ jātamityanye hyati vismitāḥ  
ityevaṃ vacanaṃ śrutvā kaśyapādyuditaṃ mune  āśvāsayanmunīndevān harirvākyamupādade  
viṣṇuruvāca  he devā munayassarve madvacaḥ śṛṇutādarāt  kimarthaṃ duḥkhamāpannā dukhaṃ tu tyajatākhilam  
mahadārādhanaṃ devā na susādhyaṃ vicāryyatām  mahadārādhane pūrvaṃ bhavedduḥkhamiti śrutam  vijñāya dṛḍhatāṃ devāḥ prasanno bhavati dhruvam  
śivassarvagaṇāyakṣassahasā parameśvaraḥ  vicāryatāṃ hṛdā sarvaiḥ kathaṃ vaśyo bhavediti  
praṇavaṃ pūrvamuccāryya namaḥ paścādudāharet  śivāyeti tataḥ paścācchubhadvayamataḥ param  
kurudvayaṃ tataḥ proktaṃ śivāya ca tataḥ punaḥ  namaśca praṇavaścaiva maṃtramevaṃ sadā budhāḥ  
avartadhvaṃ punaryūyaṃ yadi śaṃbhukṛte tadā  koṭimekaṃ tathā japtvā śivaḥ kāryaṃ kariṣyati  
ityukte ca tadā tena hariṇā prabhaviṣṇunā  tathā devāḥ punaścakrurharasyārādhanaṃ mune  
saṃjajāpa hariścāpi savidhiśśivamānasaḥ  devānāṃ kāryasiddhyarthaṃ munīnāṃ ca viśeṣataḥ  
muhuḥ śiveti bhāṣaṃto devā dhairyasamanvitāḥ  koṭisaṃkhyaṃ tadā kṛtvā sthitāste munisattama  
etasminnaṃtare sākṣācchivaḥ prādurabhūtsvayam  yathoktena svarūpeṇa vacanaṃ cedamabravīt  
śrīśiva uvāca  he hare he vidhe devā munayaśca śubhavratāḥ  prasanno'smi varaṃ brūta jayenānena cepsitam  
 devā ūcuḥ  yadi prasanno deveśa jagadīśvara śaṃkara  surān vijñāya vikalān hanyaṃtāṃ tripurāṇi ca  
rakṣāsmānparameśāna dīnabaṃdho kṛpākara  tvayaiva rakṣitā devāssadāpadbhyo muhurmuhuḥ  
 sanatkumāra uvāca  ityuktaṃ vacanaṃ teṣāṃ śrutvā saharivedhasām  vihasyāṃtastadā brahmanmaheśaḥ punarabravīt  
 maheśa uvāca  he hare he vidhe devā munayaścākhilā vacaḥ  madīyaṃ śṛṇutādṛtya naṣṭaṃ matvā puratrayam  
rathaṃ ca sārathiṃ divyaṃ kārmukaṃ śaramuttamam  pūrvamaṃgīkṛtaṃ sarvamupapādayatāciram  
he viṣṇo he vidhe tvaṃ hi trilokādhipatirdhruvam  sarvasamrāṭprakāraṃ me kartumarhasi yatnataḥ  
naṣṭaṃ puratrayaṃ matvā devasāhāyyamityuta  kariṣyathaḥ prayatnenādhikṛtau sargapālane  
ayaṃ maṃtro mahāpuṇyo matprītijanakaśśubhaḥ  bhuktimuktipradassarvakāmadaśśaivakāvaha  
dhanyo yaśasya āyuṣyaḥ svargakāmārthināṃ nṛṇām  apavargo hyakāmānāṃ muktānāṃ bhuktimuktidaḥ  
ya imaṃ kīrtayenmaṃtraṃ śucirbhūtvā sadā naraḥ  śṛṇuyācchrāvayedvāpi sarvānkāmānavāpnuyāt  
sanatkumāra uvāca  iti śrutvā vacastasya śivasya paramātmanaḥ  sarve devā mudaṃ prāpurharirbrahmādhikaṃ tathā  
sarvadevamayaṃ divyaṃ rathaṃ paramaśobhanam  racayāmāsa viśvārthe viśvakarmā tadājñayā  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe devastutivarṇanaṃ nāma saptamo'dhyāyaḥ  
 vyāsa uvāca  sanatkumāra sarvajña śaivapravara sanmate  adbhuteyaṃ kathā tāta śrāvitā parimeśituḥ  
idānīṃ rathanirmāṇaṃ brūhi devamayaṃ param  śivārthaṃ yatkṛtaṃ divyaṃ dhīmatā viśvakarmaṇā  
 sūta uvāca  ityākarṇya vacastasya vyāsasya sa munīśvaraḥ  sanatkumāraḥ provāca smṛtvā śivapadāṃbujam  
 sanatkumāra uvāca  śṛṇu vyāsa mahāprājña rathādernirmitiṃ mune  yathāmati pravakṣye'haṃ smṛtvā śivapadāmbujam  
atha devasya rudrasya nirmito viśvakarmaṇā  sarvalokamayo divyo ratho yatnena sādaram  
sarvabhūtamayaścaiva sauvarṇassarvasaṃmataḥ  rathāṃgaṃ dakṣiṇaṃ sūryastadvāmaṃ soma eva ca  
dakṣiṇaṃ dvādaśāraṃ hi ṣoḍaśāraṃ tathottaram  areṣu teṣu viprendra ādityā dvādaśaiva tu  
śaśinaḥ ṣoḍaśārāstu kalā vāmasya suvrata  ṛkṣāṇi tu tathā tasya vāmasyaiva vibhūṣaṇam  
ṛtavo nemayaḥ ṣaṭ ca tayorvai viprapuṃgava  puṣkaraṃ cāṃtarikṣaṃ vai rathanīḍaśca maṃdaraḥ  
astādrirudayādristu tāvubhau kūbarau smṛtau  adhiṣṭhānaṃ mahāmerurāśrayāḥ keśarācalāḥ  
vegassaṃvatsarāstasya ayane cakrasaṃgamau  muhūrtā vaṃdhurāstasya śamyāścaiva kalāḥ smṛtāḥ  
tasya kāṣṭhāḥ smṛtā ghoṇāścākṣadaṃḍāḥ kṣaṇāśca vai  nimeṣāścānukarṣaśca īṣāścānulavāḥ smṛtāḥ  
dyaurvarūthaṃ rathasyāsya svargamokṣāvubhau dhvajau  yugāntakoṭitau tasya bhramakāmadughau smṛtau  
īṣādaṃḍastathā vyaktaṃ vṛddhistasyaiva naḍvalaḥ  koṇāstasyāpyahaṃkāro bhūtāni ca balaṃ smṛtam  
indriyāṇi ca tasyaiva bhūṣaṇāni samaṃtataḥ  śraddhā ca gatirasyaiva rathasya munisattama  
tadānīṃ bhūṣaṇānyeva ṣaḍaṃgānyupabhūṣaṇam  purāṇanyāyamīmāṃsā dharmaśāstrāṇi suvratāḥ  
balāśayā varāścaiva sarvalakṣaṇasaṃyutāḥ  maṃtrā ghaṃṭāḥ smṛtāsteṣāṃ varṇapādāstadāśramāḥ  
atho bandho hyanantastu sahasraphaṇabhūṣitaḥ  diśaḥ pādā rathasyāsya tathā copadiśaścaha  
puṣkarādyāḥ patākāśca sauvarṇā ratnabhūṣitāḥ  samudrāstasya catvāro rathakaṃbalinassmṛtāḥ  
gaṃgādyāssarita śreṣṭhāḥ sarvābharaṇabhūṣitāḥ  cāmarāsaktahastāgrāssarvāstrīrūpaśobhitāḥ  
tatra tatra kṛtasthānāḥ śobhayāṃcakrire ratham  āvahādyāstathā sapta sopānaṃ haimamuttamam  
lokālokācalastasyopasopānassamaṃtataḥ  viṣayaśca tathā bāhyo mānasādistu śobhanaḥ  
pāśāssamaṃtatastasya sarve varṣācalāssmṛtāḥ  talāstasya rathasyā'tha sarve talanivāsinaḥ  
sārathirbhagavānbrahmā devā raśmidharāḥ smṛtāḥ  pratodo brahmaṇastasya praṇavo brahmadaivatam  
akāraśca mahacchatraṃ maṃdaraḥ pārśvadaṃḍabhāk  śailendraḥ kārmukaṃ tasya jyā bhujaṃgādhipassvayam  
ghaṃṭā sarasvatī devī dhanuṣaḥ śrutirūpiṇī  iṣurviṣṇurmahātejāstvagniśśalyaṃ prakīrtitam  
hayāstasya tathā proktāścatvāro nigamā mune  jyotīṃṣi bhūṣaṇaṃ teṣāmavaśiṣṭānyataḥ param  
anīkaṃ viṣasaṃbhūtaṃ vāyavo vājakā smṛtāḥ  ṛṣayo vyāsamukhyāśca vāhavāhāstathābhavan  
svalpākṣaraissaṃbravīmi kiṃ bahūktyā munīśvara  brahmāṃḍe caiva yatkiṃcidvastutadvai rathe smṛtam  
evaṃ samyakkṛtastena dhīmatā viśvakarmaṇā  sarathādiprakāro hi brahmaviṣṇvājñayā śubhaḥ  
sanatkumāra uvāca  īdṛgvidhaṃ mahādivyaṃ nānāścaryamayaṃ ratham  saṃnahya nigamānaśvāṃstaṃ brahmā prārpayacchivam  
śaṃbhave'sau nivedyādhiropayāmāsa śūlinam  bahuśaḥ prārthya deveśaṃ viṣṇvādisurasamatam  
tatastasminrathe divye rathaprākārasaṃyute  sarvadevamayaḥ śaṃbhurāruroha mahāprabhuḥ  
ṛṣibhiḥ stūyamānaśca devagaṃdharvapannagaiḥ  viṣṇunā brahmaṇā cāpi lokapālairbabhūva ha  
upāvṛtaścāpsarasāṃ gaṇairgītaviśāradaḥ  śuśubhe varadaśśambhussa taṃ prekṣya ca sārathim  
tasminnāro'hatirathaṃ kalpitaṃ lokasaṃbhṛtam  śirobhiḥ patitā bhūmau turagā vedasaṃbhavāḥ  
cacāla vasudhā celussakalāśca mahīdharāḥ  cakaṃpe sahasā śeṣo'soḍhā tadbhāramāturaḥ  
athādhaḥ sa rathasyāsya bhagavāndharaṇīdharaḥ  vṛṣendrarūpī cotthāya sthāpayāmāsa vai kṣaṇam  
kṣaṇāṃtare vṛṣendro'pi jānubhyāmagamaddharām  rathārūḍhamaheśasya sutejassoḍhumakṣamaḥ  
abhīṣuhasto bhagavānudyamya ca hayāṃstadā  sthāpayāmāsa devasya pacanādvairathaṃ varam  
tato'sau nodayāmāsa manomārutaraṃhasaḥ  brahmā hayānvedamayānnaddhānrathavare sthitaḥ  
purāṇyuddiśya vai trīṇi teṣāṃ khasthāni tāni hi  adhiṣṭhite maheśe tu dānavānāṃ tarasvinām  
athāha bhagavānrudro devānālokya śaṃkaraḥ  paśūnāmādhipatyaṃ me dhaddhvaṃ hanmi tato'surān  
pṛthakpaśutvaṃ devānāṃ tathānyeṣāṃ surottamāḥ  kalpayitvaiva vadhyāste nānyathā daityasattamāḥ  
sanatkumāra uvāca  iti śrutvā vacastasya devadevasya dhīmataḥ  viṣādamagamansarve paśutvaṃ pratiśaṃkitāḥ  
teṣāṃ bhāvamatha jñātvā devadevo'mbikāpatiḥ  vihasya kṛpayā devāñchaṃbhustānidamabravīt  
śaṃbhuruvāca  mā vo'stu paśubhāve'pi pāto vibudhasattamāḥ  śrūyatāṃ paśubhāvasya vimokṣaḥ kriyatāṃ ca saḥ  
yau vai pāśupataṃ divyaṃ cariṣyati sa mokṣyati  paśutvāditi satyaṃ vaḥ pratijñātaṃ samāhitāḥ  
ye cāpyanye kariṣyaṃti vrataṃ pāśupataṃ mama  mokṣyaṃti te na saṃdehaḥ paśutvātsurasattamāḥ  
naiṣṭhikaṃ dvādaśābdaṃ vā tadarthaṃ varṣakatrayam  śuśrūṣāṃ kārayedyastu sa paśutvādvimucyate  
tasmātparamidaṃ divyaṃ cariṣyatha surottamāḥ  paśutvānmokṣyatha tadā yūyamatra na saṃśayaḥ  
sanatkumāra uvāca  ityākarṇya vacastasya maheśasya parātmanaḥ  tatheti cābruvandevā haribrahmādayastathā  
tasmādvai paśavassarve devāsuravarāḥ prabhoḥ  rudraḥ paśupatiścaiva paśupāśavimocakaḥ  
tadā pakṣupatītyetattasya nāma maheśituḥ  prasiddhamabhavadvadhvā sarvalokeṣu śarmadam  
mudā jayeti bhāṣaṃtassarve devarṣayastadā  amudaṃścāti deveśo brahmā viṣṇuḥ pare'pi ca  
tasmiṃśca samaye yacca rūpaṃ tasya mahātmanaḥ  jātaṃ tadvarṇituṃ śakyaṃ na hi varṣaśatairapi  
evaṃ vidho maheśāno maheśānyakhileśvaraḥ  jagāma tripuraṃ haṃtuṃ sarveṣāṃ sukhadāyakaḥ  
taṃ devadevaṃ tripuraṃ nihaṃtuṃ tadānu sarve tu raviprakāśāḥ  gajairhayaissiṃhavarai rathaiśca vṛṣairyayuste'mararājamukhyāḥ  
halaiśca śālairmuśalairbhuśuṇḍairgirīndrakalpairgirisaṃnibhāśca  nānāyudhaissaṃyutabāhavaste tato nu hṛṣṭāḥ prayayussureśāḥ  
nānāyudhāḍhyāḥ paramaprakāśā mahotsavaśśaṃbhujayaṃ vadaṃtaḥ  yayuḥ purastasya maheśvarasya tadendrapadmodbhavaviṣṇumukhyāḥ  
jahṛṣurmunayassarve daṃḍahastā jaṭādharāḥ  vavṛṣuḥ puṣpavarṣāṇi khecarā siddhacāraṇāḥ  
putratrayaṃ ca viprendrā vrajansarve gaṇeśvarāḥ  teṣāṃ saṃkhyā ca kaḥ kartuṃ samartho vacmi kāṃścana  
gaṇeśvarairdevagaṇaiśca bhṛṅgī samāvṛtassarvagaṇendravaryaḥ  jagāma yogāṃstripuraṃ nihaṃtuṃ vimānamāruhya yathā mahendraḥ  
keśo vigatavāsaśca mahākeśo mahājvaraḥ  somavallīsavarṇaśca somadassanakastathā  
somadhṛk sūryavarcāśca sūryapreṣaṇakastathā  sūryākṣassūrināmā ca surassundara eva ca  
praskaṃdaḥ kundaraścaṃḍaḥ kaṃpanaścātikaṃpanaḥ  indraścendrajavaścaiva yaṃtā himakarastathā  
śatākṣaścaiva paṃcākṣaḥ sahasrākṣo mahodaraḥ  satījahuśśatāsyaśca raṃkaḥ karpūrapūtanaḥ  
dviśikhastriśikhaścaiva tathāhaṃkārakārakaḥ  ajavaktro'ṣṭavaktraśca hayavaktro'rddhavaktrakaḥ  
ityādyā gaṇapā vīrā bahavo'parimeyakāḥ  prayayuḥ parivāryeśaṃ lakṣyalakṣaṇavarjitāḥ  
samāvṛtya mahādevaṃ tadāpuste pinākinam  dagdhuṃ samarthā manasā kṣaṇena sacarācaram  
dagdhuṃ jagatsarvamidaṃ samarthāḥ kiṃtvatra dagdhuṃ tripuraṃ pinākī  rathena kiṃ cātra śareṇa tasya gaṇaiśca kiṃ devagaṇaiśca śambhoḥ  
sa eva dagdhuṃ tripurāṇi tāni devadviṣāṃ vyāsa pinākapāṇiḥ  svayaṃ gatastatra gaṇaiśca sārddhaṃ nijaissurāṇāmapi so'dbhutotiḥ  
kiṃ tatra kāraṇaṃ cānyadvacmi te ṛṣisattama  lokeṣu khyāpanārthaṃ vai yaśaḥ paramalāpaham  
anyacca kāraṇaṃ hyetadduṣṭānāṃ pratyayāya vai  sarveṣvapi ca deveṣu yasmānnānyo viśiṣyate  
sanatkumāra uvāca  atha śambhurmahādevo rathasthassarvasaṃyutaḥ  tripuraṃ sakalaṃ dagdhumudyato'bhūtsuradviṣām  śīrṣaṃ sthānakamāsthāya saṃdhāya ca śarottamam  sajjaṃ tatkārmukaṃ kṛtvā pratyālīḍhaṃ mahādbhutam  
niveśya dṛḍhamuṣṭau ca dṛṣṭiṃ dṛṣṭau niveśya ca  atiṣṭhanniścalastatra śataṃ varṣasahasrakam  
tatoṅguṣṭhe gaṇādhyakṣassa tu daityaniśaṃsthitaḥ  na lakṣyaṃ viviśustāni purāṇyasya triśūlinaḥ  
tatoṃtarikṣādaśṛṇoddhanurbāṇadharo haraḥ  muṃjakeśo virūpākṣo vācaṃ paramaśobhanām  
bho bho na yāvadbhagavannarcito'sau vināyakaḥ  purāṇi jagadīśeśa sāṃprataṃ na haniṣyati  
etacchrutvā tu vacanaṃ gajavaktramapūjayat  bhadrakālīṃ samāhūya tatoṃdhakaniṣūdanaḥ  
tasmin saṃpūjite harṣātparituṣṭe purassare  vināyake tato vyomni dadarśa bhagavānharaḥ  
purāṇi trīṇi daityānāṃ tārakāṇāṃ mahātmanām  yathātathaṃ hi yuktāni keciditthaṃ vadaṃti ha  
parabrahmaṇi deveśa sarvopāsye maheśvare  anyaprasādataḥ kāryaṃ siddhirghaṭati neti hi  
sa svataṃtraḥ paraṃ brahma saguṇo nirguṇo'pi ha  alakṣyaḥ sakalaissvāmī paramātmā niraṃjanaḥ  
paṃcadevātmakaḥ paṃcadevopāsyaḥ paraḥ prabhuḥ  tasyopāsyo na kopyasti sa evopāsya ālayam  
atha vā līlayā tasya sarvaṃ saṃghaṭate mune  caritaṃ devadevasya varadāturmaheśituḥ  
tasmisthite mahādeve pūjayitvā gaṇādhipam  purāṇi tatra kālena jagmurekatvamāśu vai  
ekībhāvaṃ mune tatra tripure samupāgate  babhūva tumulo harṣo devādīnāṃ mahātmanām  
tato devagaṇāssarve siddhāśca paramarṣayaḥ  jayeti vāco mumucuḥ stuvaṃtaścāṣṭamūrtinam  
athāheti tadā brahmā viṣṇuśca jagatāṃ patiḥ  samayo'pi samāyāto daityānāṃ vadhakarmaṇaḥ  
teṣāṃ tārakaputrāṇāṃ tripurāṇāṃ maheśvara  devakāryaṃ kuru vibho ekatvamapi cāgatam  
yāvanna yānti deveśa viprayogaṃ purāṇi vai  tāvadbāṇaṃ vimuṃcaśca tripuraṃ bhasmasātkuru  
atha sajyaṃ dhanuḥ kṛtvā śarvassaṃdhāya taṃ śaram  pūjya pāśupatāstraṃ sa tripuraṃ samaciṃtayat  
atha devo mahādevo varalīlāviśāradaḥ  kenāpi kāraṇenātra sāvajñaṃ tadavaikṣata  
puratrayaṃ virūpākṣaḥ kartuṃ tadbhasmasātkṣaṇāt  samarthaḥ parameśāno mīnātu ca satāṃ gatiḥ  
dagdhuṃ samartho deveśo vīkṣaṇena jagattrayam  asmadyaśo vivṛddhyarthaṃ śaraṃ moktumihārhasi  
iti stuto'maraissarvaiviṣṇvādividhibhistadā  dagdhuṃ puratrayaṃ tadvai bāṇenaicchanmaheśvaraḥ  
abhilākhyamuhūrte tu vikṛṣya dhanuradbhutam  kṛtvā jyātalanirghoṣaṃ nādamatyaṃtadussaham  
ātmano nāma viśrāvya samābhāṣya mahāsurān  mārtaṃḍakoṭivapuṣaṃ kāṃḍamugro mumoca ha  
dadāha tripurasthāstāndaityāṃstrīnvimalāpahaḥ  sa āśugo viṣṇumayo vahniśalyo mahājvalan  
tataḥ purāṇi dagdhāni caturjaladhimekhalām  gatāni yugapadbhūmiṃ trīṇi dagdhāni bhasmaśaḥ  
daityāstu śataśo dagdhāstasya bāṇasthavahninā  hāhākāraṃ prakurvaṃtaśśivapūjāvyatikramāt  
tārakākṣastu nirdagdho bhrātṛbhyāṃ sahito'bhavat  sasmāra svaprabhuṃ devaṃ śaṃkaraṃ bhaktavatsalam  
bhaktyā paramayā yuktaḥ pralapan vividhā giraḥ  mahādevaṃ samudvīkṣya manasā tamuvāca saḥ  
tārakākṣa uvāca  bhava jñātosi tuṣṭo'si yadyasmān saha baṃdhubhiḥ  tena satyena bhūyo'pi kadā tvaṃ pradahiṣyasi  
durlabhaṃ labdhamasmābhiryadaprāpyaṃ surāsuraiḥ  tvadbhāvabhāvitā buddhirjātejāte bhavatviti  
ityevaṃ vibruvaṃtaste dānavāstena vahninā  śivājñayādbhutaṃ dagdhā bhasmasādabhavanmune  
anye'pi bālā vṛddhāśca dānavāstena vahninā  śivājñayā drutaṃ vyāsa nirdagdhā bhasmasātkṛtāḥ  
striyo vā puruṣā vāpi vāhanāni ca tatra ye  sarve tenāgninā dagdhāḥ kalpānte tu jagadyathā  
bhartṝnkaṃṭhagatānhitvā kāściddagdhā varastriyaḥ  kāścitsuptāḥ pramattāśca ratiśrāṃtāśca yoṣitaḥ  
arddhadagdhā vibuddhāśca babhramurmohamūrcchitāḥ  tena nāsītsusūkṣmo'pi ghoratripuravahninā  
avidagdho vinirmuktaḥ sthāvaro jaṃgamopi vā  varjayitvā mayaṃ daityaṃ viśvakarmāṇamavyayam  
aviruddhaṃ tu devānāṃ rakṣitaṃ śaṃbhutejasā  vipatkālepi sadbhaktaṃ maheśaśaraṇāgatam  
sannipāto hi yeṣāṃ no vidyate nāśakārakaḥ  daityānāmanyasattvānāṃ bhāvābhāve kṛtākṛte  
tasmādyatnassusaṃbhāvyaḥ sadbhiḥ kartavya eva hi  garhaṇātkṣīyate loko na tatkarma samācaret  
na saṃyogo yathā teṣāṃ bhūyāttripuravāsinām  matametaddhi sarveṣāṃ daivādyadi yato bhavet  
ye pūjayaṃtastatrāpi daityā rudraṃ sabāṃdhavāḥ  gāṇapatyaṃ yayussarve śivapūjāvi dherbalāt  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe tripuradāhavarṇanaṃ nāma daśamo'dhyāyaḥ  
vyāsa uvāca  brahmaputra mahāprājña dhanyastvaṃ śaivasattama  kimakārṣustato devā dagdhe ca tripure'khilāḥ  
mayaḥ kutra gato dagdho patayaḥ kutra te gatāḥ  tatsarvaṃ me samācakṣva yadi śaṃbhukathāśrayam  
sūta uvāca  ityākarṇya vyāsavākyaṃ bhagavānbhavakṛtsutaḥ  sanatkumāraḥ provāca śivapādayugaṃ smaran  
sanatkumāra uvāca  śṛṇu vyāsa mahābuddhe pārāśaryaṃ maheśituḥ  caritaṃ sarvapāpaghnaṃ lokalīlānusārariṇaḥ  
maheśvareṇa sarvasmiṃstripure daityasaṃkule  dagdhe viśeṣatastatra vismitāste'bhavansurāḥ  
na kiṃcidabruvandevāḥ sendropeṃdrādayastadā  mahātejasvinaṃ rudraṃ sarve vīkṣya sasaṃbhramāḥ  
mahābhayaṃkaraṃ raudraṃ prajvalaṃtaṃ diśo daśa  koṭisūryapratīkāśaṃ pralayānalasannibham  
bhayāddevaṃ nirīkṣyaiva devīṃ ca himavatsutām  bibhyire nikhilā devapramukhā stasthurānatāḥ  
dṛṣṭvānīkaṃ tadā bhītaṃ devānāmṛṣipuṃgavāḥ  na kiṃcidūcussaṃtasthuḥ praṇemuste samaṃtataḥ  
atha brahmāpi saṃbhīto dṛṣṭvā rūpaṃ ca śāṃkaram  tuṣṭāva tuṣṭahṛdayo devaissaha samāhitaḥ  
viṣṇunā ca sabhītena devadevaṃ bhavaṃ haram  tripurāriṃ sagirijaṃ bhaktādhīnaṃ maheśvaram  
 brahmovāca  devadeva mahādeva bhaktānugrahakāraka  prasīda parameśāna sarva devahitaprada  
prasīda jagatāṃ nātha prasīdānaṃdadāyaka  prasīda śaṃkara svāmin prasīda parameśvara  
oṃkārāya namastubhyamākāraparatāraka  prasīda sarvadeveśa tripuraghna maheśvara  
nānāvācyāya devāya varaṇapriya śaṃkara  aguṇāya namastubhyaṃ prakṛteḥ puruṣātpara  
nirvikārāya nityāya nityatṛptāya bhāsvate  niraṃjanāya divyāya trigu ṇāya namo'stu te  
saguṇāya namastubhyaṃ svargeśāya namostu te  sadāśivāya śāṃtāya maheśāya pinākine  
sarvajñāya śaraṇyāya sadyojātāya te namaḥ  vāmadevāya rudrāya tadāpyapuruṣāya ca  
aghorāya susevyāya bhaktādhīnāya te namaḥ  īśānāya vareṇyāya bhaktānaṃdapradāyine  
rakṣarakṣa mahādeva bhītānnassakalāmarān  dagdhvā ca tripuraṃ sarve kṛtārthā amarāḥ kṛ tāḥ  
stutvaivaṃ devatāssarvā namaskāraṃ pṛthakpṛthak  cakruste paramaprītā brahmādyāstu sadāśivam  
atha brahmā svayaṃ devaṃ tripurāriṃ maheśvaram  tuṣṭāva praṇato bhūtvā nataskaṃdhaḥ kṛtāṃjaliḥ  
brahmovāca  bhagavandevadeveśa tripurāntaka śaṃkara  tvayi bhaktiḥ parā me'stu mahādevānapāyinī  
sarvadā me'stu sārathyaṃ tava deveśa śaṃkara  anukūlo bhava vibho sadā tvaṃ parameśvara  
sanatkumāra uvāca  iti stutvā vidhiśśaṃbhuṃ bhaktavatsalamānataḥ  virarāma nataskaṃdhaḥ kṛtāṃjalirudāradhīḥ  
janārdano'pi bhagavān namaskṛtya maheśvaram  kṛtāṃjalipuṭo bhūtvā tuṣṭāva ca maheśvaram  
viṣṇuruvāca  devādhīśa maheśāna dīnabaṃdho kṛpākara  prasīda parameśāna kṛpāṃ kuru natapriya  
nirguṇāya namastubhyaṃ punaśca saguṇāya ca  punaḥ prakṛtirūpāya punaśca puruṣāya ca  
paścādguṇasvarūpāya nato viśvātmane namaḥ  bhaktipriyāya śāṃtāya śivāya paramātmane  
sadāśivāya rudrāya jagatāṃ pataye namaḥ  tvayi bhaktirdṛḍhā me'dya varddhamānā bhavatviti  
sanatkumāra uvāca  ityuktvā virarāmāsau śaivapravarasattamaḥ  sarve devāḥ praṇamyocustatastaṃ parameśvaram  
devā ūcuḥ  devanātha mahādeva karuṇākara śaṃkara  prasīda jagatāṃ nātha prasīda parameśvara  
prasīda sarvakartā tvaṃ namāmastvāṃ vayaṃ mudā  bhaktirdṛḍhāsmākaṃ nityaṃ syādanapāyinī  
sanatkumāra uvāca  iti stutaśca deveśo brahmaṇā hariṇāmaraiḥ  pratyuvāca prasannātmā śaṃkaro lokaśaṃkaraḥ  
śaṃkara uvāca  he vidhe he hare devāḥ prasanno'smi viśeṣataḥ  mano'bhilaṣitaṃ brūta varaṃ sarve vicā rataḥ  
sanatkumāraḥ uvāca  ityuktaṃ vacanaṃ śrutvā hareṇa munisattama  pratyūcussarvadevāśca prasannenāntarātmanā  
sarve devā ūcuḥ  yadi prasanno bhagavanyadi deyo varastvayā  devadeveśa cāsmabhyaṃ jñātvā dāsānhi nassurān  
yadā duḥkhaṃ tu devānāṃ saṃbhaveddevasattama  tadā tvaṃ prakaṭo bhūtvā duḥkhaṃ nāśaya sarvadā  
sanatkumāra uvāca  ityukto bhagavānudro brahmaṇā hariṇāmaraiḥ  yugapatprāha tuṣṭātmā tathetyastu niraṃtaram  
stavairetaiśca tuṣṭo'smi dāsyāmi sarvadā dhruvam  yadabhīṣṭatamaṃ loke paṭhatāṃ śṛṇvatāṃ surāḥ  
ityuktvā śaṃkaraḥ prīto devaduḥkhaharassadā  sarvadevapriyaṃ yadvai tatsarvaṃ ca pradattavān  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe devastutivarṇanaṃ nāmaikādaśo'dhyāyaḥ  
sanatkumāra uvāca  etasminnaṃtare śaṃbhuṃ prasannaṃ vīkṣya dānavaḥ  tatrājagāma suprīto mayo'dagdhaḥ kṛpābalāt  
praṇanāma haraṃ prītyā surānanyānapi dhruvam  kṛtāṃjalirnataskaṃdhaḥ praṇanāma puna śśivam  
athotthāya śivaṃ dṛṣṭvā premṇā gadgadasusvaraḥ  tuṣṭāva bhaktipūrṇātmā sa dānavavaro mayaḥ  
maya uvāca  devadeva mahādeva bhaktavatsala śaṃkaraḥ  kalpavṛkṣasvarūposi sarvapakṣavivarjitaḥ  
jyotīrūpo namastestu viśvarūpa namo'stu te  namaḥ pūtātmane tubhyaṃ pāvanāya namonamaḥ  
citrarūpāya nityāya rūpātītāya te namaḥ  divyarūpāya divyāya sudivyākṛtaye namaḥ  
namaḥ praṇatasarvārtināśakāya śivātmane  kartre bhartre ca saṃhartre trilokānāṃ namonamaḥ  
bhaktigamyāya bhaktānāṃ namastubhyaṃ kṛpā lave  tapassatphaladātre te śivākāṃta śiveśvara  
na jānāmi stutiṃ kartuṃ stutipriya pareśvara  prasanno bhava sarveśa pāhi māṃ śaraṇāga tam  
 sanatkumāra uvāca  ityākarṇya mayoktā hi saṃstutiṃ parameśvaraḥ  prasanno'bhūddvijaśreṣṭha mayaṃ provāca cādarāt  
 śiva uvāca  varaṃ brūhi prasanno'haṃ maya dānavasattama  mano'bhilaṣitaṃ yatte taddāsyāmi na saṃśayaḥ  
 sanatkumāra uvāca  śrutvā śivaṃ vacaśśaṃbhossa mayo dānavarṣabhaḥ  pratyuvāca prabhuṃ natvā nataskaṃdhaḥ kṛtāṃjaliḥ  
maya uvāca  devadeva mahādeva prasanno yadi me bhavān  varayogyo'smyahaṃ ceddhi svabhaktiṃ dehi śāśvatīm  
svabhakteṣu sadā sakhyaṃ dīneṣu ca dayāṃ sadā  upekṣāmanyajīveṣu khaleṣu parameśvara  
kadāpi nāsuro bhāvo bhavenmama maheśvara  nirbhayaḥ syāṃ sadā nātha magnastvadbhajane śubhe  
 sanatkumāra uvāca  iti saṃprārthyamānastu śaṃkaraḥ parameśvaraḥ  pratyuvāca maye nātha prasanno bhaktavatsalaḥ  
maheśvara uvāca  dānavarṣabha dhanyastvaṃ madbhakto nirvikāravān  pradattāste varāssarve'bhīpsitā ye tavādhunā  
gaccha tvaṃ vitalaṃ lokaṃ ramaṇīyaṃ divo'pi hi  sametaḥ parivāreṇa nijena mama śāsanāt  
nirbhayastatra saṃtiṣṭha saṃhṛṣṭo bhaktimānsadā  kadāpi nāsuro bhāvo bhaviṣyati madājñayā  
sanatkumāra uvāca  ityājñāṃ śirasādhāya śaṃkarasya mahātmanaḥ  taṃ praṇamya surāṃścāpi vitalaṃ prajagāma saḥ  
etasminnaṃtare te vai muṇḍinaśca samāgatāḥ  praṇamyocuśca tānsarvānviṣṇubrahmādikān surān  
kutra yāma vayaṃ devāḥ karma kiṃ karavāmahe  ājñāpayata naśśīghraṃ bhava dādeśakārakān  
kṛtaṃ duṣkarma cāsmābhirhe hare he vidhe surāḥ  daityānāṃ śivabhaktānāṃ śivabhaktirvināśitā  
koṭikalpāni narake no vāsastu bhaviṣyati  noddhāro bhavitā nūnaṃ śivabhaktavirodhinām  
parantu bhavadicchāta idaṃ duṣkarma naḥ kṛtam  tacchāṃtiṃ kṛpayā brūta vayaṃ vaśśaraṇāgatāḥ  
sanatkumāra uvāca  teṣāṃ tadvacanaṃ śrutvā viṣṇubrahmādayassurāḥ  abru vanmuṃḍinastāṃste sthitānagre kṛtāṃjalīn  
viṣṇvādaya ūcuḥ  na bhetavyaṃ bhavadbhistu muṃḍino vai kadācana  śivājñayedaṃ sakalaṃ jātaṃ caritamuttamam  
yuṣmākaṃ bhavitā naiva kugatirduḥkhadāyinī  śivavāsā yato yūyaṃ devarṣihitakārakāḥ  
surarṣihitakṛcchaṃbhussurarṣihitakṛtpriyaḥ  surarṣihitakṛnnṝṇāṃ kadāpi kugatirnahi  
adyato matametaṃ hi praviṣṭānāṃ nṛṇāṃ kalau  kugatirbhavitā brūmaḥ satyaṃ naivātra saṃśayaḥ  
bhavadbhirmuṃḍino dhīrā guptabhāvānmamājñayā  tāvanmarusthalī sevyā kaliryāvātsamāvrajet  
āgate ca kalau yūyaṃ svamataṃ sthāpayiṣyatha  kalau tu mohitā mūḍhāssaṃgrahīṣyaṃti vo matam  
ityājñaptāḥ sureśaiśca muṃḍinaste munīśvara  namaskṛtya gatāstatra yathoddiṣṭaṃ svamāśramam  
tatassa bhagavānrudro dagdhvā tripuravāsinaḥ  kṛtakṛtyo mahāyogī brahmādyairabhipūjitaḥ  
svagaṇairnikhilairdevyā śivayā sahitaḥ prabhuḥ  kṛtvāmaramahatkāryaṃ sasutoṃtaradhādatha  
tataścāṃtarhite deve parivārānvite śive  dhanuśśarasthādyaśca prākāroṃtarddhimāgamat  
tato brahmā harirdevā munigaṃdharvakinnarāḥ  nāgāssarpāścāpsarasassaṃhṛṣṭāścātha mānuṣāḥ  
svaṃsvaṃ sthānaṃ mudā jagmuśśaṃsaṃtaḥ śāṃkaraṃ yaśaḥ  svaṃsvaṃ sthānamanuprāpya nivṛtiṃ paramāṃ yayuḥ  
etatte kathitaṃ sarvaṃ caritaṃ śaśimaulinaḥ  tripurakṣayasaṃsūci paralīlānvitaṃ mahat  
dhanyaṃ yaśasyamāyuṣyaṃ dhanadhānyapravarddhakam  svargadaṃ mokṣadaṃ cāpi kiṃ bhūyaḥ śrotumicchasi  
idaṃ hi paramākhyānaṃ yaḥ paṭhecchraṇuyātsadā  iha bhuktvākhilānkāmānaṃte muktimavāpnuyāt  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe sanatkumārapārāśaryyasaṃvāde tripuravadhānaṃtaradevastutimayastutimuṃḍiniveśanadevasvasthānagamanavarṇanaṃ nāma dvādaśo'dhyāyaḥ  
vyāsa uvāca  bho brahmanbhagavanpūrvaṃ śrutaṃ me brahmaputraka  jalaṃdharaṃ mahādaityamavadhīcchaṃkaraḥ prabhuḥ  
tattvaṃ vada mahāprājña caritaṃ śaśimaulinaḥ  vistārapūrvakaṃ śṛṇvankastṛpyettadyaśo'malam  
 sūta uvāca  ityevaṃ vyāsasaṃpṛṣṭo brahmaputro mahāmuniḥ  uvācārthavadavyagraṃ vākyaṃ vākyaviśāradaḥ  
sanatkumāra uvāca  ekadā jīvaśakrau ca bhaktyā paramayā mune  darśanaṃ kartumīśasya kailāsaṃ jagmaturbhṛśam  
atha gurvindrayorjñātvāgamanaṃ śaṃkaraḥ prabhuḥ  parīkṣituṃ tayorjñānaṃ svadarśanaratātmanoḥ  
digambaro'tha tanmārgamāruddhya sadgatissatām  jaṭābaddhena śiraśātiṣṭhatsaṃśobhitānanaḥ  
atha tau guruśakrau ca kurvaṃtau gamanaṃ mudā  ālokya puruṣaṃ bhīmaṃ mārgamadhye'dbhutākṛtim  
mahātejasvinaṃ śāṃtaṃ jaṭāsaṃbaddhamastakam  mahābāhuṃ mahoraskaṃ gauraṃ nayanabhīṣaṇam  
atho puraṃdaro'pṛcchatsvādhikāreṇa durmadaḥ  puruṣaṃ taṃ svamārgāṃtasthitamajñāya śaṃkaram  
purandara uvāca  kastvaṃ bhoḥ kuta āyātaḥ kiṃ nāma vada tattvataḥ  svasthānesaṃsthitaśśaṃbhu kiṃ vānyatra gataḥ prabhuḥ  
sanatkumāra uvāca  śakreṇetthaṃ sa pṛṣṭastu kiṃcinnovāca tāpasaḥ  śakraḥ punarapṛcchadvai novāca sa digaṃbaraḥ  
punaḥ puraṃdaro'pṛcchllokānāmadhipeśvaraḥ  tūṣṇīmāsa mahāyogī līlārūpadharaḥ prabhuḥ  
itthaṃ punaḥ punaḥ pṛṣṭaśśakreṇa sa digambaraḥ  novāca kiṃcidbhagavāñchakrajñānaparīkṣayā  
atha cukrodha deveśastrailokyaiśvaryagarvitaḥ  uvāca vacanaṃ caiva taṃ nirbhartsya jaṭādharam  
 indra uvāca  re mayā pṛcchyamāno'pi nottaraṃ dattavānasi  atastvāṃ hanmi vajreṇa kaste trātāsti durmate  
sanatkumāra uvāca  ityudīrya tato vajrī saṃnirīkṣya krudhā hi tam  haṃtuṃ digaṃbaraṃ vajramudyataṃ sa cakāra ha  
puraṃdaraṃ vajrahastaṃ dṛṣṭvā devassadāśivaḥ  cakāra staṃbhanaṃ tasya vajrapātasya śaṃkaraḥ  
tato rudraḥ krudhāviṣṭaḥ karālākṣo bhayaṃkaraḥ  drutameva prajajvāla tejasā pradahanniva  
bāhupratiṣṭaṃbhabhuvāmanyunāṃtaśśacīpatiḥ  samadahyata bhogīva maṃtraruddhaparākramaḥ  
dṛṣṭvā bṛhaspatistūrṇaṃ prajvalaṃtaṃ svatejasā  puruṣaṃ taṃ dhiyā jñātvā praṇanāma haraṃ prabhum  
kṛtāṃjalipuṭo bhūtvā tato gururudāradhīḥ  natvā ca daṃḍavadbhūmau prabhuṃ stotuṃ pracakrame  
gururuvāca  namo devādhidevāya mahādevāya cātmane  maheśvarāya prabhave tryambakāya kapardine  
dīnanāthāya vibhave namoṃ'dhakaniṣūdine  tripuraghnāya śarvāya brahmaṇe parameṣṭhine  
virūpākṣāya rudrāya bahurūpāya śaṃbhave  virūpāyātirūpāya rūpātītāya te namaḥ  
yajñavidhvaṃsakartre ca yajñānāṃ phaladāyine  namaste makharūpāya parakarmapravartine  
kālāṃtakāya kālāya kālabhogidharāya ca  namaste parameśāya sarvatra vyāpine namaḥ  
namo brahmaśirohaṃtre brahmacaṃdra stutāya ca  brahmaṇyāya namaste'stu namaste paramātmane  
tvamagniranilo vyoma tvamevāpo vasuṃdharā  tvaṃ sūryaścandramā bhāni jyotiścakraṃ tvameva hi  
tvameva viṣṇustvaṃ brahmā tatstutastvaṃ pareśvaraḥ  munayaḥ sanakādyāstvaṃ nāradastvaṃ tapodhanaḥ  
tvameva sarva lokeśastvameva jagadātmakaḥ  sarvānvayassarvabhinnastvameva prakṛteḥ paraḥ  
tvaṃ vai sṛjasi lokāṃśca rajasā vidhināmabhāk  sattvena harirūpastvaṃ sakalaṃ yāsi vai jagat  
tvamevāsi mahādeva tamasā hararūpadhṛk  līlayā bhuvanaṃ sarvaṃ nikhilaṃ pāṃcabhautikam  
tvaddhyānabalatassūryastapate viśvabhāvana  amṛtaṃ cyavate loke śaśī vāti samariṇaḥ  
tvaddhyānabalato meghāścāṃbu varṣaṃti śaṃkara  tvaddhyānabalataśśakrastrilokīṃ pāti putravat  
tvaddhyānabalato meghāḥ sarve devā munīśvarāḥ  svādhikāraṃ ca kurvaṃti cakitā bhavato bhayāt  
tvatpādakamalasyaiva sevanādbhuvi mānavāḥ  nādriyante surānruda lokaiśvaryaṃ ca bhuṃjate  
tvatpādakamalasyaiva sevanādagamanparām  gatiṃ yogadhanā nāmapyagamyāṃ sarvadurlabhām  
 sanatkumāra uvāca  bṛhaspatiriti stutvā śaṃkaraṃ lokaśaṃkaram  pādayo pātayāmāsa tasyeśasya puraṃdaram  
pātayitvā ca deveśamiṃdraṃ nata śirodharam  bṛhaspatiruvācedaṃ praśrayāvanataśśivam  
 bṛhaspatiruvāca  dīnanātha mahādeva praṇataṃ tava pādayoḥ  samuddhara ca śāṃtaṃ svaṃ krodhaṃ nayanajaṃ kuru  
tuṣṭo bhava mahādeva pāhīdra śaraṇāgatam  agnireva śamaṃ yātu bhālanetrasamudbhavaḥ  
 sanatkumāra uvāca  ityākarṇya gurorvākyaṃ devadevo maheśvaraḥ  uvāca karuṇāsindhurmeghanirhrādayā girā  
maheśvara uvāca  krodhaṃ ca nissṛte netrāddhārayāmi bṛhaspateḥ  kathaṃ hi kañcukīṃ sarpassaṃdhatte nojjhitāṃ punaḥ  
sanatkumāra uvācu  iti śrutvā vacastasya śaṃkarasya bṛhaspatiḥ  uvāca kliṣṭarūpaśca bhayavyākulamānasaḥ  
bṛhaspatiruvāca  he deva bhagavanbhaktā anukaṃpyāḥ sadaiva hi  bhaktavatsalanāmeti tvaṃ satyaṃ kuru śaṃkara  
kṣeptumanyatra deveśa svatejo'tyugramarhasi  uddhartassarvabhaktānāṃ samuddhara puraṃdaram  
sanatkumāra uvāca  ityukto guruṇā rudro bhaktavatsalanāmabhāk  pratyuvāca prasannātmā surejyaṃ praṇatārttihā  
śiva uvāca  prītaḥ stutyānayā tāta dadāmi varamuttamam  indrasya jīvadānena jīveti tvaṃ prathāṃ vraja  
samudbhūto'nalo yo'yaṃ bhālanetrātsureśahā  enaṃ tyakṣyāmyahaṃ dūraṃ yathendraṃ naiva pīḍayet  
 sanatkumāra uvāc  ityuktvā taṃ kare dhṛtvā svatejo'nalamadbhutam  bhālanetrātsamudbhūtaṃ prākṣipallavaṇāṃbhasi  
tataścāṃtardadhe rudro mahālīlākaraḥ prabhuḥ  guruśakrau bhayānmuktau jagmatuḥ sukhamuttamam  
yadarthaṃ gamanodyuktau darśanaṃ prāpya tasya vai  kṛtārthau guruśakrau hi svasthānaṃ jagmaturmudā  
iti śrīśivamahāpurāṇe dvitīyāyāṃ rudrasaṃhitāyāṃ paṃcame yuddhakhaṇḍe jalaṃdharavadhopākhyāne śakrajīvanaṃ nāma trayodaśo' dhyāyaḥ  
 vyāsa uvāca  sanatkumāra sarvajña brahmaputra namostu te  śruteyamadbhutā me'dya kathā śaṃbhormahātmanaḥ  
kṣipte svatejasi brahmanbhālanetrasamudbhave  lavaṇāṃbhasi kiṃ tātābhavattatra vadāśu tat  
sanatkumāra uvāca  śṛṇu tāta mahāprājña śivalīlāṃ mahādbhutām  yacchrutvā śraddhayā bhakto yogināṃ gatimāpnuyāt  
atho śivasya tattejo bhālanetrasamudbhavam  kṣiptaṃ ca lavaṇāmbhodhau sadyo bālatvamāpa ha  
tatra vai siṃdhugaṃgāyāḥ sāgarasya ca saṃgame  rurodoccaissa vai bāla sarvaloka bhayaṃkaraḥ  
rudatastasya śabdena prākaṃpaddharaṇī muhuḥ  svargaśca satyalokaśca tatsvanādbadhirīkṛtaḥ  
bālasya rodanenaiva sarve lokāśca tatrasuḥ  sarvato lokapālāśca vihvalīkṛtamānasāḥ  
kiṃ bahūktena viprendra cacāla sacarācaram  bhuvanaṃ nikhilaṃ tāta rodanāttacchiśorvibho  
atha te vyākulāssarve devāssamunayo drutam  pitāmahaṃ lokaguruṃ brahmāṇaṃ śaraṇaṃ yayuḥ  
tatra gatvā ca te devā sunayaśca savāsavāḥ  praṇamya ca susaṃstutya procustaṃ parameṣṭhinam  
devā ūcuḥ  lokādhīśa surādhīśa bhayannassamupasthitam  tannāśaya mahāyogiñjātoyaṃ hyadbhuto ravaḥ  
 sanatkumāra uvāca  ityākarṇya vacasteṣāṃ brahmā lokapitāmahaḥ  gaṃtumaicchattatastatra kimetaditi vismitaḥ  
tato brahmā suraistātāvataratsatyalokataḥ  rasāṃ tajjñātumicchansa samudramagamattadā  
yāvattatrāgato brahmā sarvalokapitāmahaḥ  tāvatsamudrasyotsaṃge taṃ bālaṃ sa dadarśa ha  
āgataṃ vidhimālokya devarūpyatha sāgaraḥ  praṇamya śirasā bālaṃ tasyotsaṃge nyaveśayat  
tato brahmābravīdvākyaṃ sāgaraṃ vismayānvitaḥ  jalarāśe drutaṃ brūhi kasyāyaṃ śiśuradbhutaḥ  
 sanatkumāra uvāca  brahmaṇo vākyamākarṇya muditassāgarastadā  pratyuvāca prajeśaṃ sa natvā stutvā kṛtāṃjaliḥ  
samudra uvāca  bho bho brahmanmayā prāpto bālako'yamajānatā  prabhavaṃ siṃdhugaṃgāyāmakasmātsarvalokapa  
jātakarmādisaṃskārānkuruṣvāsya jagadguro  jātakoktaphalaṃ sarvaṃ vidhātarvaktumarhasi  
sanatkumāra uvāca  evaṃ vadati pāthodhau sa bālassāgarātmajaḥ  brahmāṇamagrahītkaṇṭhe vidhunvaṃtaṃ muhurmuhuḥ  
vidhūnanaṃ ca tasyaivaṃ sarvalokakṛto vidheḥ  pīḍitasya ca kāleya netrābhyāmagamajjalam  
karābhyāmabdhijātasya tatsutasya mahaujasaḥ  kathaṃcinmuktakaṇṭhastu brahmā provāca sādaram  
 brahmovāca  śṛṇu sāgara vakṣyāmi tavāsya tanayasya hi  jātakoktaphalaṃ sarvaṃ samādhānarataḥ khalu  
netrābhyāṃ vidhṛtaṃ yasmādanenaiva jalaṃ mama  tasmājjalaṃdharetīha khyāto nāmnā bhavatvasau  
adhunaivaiṣa taruṇassarvaśāstrārthapāragaḥ  mahāparākramo dhīro yoddhā ca raṇadurmadaḥ  
bhaviṣyati ca gaṃbhīrastvaṃ yathā samare guhaḥ  sarvajetā ca saṃgrāme sarvasaṃpadvirājitaḥ  
daityānāmadhipo bālaḥ sarveṣāṃ ca bhaviṣyati  viṣṇorapi bhavejjetā na kuta ścitparābhavaḥ  
avadhyassarvabhūtānāṃ vinā rudraṃ bhaviṣyati  yata eṣa samudbhūtastatredānīṃ gamiṣyati  
pativratāsya bhavitā patnī saubhāgyavarddhinī  sarvāṅgasundarī ramyā priyavākchīlasāgarā  
sanatkumāra uvāca  ityuktvā śukramāhūya rājye taṃ cābhyaṣecayat  āmaṃtrya saritānnāthaṃ brahmāṃtarddhānamanvagāt  
atha taddarśanotphullanayanassāgarastadā  tamātmajaṃ samādāya svagehamagamanmudā  
apoṣayanmahopāyaissvabālaṃ muditātmakaḥ  sarvāṃgasundaraṃ ramyaṃ mahādbhutasutejasam  
athāmbudhissamāhūya kālanemiṃ mahāsuram  vṛndābhidhāṃ sutāṃ tasya tadbhāryārthamayācata  
kālanemyasuro vīro'surāṇāṃ pravarassudhīḥ  sādhu yenembudheryāñcāṃ svakarmanipuṇo mune  
jalaṃdharāya vīrāya sāgaraprabhavāya ca  dadau brahmavidhānena svasutāṃ prāṇavallabhām  
tadotsavo mahānāsīdvivāhe ca tayostadā  sukhaṃ prāpurnadā nadyo'surāścaivākhilā mune  
samudro'ti sukhaṃ prāpa sutaṃ dṛṣṭvā hi sastriyam  dānaṃ dadau dvijātibhyo'pyanyebhyaśca yathāvidhi  
ye devairnirjitāḥ pūrvaṃ daityāḥ pātāla saṃsthitāḥ  te hi bhūmaṃḍalaṃ yātā nirbhayāstamupāśritāḥ  
te kālanemipramukhāstato'surāstasmai sutāṃ siṃdhusutāya dattvā  babhūvuratyantamudānvitā hi tamāśritā deva vinirjayāya  
sa cāpi vīrombudhibālako'sau jalaṃdharākhyo'suravīravīraḥ  saṃprāpya bhāryāmatisundarī vaśī cakāra rājyaṃ hi kaviprabhāvāt  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe jalaṃ dharavadhopākhyāne jalaṃdharotpattivivāhavarṇanaṃ nāma caturdaśo'dhyāyaḥ  
 sanatkumāra uvāca  ekadā vāridhisuto vṛndāpati rudāradhīḥ  sabhāryyassaṃsthito vīro'suraissarvaiḥ samanvitaḥ  
tatrājagāma suprītassuvarcāstvatha bhārgavaḥ  tejaḥ puṃjo mūrta iva bhāsayansakalā diśaḥ  
taṃ dṛṣṭvā gurumāyāntamasurāste'khilā drutam  praṇemuḥ prītamanasassiṃdhuputro'pi sādaram  
dattvāśīrvacanaṃ tebhyo bhārgavastejasāṃ nidhiḥ  niṣasādāsane ramye saṃtasthuste'pi pūrvavat  
atha siṃdhvātmajo vīro dṛṣṭvā prītyā nijāṃ sabhām  jalaṃdharaḥ prasanno'bhūdanaṣṭavaraśāsanaḥ  
tatsthitaṃ chinnaśirasaṃ dṛṣṭvā rāhuṃ sa daityarāṭ  papraccha bhārgavaṃ śīghramidaṃ sāgaranandanaḥ  
jalaṃdhara uvāca  kenedaṃ vihitaṃ rāhośśiracchedanakaṃ prabho  tadbrūhi nikhilaṃ vṛttaṃ yathāvattattvato guro  
sanatkumāra uvāca  ityākarṇya vacastasya sindhuputrasya bhārgavaḥ  smṛtvā śivapadāṃbhojaṃ pratyuvāca yathārthavat  
śukra uvāca  jalaṃdhara mahāvīra sarvāsurasahāyaka  śṛṇu vṛttāṃtamakhilaṃ yathāvatkathayāmi te  
purābhavadbalirvīro virocanasuto balī  hiraṇyakaśipoścaiva prapautro dharmavittamaḥ  
parājitāssurāstena rameśaṃ śaraṇaṃ yayuḥ  savāsavāssvavṛttāṃtamācakhyuḥ svārthasādhakāḥ  
tadājñayā suraiḥ sārddhaṃ cakrussaṃdhimatho surāḥ  svakāryasiddhaye tātacchalakarmavicakṣaṇāḥ  
athāmṛtārthe siṃdhośca maṃthanaṃ cakrurādarāt  viṣṇossahāyinaste hi surāssarve'suraissaha  
tato ratnopaharaṇamakārṣurdaityaśatravaḥ  jagṛhuryatnato devāḥ papurapyamṛtaṃ chalāt  
tataḥ parābhavaṃ cakrurasurāṇāṃ sahāyataḥ  viṣṇossurāssacakrāste'mṛtāpānādbalānvitāḥ  
śiraśchedaṃ cakārāsau pibataścāmṛtaṃ hariḥ  rāhordevasabhāṃ hi pakṣapātī haressadā  
sanatkumrāra uvāca  evaṃ kavistasya śiraśchedaṃ rāhośśaśaṃsa ca  amṛtārthe samudrasya maṃthanaṃ devakāritam  
ratnopaharaṇaṃ caiva daityānāṃ ca parābhavam  devairamṛtapānaṃ ca kṛtaṃ sarvaṃ ca vistarāt  
tadākarṇya mahāvīrombudhibālaḥ pratāpavān  cukrodha krodharaktākṣassvapiturmaṃthanaṃ tadā  
atha dūtaṃ samāhūya ghasmarābhidhamuttamam  sarvaṃ śaśaṃsa caritaṃ yadāha gururātmavān  
atha taṃ preṣayāmāsa svadūtaṃ śakrasannidhau  saṃmānya bahuśaḥ prītyā'bhayaṃ dattvā viśāradam  
dūtastriviṣṭapaṃ tasya jagāmāramalaṃ sudhīḥ  ghasmaroṃ'budhibālasya sarvadevasamanvitam  
tatra gatvā sa dūtastu sudharmāṃ prāpya satvaram  garvādakharvamaulirhi devendraṃ vākyamabravīt  
ghasmara uvāca  jalaṃdharo'bdhi tanayassarvadaityajaneśvaraḥ  supratāpī mahāvīrassvayaṃ kavisahāyavān  
dūto'haṃ tasya vīrasya ghasmarākhyo na ghasmaraḥ  preṣitastena vīreṇa tvatsakāśamihāgataḥ  
avyāhatājñasvarvatra jalaṃdhara udagradhīḥ  nirjitākhiladaityārissa yadāha śṛṇuṣva tat  
jalaṃdhara uvāca  kasmāttvayā mama pitā mathitassāgaro'driṇā  nītāni sarvaratnāni piturme devatādhama  
ucitaṃ na kṛtaṃ te'dya tāni śīghraṃ prayaccha me  mamāyāhi vicāryetthaṃ śaraṇaṃ daivataissaha  
anyathā te bhayaṃ bhūri bhaviṣyati surādhama  rājyavidhvaṃsanaṃ caiva satyametadbravīmyaham  
sanatkumāra uvāca  iti dūtavacaḥ śrutvā vismitastridaśādhipaḥ  uvāca taṃ smarannindro bhayaroṣasamanvitaḥ  
adrayo madbhayāttrastāssvakukṣisthā yataḥ kṛtāḥ  anye'pi maddviṣastena rakṣitā ditijāḥ purā  
tasmāttadratnajātaṃ tu mayā sarvaṃ hṛtaṃ kila  na tiṣṭhati mama drohī sukhaṃ satyaṃ bravīmyaham  
śaṃkhopyeva purā daityo māṃ dviṣansāgarātmajaḥ  abhavanmūḍhacittastu sādhusaṃgātsamujjhita  
mamānujena hariṇā nihatasya hi pāpadhīḥ  hiṃsakassādhusaṃdhasya pāpiṣṭhassāgarodare  
tadgaccha dūta śīghraṃ tvaṃ kathayasvāsya tattvataḥ  abdhiputrasya sarvaṃ hi siṃdhormaṃthanakāraṇam  
sanatkumāra uvāca  itthaṃ visarjito dūto ghasmarākhyassubuddhimān  tadendreṇāgamattūrṇṇaṃ yatra vīro jalaṃdharaḥ  
tadidaṃ vacanaṃ daityarājo hi tena dhīmatā  kathito nikhilaṃ śakraproktaṃ dūtena vai tadā  
tanniśamya tato daityo roṣātprasphuritādharaḥ  udyogamakarottūrṇaṃ sarvadevajigīṣayā  
tadodyoge'surendrasya digbhyaḥ pātālatastathā  ditijāḥ pratyapadyaṃta koṭiśaḥkoṭiśastathā  
atha śuṃbhaniśuṃbhādyai balādhipatikoṭibhiḥ  nirjagāma mahāvīraḥ sindhuputraḥ pratāpavān  
prāpa triviṣṭapaṃ sadyaḥ sarvasainyasamāvṛtaḥ  dadhmau śaṃkhaṃ jaladhijo nedurvīrāśca sarvataḥ  
gatvā triviṣṭapaṃ daityo nandanādhiṣṭhito'bhavat  sarva sainyaṃ samāvṛtya kurvāṇaḥ siṃhavadravam  
puramāvṛtya tiṣṭhattaddṛṣṭvā sainyabalaṃ mahat  niryayustvamarāvatyā devā yuddhāya daṃśitāḥ  
tatassamabhavadyuddhaṃ devadānavasenayoḥ  musalaiḥ parighairbāṇairgadāparaśuśaktibhiḥ  
te'nyonyaṃ samadhāvetāṃ jaghnatuśca parasparam  kṣaṇenābhavatāṃ sene rudhiraughapariplute  
patitaiḥ pātyamānaiśca gajāśvarathapattibhiḥ  vyarājata raṇe bhūmissaṃdhyābhrapaṭalairiva  
tatra yuddhe mṛtāndaityānbhārgavastānajīvayat  vidyayāmṛtajīvinyā maṃtritaistoyabindubhiḥ  
devānapi tathā yuddhe tatrājīvayadaṃgirāḥ  divyauṣadhaissamānīya droṇādressa punaḥpunaḥ  
dṛṣṭavānsa tathā yuddhe punareva samutthitān  jalaṃdharaḥ krodhavaśo bhārgavaṃ vākyamabravīt  
jalaṃdhara uvāca  mayā devā hatā yuddhe uttiṣṭhaṃti kathaṃ punaḥ  tataḥ saṃjīvinī vidyā naivānyatreti vai śrutā  
sanatkumāra uvāca  ityākarṇya vacastasya sindhuputrasya bhārgavaḥ  pratyuvāca prasannātmā guruśśukro jalaṃdharam  
śukra uvāca  divyauṣadhīssamānīya droṇādreraṃgirāssurān  jīvayatyeṣa vai tāta satyaṃ jānīhi me vacaḥ  
jayamicchasi cettāta śṛṇu me vacanaṃ śubham  tataḥ so'raṃ bhujābhyāṃ tvaṃ droṇamabdhāvupāhara  
sanatkumāra uvāca  ityuktassa tu daityendro guruṇā bhārgaveṇa ha  drutaṃ jagāma yatrāsāvāste caivādrirāṭ ca saḥ  
bhujābhyāṃ tarasā daityo nītvā droṇaṃ ca taṃ tadā  prākṣipatsāgare tūrṇaṃ citraṃ na haratejasi  
punarāyānmahāvīrassindhuputro mahāhavam  jaghānāstraiśca vividhaissurānkṛtvā balaṃ mahat  
atha devānhatāndṛṣṭvā droṇādrimagamadguruḥ  tāvattatra girīdraṃ taṃ na dadarśa surārcitaḥ  
jñātvā daityahṛtaṃ droṇaṃ dhiṣaṇo bhayavihvalaḥ  āgatya devānprovāca jīvo vyākulamānasaḥ  
gururuvāca  palāyadhvaṃ surāssarve droṇo nāsti girirmahān  dhruvaṃ dhvastaśca daityena pāthodhitanayena hi  
jalaṃdharo mahādaityo nāyaṃ jetuṃ kṣamo yataḥ  rudrāṃśasaṃbhavo hyeṣa sarvāmaravimardanaḥ  
mayā jñātaḥ prabhāvo'sya yathotpannaḥ svayaṃ surāḥ  śivāpamānakṛcchakraceṣṭitaṃ smaratākhilam  
sanatkumāra uvāca  śrutvā tadvacanaṃ devāssurācāryaprakīrtitam  jayāśāṃ tyaktavaṃtaste bhayavihvalitāstathā  
daityarājena tenātihanyamānāssamaṃtataḥ  dhairyaṃ tyaktvā palāyaṃta diśo daśa savāsavāḥ  
devānvidrāvitāndṛṣṭvā daityassāgaranaṃdanaḥ  śaṃkhabherī jayaravaiḥ praviveśāmarāvatīm  
praviṣṭe nagarīṃ daitye devāḥ śakrapurogamāḥ  suvarṇādriguhāṃ prāptā nyavasandaityatāpitāḥ  
tadaiva sarveṣvasuro'dhikāreṣvindrādikānāṃ viniveśya samyak  śuṃbhādikāndaityavarān pṛthakpṛthaksvayaṃ suvarṇādiguhāṃ vyagānmune  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṇḍe jalaṃdharavadhopākhyāne devajalaṃdharayuddhavarṇanaṃ nāma paṃcadaśo'dhyāyaḥ  
 sanatkumāra uvāca  punardaityaṃ samāyāṃtaṃ dṛṣṭvā devāssavāsavāḥ  bhayātprakaṃpitāssarve sahaivādudruvurdrutam  
vaikuṃṭhaṃ prayayussarve puraskṛtya prajāpatim  tuṣṭuvuste surā natvā saprajāpatayo'khilāḥ  
devā ūcuḥ  hṛṣīkeśa mahābāho bhagavan madhusūdana  namaste devadeveśa sarvadaityavināśaka  
matsyarūpāya te viṣṇo vedānnītavate namaḥ  satyavratena sadrājñā pralayābdhivihāriṇe  
kurvāṇānāṃ surāṇāṃ ca mathanāyodyamaṃ bhṛśam  bibhrate maṃdaragiriṃ kūrmarūpāya te namaḥ  
namaste bhagavannātha kratave sūkarātmane  vasuṃdharāṃ janādhārāṃ mūddhato bibhrate namaḥ  
vāmanāya namastubhyamuprendrākhyāya viṣṇave  viprarūpeṇa daityendraṃ baliṃ chalayate vibho  
namaḥ paraśurāmāya kṣatraniḥkṣatrakāriṇe  māturhitakṛte tubhyaṃ kupitāyāsatāṃ druhe  
rāmāya lokarāmāya maryādāpuruṣāya te  rāvaṇāṃtakarāyāśu sītāyāḥ pataye namaḥ  
namaste jñānagūḍhāya kṛṣṇāya paramātmana  rādhāvihāraśīlāya nānālīlākarāya ca  
namaste gūḍhadehāya vedaniṃdākarāya ca  yogācāryāya jaināya vauddharūpāya māpate  
namaste kalkirūpāya mlecchānāmaṃtakāriṇe  anantaśaktirūpāya saddharmasthāpanāya ca  
namaste kapilarūpāya devahūtyai mahātmane  vadate sāṃkhyayogaṃ ca sāṃkhyācāryāya vai prabho  
namaḥ paramahaṃsāya jñānaṃ saṃvadate param  vidhātre jñānarūpāya yenātmā saṃprasīdati  
vedavyāsāya vedānāṃ vibhāgaṃ kurvate namaḥ  hitāya sarvalokānāṃ purāṇaracanāya ca  
evaṃ matsyāditanubhirbhaktakāryodyatāya te  sargasthitidhvaṃsakartre namaste brahmaṇe prabho  
ārtihaṃtre svadāsānāṃ sukhadāya śubhāya ca  pītāmbarāya haraye tārkṣyayānāya te namaḥ  sarvakriyāyaikakartre śaraṇyāya namonamaḥ  
daityasaṃtāpitāmartya duḥkhādidhvaṃsavajraka  śeṣatalpaśayāyārkacandranetrāya te namaḥ  
kṛpāsindho ramānātha pāhi naśśaraṇāgatān  jalaṃdhareṇa devāśca svargātsarve nirākṛtāḥ  
sūryo nissāritaḥ sthānāccandro vahnistathaiva ca  pātālānnāgarājaśca dharmarājo nirākṛtaḥ  
vicaraṃti yathā martyāśśobhaṃte naiva te surāḥ  śaraṇaṃ te vayaṃ prāptā vadhastasya viciṃtyatām  
 sanatkumāra uvāca  iti dīnavacaśśrutvā devānāṃ madhusūdanaḥ  jagāda karuṇāsindhurme ghanirhrādayā girā  
 viṣṇuruvāca  bhayaṃ tyajata he devā gamiṣyāmyahamāhavam  jalaṃdhareṇa daityena kariṣyāmi parākramam  
ityuktvā sahasotthāya daityāriḥ khinnamānasaḥ  ārohadgaruḍaṃ vegātkṛpayā bhaktavatsalaḥ  
gacchantaṃ vallabhaṃ dṛṣṭvā devaissārddhaṃ samudrajā  sāṃjalirbāṣpanayanā lakṣmīrvacanamabravīt  
lakṣmyuvāca  ahaṃ te vallabhā nātha bhaktā yadi ca sarvadā  tatkathaṃ te mama bhrātā yuddhe vadhyaḥ kṛpānidhe  
viṣṇuruvāca  jalaṃdhareṇa daityena kariṣyāmi parākramam  taissaṃstuto gamiṣyāmi yuddhāya tvaritānvitaḥ  
rudrāṃśasaṃbhavatvācca brahmaṇo vacanādapi  prītyā ca tava naivāyaṃ mama vadhyo jalaṃdharaḥ  
sanatkumāra uvāca  ityuktvā garuḍārūḍhaśśaṃkhacakragadāsibhṛt  viṣṇurvegādyayau yoddhuṃ devaiśśakrādibhissaha  
drutaṃ sa prāpa tatraiva yatra daityo jalaṃdharaḥ  kurvan siṃharavaṃ devairjvaladbhirviṣṇutejasā  
athāruṇānujajavapakṣavātaprapīḍitāḥ  vātyāvivartitā daityā babhramuḥ khe yathā ghanāḥ  
tato jalaṃdharo dṛṣṭvā daityān vātyāprapīḍitān  uddhṛtya vacanaṃ krodhāddrutaṃ viṣṇuṃ samabhyagāt  
etasminnaṃtare devāścakruryuddhaṃ praharṣitāḥ  tejasā ca hareḥ puṣṭā mahābalasamanvitāḥ  
yuddhodyataṃ samālokya devasainyamupasthitam  daityānājñāpayāmāsa samare cātidurmadān  
jalaṃdhara uvāca  bhobho daityavarā yūyaṃ yuddhaṃ kuruta dustaram  śakrādyairamarairadya prabalaiḥ kātaraissadā  
mauryāstu lakṣasaṃkhyātā dhaumrā hi śatasaṃkhyakāḥ  asurāḥ koṭisaṃkhyātāḥ kālakeyāstathaiva ca  
kālakānāṃ daurhṛdānāṃ kaṃkānāṃ lakṣasaṃkhyayā  anye'pi svabalairyuktā viniryāṃtu mamājñayā  
sarve sajjā viniryāta bahusenābhisaṃyutāḥ  nānāśastrāstrasaṃyuktā nirbhayāḥ gatasaṃśayāḥ  
bhobho śuṃbhaniśuṃbhau ca devānsamarakātarān  kṣaṇena sumahāvīryau tucchānnāśayataṃ yuvām  
sanatkumāra uvāca  daityā jalaṃdharājñaptā itthaṃ yuddhaviśāradāḥ  yuyudhuste surāssarve caturaṃgabalānvitāḥ  
gadābhistīkṣṇabāṇaiśca śūlapaṭṭiśatomaraiḥ  kecitparaśuśūlaiśca nijaghnuste parasparam  
nānāyudhaiśca paraistatra nijaghnuste balānvitā  devāstathā mahāvīrā hṛṣīkeśabalānvitāḥ  yuyudhustīkṣṇabāṇāśca kṣipaṃtassiṃhavadravāḥ  
kecidbāṇaistu tīkṣṇaiśca kecinmusalatomaraiḥ  kecitparaśuśūlaiśca nijaghnuste parasparam  
itthaṃ surāṇāṃ daityānāṃ saṃgrāmassamabhūnmahān  atyulbaṇo munīnāṃ hi siddhānāṃ bhaya kārakaḥ  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe devayuddhavarṇanaṃ nāma ṣoḍaśo'dhyāyaḥ  
sanatkumāra uvāca  atha daityā mahāvīryāśśūlaiḥ paraśupaṭṭiśaiḥ  nijaghnussarvadevāṃśca bhayavyākulamānasān  
daityāyudhaiḥ samāviddhadehā devāssavāsavāḥ  raṇādvidudruvussarve bhayavyākulamānasāḥ  
palāyanaparāndṛṣṭvā hṛṣīkeśassurānatha  viṣṇurvai garuḍārūḍho yoddhumabhyāyayau drutam  
sudarśanena cakreṇa sarvataḥ prasphuranrucā  suśobhitakarābjaśca reje bhaktābhayaṃkaraḥ  
śaṃkhakhaḍgagadāśārṅgadhārī krodhasamanvitaḥ  kaṭhorāstro mahāvīrassarvayuddhaviśāradaḥ  
dhanuṣaṃ śārṅganāmānaṃ visphūryya vinanāda ha  tasya nādena trailokyaṃ pūritaṃ mahatā mune  
śārṅganissṛtabāṇaiśca ditijānāṃ śirāṃsi vai  cakartta bhagavān viṣṇuḥ koṭiśo ruṭ samākulaḥ  
athāruṇānujajavapakṣavātaprapīḍitāḥ  vātyādhivarttitā daityā babhramuḥ khe yathā ghanāḥ  
tato jalaṃdharo dṛṣṭvā daityānvātyāprapīḍitān  cukrodhāti mahādaityo devavṛndabhayaṃkaraḥ  
marddayaṃtaṃ ca taṃ dṛṣṭvā daityān prasphuritādharaḥ  yoddhumabhyāyayau vīro vegena hariṇā saha  
sa cakāra mahānādaṃ devāsurabhayaṃkaram  daityānāmadhipaḥ karṇā vidīrṇāḥ śravaṇāttataḥ  
bhayaṃṅkareṇa daityasya nādena pūritaṃ tadā  jalaṃdharasya mahatā cakampe sakalaṃ jagat  
tatassamabhavadyuddhaṃ viṣṇudaityendrayormahat  ākāśaṃ kurvatorbāṇaistadā niravakāśavat  
tayośca tena yuddhena parasparamabhūnmune  devāsurarṣisiddhānāṃ bhīkareṇātivismayaḥ  
viṣṇurdaityasya bāṇaughairdhvajaṃ chatraṃ dhanuśśarān  ciccheda taṃ ca hṛdaye bāṇenaikena tāḍayan  
tato daityassamutpatya gadāpāṇistvarānvitaḥ  āhatya garuḍaṃ mūrdhni pātayāmāsa bhūtale  
viṣṇuṃ jaghāna śūlena tīkṣṇena prasphuradrucā  hṛdaye krodhasaṃyukto daityaḥ prasphuritādharaḥ  
viṣṇurgadāṃ ca khaḍgena ciccheda prahasanniva  taṃ vivyādha śaraistīkṣṇaiśśārṅgaṃ visphūrya daityahā  
viṣṇurjalaṃdharaṃ daityaṃ bhayadena śareṇa ha  krodhāviṣṭo'titīkṣṇena jaghānāśu surārihā  
āgataṃ tasya taṃ bāṇaṃ dṛṣṭvā daityo mahābalaḥ  chittvā bāṇena viṣṇuṃ ca jaghāna hṛdaye drutam  
keśavo'pi mahābāhuṃ vikṣiptamasureṇa tam  śaraṃ tilapramāṇena cchittvā vīro nanāda ha  
punarbāṇa samādhatta dhanuṣi krodhavepitaḥ  mahābalo'tha bāṇena ciccheda sa śilīmukham  
vāsudevaḥ punarbāṇaṃ nāśāya vibudhadviṣaḥ  krodhenādhatta dhanuṣi siṃhavadvinanāda ha  
jalaṃdharo'tha daityendraḥ kopacchinnādharo balī  śareṇa śvena śārṅgākhyaṃ dhanuściccheda vaiṣṇavam  
punarbāṇaissutīkṣṇaiśca jaghāna madhusūdanam  ugravīryo mahāvīro devānāṃ bhayakārakaḥ  
sa cchinnadhanvā bhagavānkeśavo lokarakṣa kaḥ  jalaṃdharasya nāśāya cikṣepa svagadāṃ parām  
sā gadā hariṇā kṣiptā jvalajjvalanasannibhā  amoghagatikā śīghraṃ tasya dehe lalāga ha  
tayā hato mahādaityo na cacālāpi kiṃcana  jalaṃdharo madonmattaḥ puṣpamālāhato yathā  
tato jalaṃdharaḥ krodhī devatrāsakaro'kṣipat  triśūlamanalākāraṃ haraye raṇadurmmadaḥ  
atha viṣṇustattriśūlaṃ ciccheda tarasā drutam  naṃdakākhyena khaḍgena smṛtvā śivapadāmbujam  
chinne triśūle daityendra utplutya sahasā drutam  āgatya hṛdaye viṣṇuṃ jaghāna dṛḍhamuṣṭinā  
sopi viṣṇurmahāvīro'vigaṇayya ca tadvyathāma  jalaṃdharaṃ ca hṛdaye jaghāna dṛḍhamuṣṭinā  
tatastau bāhuyuddhena yuyudhāte mahābalau  bāhubhirmuṣṭibhiścaiva jānubhirnādayanmahīm  
evaṃ hi suciraṃ yuddhaṃ kṛtvā tenāsureṇa vai  vismito'bhūnmuniśreṣṭha hṛdi glānimavāpa ha  
atha prasanno bhagavānmāyī māyāvidāṃ varaḥ  uvāca daityarājānaṃ meghagaṃbhīrayā girā  
viṣṇuruvāca  bhobho daityavaraśreṣṭha dhanyastvaṃ raṇadurmadaḥ  mahāyudhavarairyattvaṃ na bhīto hi mahāprabhuḥ  
ebhirevāyudhairugrairdaityā hi bahavo hatāḥ  mahājau durmadā vīrāśchinnadehā mṛtiṃ gatāḥ  
yuddhena te mahādaitya prasanno'smi mahānbhavān  na dṛṣṭastvatsamo vīrastrailokye sacarācare  
varaṃ varaya daityendra prīto'smi tava vikramāt  adeyamapi te dadmi yatte manasi vartate  
 sanatkumāra uvāca  ityākarṇya vacastasya viṣṇormāyāvino hareḥ  pratyuvāca mahābuddhirdaityarājo jalaṃdharaḥ  
jalaṃdhara uvāca  yadi bhāvuka tuṣṭo'si varame tandadasva me  madbhaginyā mayā sārdhaṃ madgehe sagaṇo vasa  
sanatkumāra uvāca  tadākarṇya vacastasya mahādaityasya khinnadhīḥ  tathāstviti ca deveśo jagāda bhagavān hariḥ  
uvāsa sa tato viṣṇussarvadevagaṇaissaha  jalaṃdharaṃ nāma puramāgatya ramayā saha  
atho jalaṃdharo daityassvabhaginyā ca viṣṇunā  uvāsa svālayaṃ prāpto harṣākulitamānasaḥ  
jalaṃdharo'tha devānāmadhikāreṣu dānavān  sthāpayitvā saharṣassanpunarāgānmahītalam  
devagaṃdharvasiddheṣu yatkiṃcidratnasaṃci tam  tadātmavaśagaṃ kṛtvā'tiṣṭhatsāgaranaṃdanaḥ  
pātālabhavane daityaṃ niśuṃbhaṃ sumahābalam  sthāpayitvā sa śeṣādīnānaya dbhūtalaṃ balī  
devagaṃdharvasiddhaughān sarparākṣasamānuṣān  svapure nāgarānkṛtvā śaśāsa bhuvanatrayam  
evaṃ jalaṃdharaḥ kṛtvā devānsvavaśavartinaḥ  dharmeṇa pālayāmāsa prajāḥ putrānivaurasān  
na kaścidvyādhito naiva duḥkhito na kṛśastathā  na dīno dṛśyate tasmindharmādrājyaṃ praśāsati  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṇḍe jalaṃdharopākhyāne viṣṇujalaṃdharayuddhavarṇanaṃ nāma saptadaśo'dhyāyaḥ  
sanatkumāra uvāca  evaṃ śāsati dharmeṇa mahīṃ tasminmahāsure  babhūvurduḥkhino devā bhrātṛbhāvānmunīśvara  
duḥkhitāste surāssarve śivaṃ śaraṇamāyayuḥ  manasā śaṃkaraṃ devadevaṃ sarvaprabhuṃprabhum  
tuṣṭuvurvāgbhiriṣṭābhirbhagavaṃtaṃ maheśvaram  nivṛttaye svaduḥkhasya sarvadaṃ bhaktavatsalam  
āhūya sa mahādevo bhaktānāṃ sarvakāmadaḥ  nāradaṃ prerayāmāsa devakāryacikīrṣayā  
atha devamunirjñānī śaṃbhubhaktassatāṃ gatiḥ  śivājñayā yayau daityapure devānsa nāradaḥ  
vyākulāste surāssarve vāsavādyā drutaṃ munim  āgacchaṃtaṃ samālokya samuttasthurhi nāradam  
dadusta āsanaṃ nattvā munaye prītipūrvakam  nāradāya surāśśakramukhā utkaṃṭhitānanāḥ  
sukhāsīnaṃ munivaramāsane supraṇamya tam  punaḥ procussurā dīnā vāsavādyā munīśvaram  
devā ūcuḥ  bhobho munivaraśreṣṭha duḥkhaṃ śṛṇu kṛpākara  śrutvā tannāśaya kṣipraṃ prabhustvaṃ śaṃkarapriyaḥ  
jalaṃdhareṇa daityena surā vidrāvitā bhṛśam  svasthānādbhartṛbhāvācca duḥkhitā vayamākulāḥ  
svasthānāduṣṇaraśmiśca candro nissāritastathā  vahniśca dharmarājaśca lokapālāstathetare  
subaliṣṭhena vai tena sarve devāḥ prapīḍitāḥ  duḥkhaṃ prāptā vayaṃ cātiśaraṇaṃ tvāṃ samāgatāḥ  
saṃgrāme sa hṛṣīkeśaṃ svavaśaṃ kṛtavān balī  jalaṃdharo mahādaityaḥ sarvāmaravimardakaḥ  
tasya vaśyo varādhīno'vātsīttatsadane hariḥ  salakṣmyā sahito viṣṇuryo nassarvārthasādhakaḥ  
jalaṃdharavināśāya yatnaṃ kuru mahāmate  tvaṃ no daivavaśātprāptassadā sarvārthasādhakaḥ  
sanatkumāra uvāca  ityākarṇya vacasteṣāmamarāṇāṃ sa nāradaḥ  āśvāsya muniśārdūlastānuvāca kṛpākaraḥ  
nārada uvāca  jāne'haṃ vai surā yūyaṃ daityarājaparājitāḥ  duḥkha prāptāḥ pīḍitāśca sthānānnissāritāḥ khaluḥ  
svaśaktyā bhavatāṃ svārthaṃ kariṣye nātra saṃśayaḥ  anukūlo'hamiva vo duḥkhaṃ prāptā yato 'marāḥ  
sanatkumāra uvāca  evamuktvā muniśreṣṭha draṣṭuṃ dānavavallabham  āśvāsya sakalāndevāñjalaṃdharasabhāṃ yayau  
athāgataṃ muniśreṣṭhaṃ dṛṣṭvā devo jalaṃdharaḥ  utthāya parayā bhaktyā dadau śreṣṭhāsanaṃ varam  
sa taṃ saṃpūjya vidhivaddānavendro'ti vismitaḥ  suprahasya tadā vākyaṃ jagāda munisattamam  
jalaṃdhara uvāca  kuta āgamyate brahmankiṃ ca dṛṣṭaṃ tvayā kvacit  yadarthamiha āyātastadājñāpaya māṃ mune  
sanatkumāra uvāca  ityākarṇya vacastasya daityendrasya mahāmuniḥ  pratyuvāca prasannātmā nārado hi jalaṃdharam  
nārada uvāca  sarvadānavadaityendra jalaṃdhara mahāmate  dhanyastvaṃ sarvalokeśa ratnabhoktā tvameva hi  
madāgamanahetuṃ vai śṛṇu daityendrasattama  yadarthamiha cāyātastvahaṃ vakṣyekhilaṃ hi tat  
gataḥ kailāsaśikharaṃ daityendrāhaṃ yadṛcchayā  yojanāyutavistīrṇaṃ kalpadrumamahāvanam  
kāmadhenuśatākīrṇaṃ ciṃtāmaṇisudīpitam  sarvarukmamayaṃ divyaṃ sarvatrādbhutaśobhitam  
tatromayā sahāsīnaṃ dṛṣṭavānasmi śaṃkaram  sarvāṅgasundaraṃ gauraṃ trinetraṃ candraśekharam  
taṃ dṛṣṭvā mahadāścaryaṃ vitarko me'bhavattadā  kvāpīdṛśī bhavedvṛddhistrailokye vā na veti ca  
tāvattavāpi daityendra samṛddhissaṃsmṛtā mayā  tadvilokanakāmo'haṃ tvatsāṃnidhyamihā gataḥ  
sanatkumāra uvāca  iti nāradataḥ śrutvā sa daityendro jalaṃdharaḥ  svasamṛddhiṃ samagrāṃ vai darśayāmāsa sādaram  
dṛṣṭvā sa nārado jñānī devakāryasusādhakaḥ  prabhupreraṇayā prāha daityendraṃ taṃ jalaṃdharam  
nārad uvāca  tavāsti susamṛddhirhi varavīra khilādhunā  trailokyasya patistvaṃ hi citraṃ kiṃ cātra saṃbhavam  
maṇayo ratnapuṃjāśca gajādyāśca samṛddhayaḥ  te gṛhe'dya vibhāṃtīha yāni ratnāni tānyapi  
gajaratnaṃ tvayānītaṃ śakrasyairāvatastathā  aśvaratnaṃ mahāvīra sūryasyoccaiḥśravā hayaḥ  
kalpavṛkṣastvayānīto nidhayo dhanadasya ca  haṃsayuktavimānaṃ ca tvayānītaṃ hi vedhasaḥ  
ityevaṃ vararatnāni divi pṛthvyāṃ rasātale  yāni daityendra te bhāṃti gṛhe tāni samastataḥ  
tvatsamṛddhimimāṃ paśyansampūrṇāṃ vividhāmaham  prasanno'smi mahāvīra gajāśvādisuśobhitām  
jāyāratnaṃ mahāśreṣṭhaṃ jalaṃdhara na te gṛhe  tadānetuṃ viśeṣeṇa strīratnaṃ vai tvamarhasi  
yasya gehe suratnāni sarvāṇi hi jalaṃdhara  jāyāratnaṃ na cettāni na śobhaṃte vṛthā dhruvam  
sanatkumāra uvāca  ityevaṃ vacanaṃ śrutvā nāradasya mahātmanaḥ  uvāca daityarājo hi madanākulamānasaḥ  
jalaṃdhara uvāca  bho bho nārada devarṣe namastestu mahāprabho  jāyāratnavaraṃ kutra vartate tadvadādhunā  
brahmāṃḍe yatra kutrāpi tadratnaṃ yadi varttate  tadāneṣye tato brahmansatyaṃ satyaṃ na saṃśayaḥ  
nārada uvāca  kailāse hyatiramye ca varvaddhiṃ susamākule  yogirūpadharaśśaṃbhurasti tatra digambaraḥ  
tasya bhāryā suramyā hi sarvalakṣaṇalakṣitā  sarvāṃgasundarī nāmnā pārvatīti manoharā  
tadīdṛśaṃ rūpamananyasaṃgataṃ dṛṣṭaṃ na kutrāpi kutūhalāḍhyam  atyadbhutaṃ mohanakṛtsuyogināṃ sudarśanīyaṃ paramarddhikāri  
svacitte kalpayāmyadya śivādanyassamṛddhivān  jāyāratnānvitādvīra trilokyā na jalaṃdhara  
yasyā lāvaṇyajaladhau nimagnaścaturānanaḥ  svadhairyyaṃ mumuce pūrvaṃ tayā kānyopamīyate  
gatarāgo'pi hi yayā madanārissvalīlayā  nijataṃtro'pi yatassa svātma vaśagaḥ kṛtaḥ  
yathā strīratnasaṃbhoktussamṛddhistasya sābhavat  tathā na tava daityendra sarvaratnādhipasya ca  
sanatkumāra uvāca  ityuktvā sa tu devarṣirnārado lokaviśrutaḥ  yayau vihāyasā devopakārakaraṇodyataḥ  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṇḍe jalaṃdharavadhopākhyāne devarṣijalaṃdharasaṃvādo nāmāṣṭadaśo'dhyāyaḥ  
vyāsa uvāca  sanatkumāra sarvajña nārade hi gate divi  daityarāṭ kimakārṣītsa tanme vada suvistarāt  
sanatkumāra uvāca  tamāmaṃtrya gate daityaṃ nārade divi daityarāṭ  tadrūpaśravaṇādāsīdanaṃgajvarapīḍitaḥ  
atho jalaṃdharo daityaḥ kālādhīnaḥ pranaṣṭadhīḥ  dūtamāhvāya yāmāsa saiṃhikeyaṃ vimohitaḥ  
āgataṃ taṃ samālokya kāmākrāṃtamanāssa hi  susaṃbodhya samācaṣṭa siṃdhuputro jalaṃdharaḥ  
jalaṃdhara uvāca  bhobho dūtavaraśreṣṭha sarvakāryaprasādhaka  saiṃhikeya mahāprājña kailāsaṃ gaccha parvatam  
tatrāsti yogī śaṃbhvākhya stapasvī ca jaṭādharaḥ  bhasmabhūṣitasarvāṅgo virakto vijitendriyaḥ  
tatra gatveti vaktavyaṃ yoginaṃ dūta śaṃkaram  jaṭādharaṃ viraktaṃ taṃ nirbhayena hṛdā tvayā  
he yogiṃste dayāsindho jāyāratnena kiṃ bhavet  bhūtapretapiśācādisevitena vanaukasā  
mannāthe bhuvane yoginnocitā gatirīdṛśī  jāyāratnamatastvaṃ me dehi ratnabhuje nijam  
yāniyāni suratnāni trailokye tāni saṃti me  madadhīnaṃ jagatsarvaṃ viddhi tvaṃ sacarācaram  
indrasya gajaratnaṃ coccaiḥśravoratnamuttamam  balādgṛhītaṃ sahasā pārijā tatarustathā  
vimānaṃ haṃsasaṃyuktamaṃgaṇe mama tiṣṭhati  ratnabhūtaṃ mahādivyamuttamaṃ vedhasodbhutam  
mahāpadmādikaṃ divyaṃ nidhiratnaṃ svadasya ca  chatraṃ me vāruṇaṃ gehe kāṃcanasrāvi tiṣṭhati  
kiñjalkinī mahāmālā sarvadā'mlānapaṃkajā  matpitussā mamaivāsti pāśaśca kaṃpatestathā  
mṛtyorutkrāṃtidā śaktirmayā nītā balādvarā  dadau mahyaṃ śucirdivye śuciśauce ca vāsasī  
evaṃ yogīndra ratnāni sarvāṇi vilasaṃti me  atastvamapi me dehi svastrīratnaṃ jaṭādhara  
sanatkumāra uvāca  iti śrutvā vacastasya nandinā sa praveśitaḥ  jagāmograsabhāṃ rāhurvismayodbhutalocanaḥ  
tatra gatvā śivaṃ sākṣāddevadevaṃ mahāprabhum  svatejodhvastatamasaṃ bhasmalepavirājitam  
mahārājopacāre vilasaṃtaṃ mahādbhutam  sarvāṅgasundaraṃ divyabhūṣaṇairbhūṣitaṃ haram  
praṇanāma ca taṃ garvāttattejaḥ krāṃtavigrahaḥ  nikaṭaṃ gatavāñchaṃbhossa dūto rāhusaṃjñakaḥ  
atho tadagra āsīno vaktukāmo hi saiṃhikaḥ  tryaṃbakaṃ sa tadā saṃjñāprerito vākyamabravīt  
daityapannagasevyasya trailokyādhipatessadā  dūto'haṃ preṣitastena tvatsakāśamihāgataḥ  
 rāhuruvāca  jalaṃdharobdhitanayassarvadaityajaneśvaraḥ  trailokyasyeśvarassothābhavatsarvādhināyakaḥ  
sa daityarājo balavāndevānāmaṃtakopamaḥ  yoginaṃ tvāṃ samuddiśya sa yadāha śṛṇuṣva tat  
mahādivyaprabhāvasya tasya daityapateḥ prabhoḥ  sarvaratneśvarasya tvamājñāṃ śṛṇu vṛṣadhvaja  
śmaśānavāsino nityamasthimālādharasya ca  digaṃbarasya te bhāryā kathaṃ haimavatī śubham  
ahaṃ ratnādhināthosmi sā ca strīratnasaṃjñitā  tasmānmamaiva sā yogyā naiva bhikṣāśinastava  
mama vaśyāstrayo lokā bhuṃje'haṃ makhabhāgakān  yāni saṃti trilokesminratnāni mama sadmani  
vayaṃ ratnabhujastvaṃ tu yogī khalu digambaraḥ  svastrīratnaṃ dehi mahyaṃ rājñassukhakarāḥ prajāḥ  
sanatkumāra uvāca  vadatyevaṃ tathā rāhau bhrūmadhyācchūlapāṇinaḥ  abhavatpuruṣo raudrastīvrāśanisamasvanaḥ  
siṃhāsyapracalajihvassajjvālanayano mahān  ūrddhvakeśaśśuṣkatanurnṛsiṃha iva cāparaḥ  
mahātanurmahābāhustālajaṃgho bhayaṃkaraḥ  abhidudrāva vegena rāhuṃ sa puruṣo drutam  
sa taṃ khāditu māyāntaṃ dṛṣṭvā rāhurbhayāturaḥ  adhāvadāta vegena bahistasya ca dadhāra tam  
rāhuruvāca  devadeva maheśāna pāhi māṃ śaraṇā gatam  surā'suraissadā vandyaḥ paramaiśvaryavān prabhuḥ  
brāhmaṇaṃ māṃ mahādeva khādituṃ samupāgataḥ  puruṣoyaṃ taveśāna sevakotibhayaṃkaraḥ  
etasmādrakṣa deveśa śaraṇāgatavatsalaḥ  na khādeta yathāyaṃ māṃ namaste'stu muhurmuhuḥ  
sanatkumāra uvāca  mahādevo vacaḥ śrutvā brāhmaṇasya tadā mune  abravītsvagaṇaṃ taṃ vai dīnānāthapriyaḥ prabhuḥ  
mahādeva uvāca  prabhuṃ ca brāhmaṇaṃ dūtaṃ rāhvākhyaṃ śaraṇāgatam  śaraṇyā rakṣaṇīyā hi na daṇḍyā gaṇasattama  
sanatkumāra uvāca  ityuktau girijeśena sagaṇaḥ karuṇātmanā  rāhuṃ tatyāja sahasā brāhmaṇeti śrutākṣaraḥ  
rāhuṃ tyaktvāmbare sotha puruṣo dīnayā girā  śivopakaṃṭhamāgatya mahādevaṃ vyajijñapat  
puruṣa uvāca  devadeva mahādeva karuṇākara śaṃkara  tyājitaṃ mama bhakṣyaṃ te śaraṇāgatavatsalaḥ  
kṣudhā māṃ bādhate svāminkṣutkṣāmaścāsmi sarvathā  kiṃ bhakṣyaṃ mama deveśa tadājñāpaya māṃ prabho  
sanatkumāra uvāca  ityākarṇya vacastasya puruṣasya mahāprabhuḥ  pratyuvācādbhutotiḥ sa kautukī svahitaṃkaraḥ  
maheśvara uvāca  bubhukṣā yadi te'tīva kṣudhā tvāṃ bādhate yadi  saṃbhakṣayātmanaśśīghraṃ māṃsaṃ tvaṃ hastapādayoḥ  
sanatkumāra uvāca  śivenaivamājñaptaścakhāda puruṣassvakam  hastapādodbhavaṃ māṃsaṃ śiraśśeṣo' bhavadyathā  
dṛṣṭvā śirovaśeṣaṃ tu suprasannassadāśivaḥ  puruṣaṃ bhīmakarmāṇaṃ tamuvāca savismayaḥ  
śiva uvāca  he mahāgaṇa dhanyastvaṃ madājñāpratipālakaḥ  saṃtuṣṭaścāsmi te'tīva karmaṇānena sattama  
tvaṃ kīrtimukhasaṃjño hi bhava maddvārakassadā  mahāgaṇo mahāvīrassarvaduṣṭabhayaṃkaraḥ  
matpriyastvaṃ madarcāyāṃ sadā pūjyo'hi majjanaiḥ  tvadarcāṃ ye na kurvaṃti naiva te matpriyaṃkarāḥ  
sanatkumāra uvāca  iti śaṃbhorvaraṃ prāpya puruṣaḥ prajaharṣa saḥ  tadāprabhṛti deveśa dvāre kīrtimukhaḥ sthitaḥ  
pūjanīyo viśeṣeṇa sa gaṇaśśivapūjane  nārcayaṃtīha ye pūrvaṃ teṣāmarcā vṛthā bhavet  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṇḍe jalaṃdharavadhopākhyāne dūtasaṃvādo nāma ekonaviṃśo'dhyāyaḥ  
vyāsa uvāca  sanatkumāra sarvajña kathā te śrāvitādbhutā  mahāprabhośśaṃkarasya yatra līlā ca pāvanī  
idānīṃ brūhi suprītyā kṛpāṃ kṛtvā mamo pari  rāhurmuktaḥ kutra gataḥ puruṣeṇa mahāmune  
sūta uvāca  ityākarṇya vacastasya vyāsasyāmitamedhasaḥ  pratyuvāca prasannātmā brahmaputro mahāmuniḥ  
sanatkumāra uvāca  rāhurvimukto yastena sopi tadvarvarasthale  atassa varvaro bhūta iti bhūmau prathāṃ gataḥ  
tataḥ sa manyamānassvaṃ punarjanimathānataḥ  gatagarvo jagāmātha jalaṃdharapuraṃ śanaiḥ  
jalaṃdharāya so'bhyetya sarvamīśaviceṣṭitam  kathayāmāsa tadvyāsādvyāsa daityeśvarāya vai  
sanatkumāra uvāca  jalaṃdharastu tacchrutvā kopākulitavigrahaḥ  babhūva balavānsindhuputro daityendrasattamaḥ  
tataḥ kopaparādhīnamānaso daityasattamaḥ  udyogaṃ savasainyānāṃ daityānāmādideśa ha  
 jalaṃdhara uvāca  nirgacchaṃtvakhilā daityāḥ kālanemimukhāḥ khalu  tathā śuṃbhaniśumbhādyā vīrāssvabalasaṃyutāḥ  
koṭirvīrakulotpannāḥ kaṃbuvaṃśyāśca daurhṛdāḥ  kālakāḥ kālakeyāśca mauryā dhaumrāstathaiva ca  
ityājñāpyāsurapatissiṃdhuputro pratāpavān  nirjagāmāśu daityānāṃ koṭibhiḥ parivāritaḥ  
tatastasyāgrataśśukro rāhuśchinnaśiro'bhavat  mukuṭaścāpatadbhūmau vegātpraskhalitastadā  
vyarājata nabhaḥ pūrṇaṃ prāvṛṣīva yathā ghanaiḥ  jātā aśakunā bhūri mahānidrāvi sūcakāḥ  
tasyodyogaṃ tathā dṛṣṭvā gīrvāṇāste savāsavāḥ  alakṣitāstadā jagmuḥ kailāsaṃ śaṃkarālayam  
tatra gatvā śivaṃ dṛṣṭvā supraṇamya savāsavāḥ  devāssarve nataskaṃdhāḥ karau baddhvā ca tuṣṭuvuḥ  
devā ūcuḥ  devadeva mahādeva karuṇākara śaṃkara  namastestu maheśāna pāhi naśśaraṇāgatān  
vihvalā vayamatyugraṃ jalaṃdharakṛtātprabho  upadravātsadevendrāḥ sthānabhraṣṭāḥ kṣitisthitāḥ  
na jānāsi kathaṃ svāmindevāpattimimāṃ prabho  tasmānno rakṣaṇārthāya jahi sāgaranandanam  
asmākaṃ rakṣaṇārthāya yatpūrvaṃ garuḍadhvajaḥ  niyojitastvayā nātha na kṣamasso'dya rakṣitum  
tadadhīno gṛhe tasya tiṣṭhatyadya mayā saha  vayaṃ ca tatra tiṣṭhāmastadājñāvaśagāssurāḥ  
alakṣitā vayaṃ cātrāgatāśśaṃbho tvadaṃtikam  sa āyāti tvayā karttuṃ raṇaṃ siṃdhusuto balī  
atassvāminraṇe tvaṃ tamavilaṃbaṃ jalaṃdharam  haṃtumarhasi sarvajña pāhi naśśaraṇāgatān  
sanatkumāra uvāca  ityuktvā te surāssarve prabhuṃ natvā savāsavāḥ  pādau nirīkṣya saṃtasthurmaheśasya vinamrakāḥ  
 sanatkumāra uvāca  iti devavacaḥ śrutvā prahasya vṛṣabhadhvajaḥ  drutaṃ viṣṇuṃ samāhūya vacanaṃ cedamabravīt  
īśvara uvāca  hṛṣīkeśa mahāviṣṇo devāścātra samāgatāḥ  jalaṃdharakṛtāpīḍāśśaraṇaṃ me'tivihvalāḥ  
jalaṃdharaḥ kathaṃ viṣṇo saṃgare na hata stvayā  tadgṛhaṃ cāpi yāto'si tyaktvā vaikuṇṭhamātmanaḥ  
mayā niyojitastvaṃ hi sādhusaṃrakṣaṇāya ca  nigrahāya khalānāṃ ca svataṃtreṇa vihāriṇā  
sanatkumāra uvāca  ityākarṇya maheśasya vacanaṃ garuḍadhvajaḥ  pratyuvāca vinītātmā natakassāñjalirhariḥ  
viṣṇuruvāca  tavāṃśasaṃbhavatvācca bhrātṛtvācca tathā śriyaḥ  mayā na nihataḥ saṃkhye tvamenaṃ jahi dānavam  
mahābalo mahāvīro jeyassarvadivaukasām  anyeṣāṃ cāpi deveśa satyametadbravīmyaham  
mayā kṛto raṇastena ciraṃ devānvitena vai  madupāyo na pravṛttastasmindānavapuṃgave  
tatparākramatastuṣṭo varaṃ brūhītyahaṃ khalu  iti madvacanaṃ śrutvā sa vavre varamuttamam  
madbhaginyā mayā sārddhaṃ madgehe sasuro vasa  madadhīno mahāviṣṇo ityahaṃ tadgṛhaṃ gataḥ  
sanatkumāra uvāca  iti viṣṇorvacaśśrutvā śakarassa maheśvaraḥ  vihasyovāca suprītassadayo bhaktavatsalaḥ  
maheśvara uvāca  he viṣṇo suravarya tvaṃ śṛṇu madvākyamādarāt  jalaṃdharaṃ mahādaityaṃ haniṣyāmi na saṃśayaḥ  
svasthānaṃ gaccha nirbhīto devā gacchaṃtvapi dhruvam  nirbhayā vītasaṃdehā hataṃ matvā'surādhipam  
sanatkumāra uvāca  iti śrutvā maheśasya vacanaṃ sa ramāpatiḥ  sanirjaro jagāmāśu svasthānaṃ gatasaṃśayaḥ  
etasminnaṃtare vyāsa sa daityendro'tivikramaḥ  sannaddhairasuraissārddhaṃ śailaprāṃtaṃ yayau balī  
kailāsamavarudhyātha mahatyā senayā yutaḥ  saṃtasthau kālasaṃkāśaḥ kurvansiṃharavaṃ mahān  
atha kolāhalaṃ śrutvā daityanādasamudbhavam  cukrodhātimaheśāno mahālīlaḥ khalāṃtakaḥ  
samādideśa saṃkhyāya svagaṇānsa mahābalān  naṃdyādikānmahādevo mahotiḥ kautukī haraḥ  
nandībhamukhasenānīmukhāssarve śivājñayā  gaṇāśca samanahyaṃta yuddhāyā titvarānvitāḥ  
avaterurgaṇāssarve kailāsātkrodhadurmadāḥ  valgato raṇaśabdāṃśca mahāvīrā raṇāya hi  
tatassamabhavadyuddhaṃ kailāsopatyakāsu vai  pramathādhipadaityānāṃ ghoraṃ śastrāstrasaṃkulam  
bherīmṛdaṃgaśaṃkhaughairnisvānairvīraharṣaṇaiḥ  gajāśvarathaśabdaiśca nāditā bhūrvyakaṃpata  
śaktitomarabāṇaughairmusalaiḥ pāśapaṭṭiśaiḥ  vyarājata nabhaḥ pūrṇaṃ muktābhiriva saṃvṛtam  
nihatairiva nāgāśvaiḥ pattibhirbhūrvyarājata  vajrāhataiḥ parvatendraiḥ pūrvamāsītsusaṃvṛtā  
pramathāhatadaityaughairdaityāhatagaṇaistathā  vasāsṛṅmāṃsapaṃkāḍhyā bhūragamyābhavattadā  
pramathāhatadaityaughānbhārgavassamajīvayat  yuddhe punaḥ punaścaiva mṛtasaṃjīvanī balāt  
dṛṣṭvā vyākulitāṃstāṃstu gaṇāssarve bhayārditāḥ  śaśaṃsurdevadevāya sarve śukraviceṣṭitam  
tacchrutvā bhagavānrudraścakāra krodhamulbaṇam  bhayaṃkaro'tiraudraśca babhūva prajvalandiśaḥ  
atha rudramukhātkṛtyā babhūvātīvabhīṣaṇā  tālajaṃghodarī vaktrā stanāpīḍitabhūruhā  
sā yuddhabhūmiṃ tarasā sasāda munisattama  vicacāra mahābhīmā bhakṣayaṃtī mahāsurān  
atha sā raṇamadhye hi jagāma gatabhīrdrutam  yatrāste saṃvṛto daityavarendraissa hi bhārgavaḥ  
svatejasā nabho vyāpya bhūmiṃ kṛtvā ca sā mune  bhārgavaṃ svabhage dhṛtvā jagāmāṃtarhitā nabhaḥ  
vidrutaṃ bhārgavaṃ dṛṣṭvā daityasainyagaṇāstathā  pramlānavadanā yuddhānnirjagmuryuddhadurmadāḥ  
atho'bhajyata daityānāṃ senā gaṇabhayārditā  vāyuvegahatā yadvatprakīrṇā tṛṇasaṃhatiḥ  
bhagnāṃ gaṇabhayāddaityasenāṃ dṛṣṭvātimarṣitāḥ  niśuṃbhaśuṃbhau senānyau kālanemiśca cukrudhuḥ  
trayaste varayāmāsurgaṇasenāṃ mahābalāḥ  muṃcaṃtaśśaravarṣāṇi prāvṛṣīva balāhakāḥ  
tato daityaśaraughāste śalabhānāmiva vrajāḥ  rurudhuḥ khaṃ diśassarvā gaṇasenāmakaṃpayan  
gaṇāśśaraśatairbhinnā rudhirāsāravarṣiṇaḥ  vasaṃtakiṃśukābhāsā na prājānanhi kiṃcana  
tataḥ prabhagnaṃ svabalaṃ vilokya nandyādilaṃbodarakārttikeyāḥ  tvarānvitā daityavarānprasahya nivārayāmāsuramarṣaṇāste  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe jalaṃdharavadhopākhyāne sāmānyagaṇāsurayuddhavarṇanaṃ nāma viṃśo'dhyāyaḥ  
sanatkumāra uvāca  te gaṇādhipatīndṛṣṭvā nandībhamukhaṣaṇmukhān  amarṣādabhyadhāvaṃta dvaṃdvayuddhāya dānavāḥ  
nandinaṃ kālanemiśca śuṃbho laṃbodaraṃ tathā  niśuṃbhaḥ ṣaṇmukhaṃ devamabhyadhāvata śaṃkitaḥ  
niśuṃbhaḥ kārtikeyasya mayūraṃ paṃcabhiśśaraiḥ  hṛdi vivyādha vegena mūrchitassa papāta ha  
tataḥ śaktidharaḥ kruddho bāṇaiḥ paṃcabhireva ca  vivyādha syaṃdane tasya hayānyantārameva ca  
śareṇānyena tīkṣṇena niśuṃbhaṃ devavairiṇam  jaghāna tarasā vīro jagarja raṇadurmadaḥ  
asuro'pi niśuṃbhākhyo mahāvīro'tivīryavān  jaghāna kārtikeyaṃ taṃ garjaṃtaṃ sveṣuṇā raṇe  
tataśśaktiṃ kārtikeyo yāvajagrāha roṣataḥ  tāvanniśuṃbho vegena svaśaktyā tamapātayat  
evaṃ babhūva tatraiva kārtikeyaniśuṃbhayoḥ  āhavo hi mahānvyāsa vīraśabdaṃ pragarjatoḥ  
tato nandīśvaro bāṇaiḥ kālanemimavidhyata  saptabhiśca hayānketuṃ rathaṃ sārathimācchinat  
kālanemiśca saṃkuddho dhanuściccheda naṃdinaḥ  svaśarāsananirmuktairmahātīkṣṇaiśśilīmukhaiḥ  
atha nandīśvaro vīraḥ kālanemiṃ mahāsuram  tamapāsya ca śūlena vakṣasyabhyahanaddṛḍham  
sa śūlabhinnahṛdayo hatāśvo hatasārathiḥ  adreḥ śikharamutpāṭya nandinaṃ samatāḍayat  
atha śuṃbho gaṇeśaśca rathamūṣaka vāhanau  yudhyamānau śaravrātaiḥ parasparamavidhyatām  
gaṇeśastu tadā śuṃbhaṃ hṛdi vivyādha patriṇā  sārathiṃ ca tribhirbāṇaiḥ pātayāmāsa bhūtale  
tato'tikruddhaśśuṃbho'pi bāṇadṛṣṭyā gaṇādhipam  mūṣakaṃ ca tribhirviddhvā nanāda jaladasvanaḥ  
mūṣakaśśarabhinnāṅgaścacāla dṛḍhavedanaḥ  lambodaraśca patitaḥ padātirabhavatsa hi  
tato lambodaraśśuṃbhaṃ hatvā paraśunā hṛdi  apātayattadā bhūmau mūṣakaṃ cāruroha saḥ  
samarāyodyataścābhūtpunargajamukho vibhuḥ  prahasya jaghnatuḥ krodhāttotreṇaiva mahādvipam  
kālanemirniśuṃbhaśca hyubhau laṃbodaraṃ śaraiḥ  yugapaccakhnatuḥ krodhādāśīviṣasamairdrutam  
taṃ pīḍyamānamālokya vīrabhadro mahābalaḥ  abhyadhāvata vegena koṭibhūtayutastathā  
kūṣmāṃḍā bhairavāścāpi vetālā yoginīgaṇāḥ  piśācā ḍākinīsaṃghā gaṇāścāpi samaṃ yayuḥ  
tataḥ kilakilā śabdaissiṃhanādaiśsaghargharaiḥ  vināditā ḍamarukaiḥ pṛthivī samakaṃpata  
tato bhūtāḥ pradhāvaṃto bhakṣayaṃti sma dānavān  utpatya pātayaṃti sma nanṛtuśca raṇāṃgaṇe  
etasminnaṃtare vyāsābhūtāṃ nandīguhaśca tau  utthitāvāptasaṃjñau hi jagarjaturalaṃ raṇe  
sa nandī kārtikeyaśca samāyātau tvarānvitau  jaghnatuśca raṇe daityānniraṃtaraśaravrajaiḥ  chinnairbhinnairhatairdaityaiḥ patitairbhakṣitaistathā  vyākulā sābhavatsenā viṣaṇṇavadanā tadā  
evaṃ nandī kārtikeyo vikaṭaśca pratāpavān  vīrabhadro gaṇāścānye jagarjussamare'dhikam  
niśuṃbhaśuṃbhau senānyau sindhuputrasya tau tathā  kālanemirmahādaityo'surāścānye parājitāḥ  
pravidhvastāṃ tatassenāṃ dṛṣṭvā sāgaranandanaḥ  rathenātipatākena gaṇānabhiyayau balī  
tataḥ parājitā daityā apyabhūvanmahotsavāḥ  jagarjuradhikaṃ vyāsa samarāyodyatāstadā  
sarve rudragaṇāścāpi jagarjurjayaśālinaḥ  nandikārtikadaṃtyāsyavīrabhadrādikā mune  
hastyaśvarathasaṃhrādaśśaṃkhabherīravastathā  abhavatsiṃhanādaśca senayorubhayostathā  
jalaṃdharaśaravrātairnīhārapaṭalairiva  dyāvāpṛthivyorācchannamaṃtaraṃ samapadyata  
śailādiṃ paṃcabhirviddhvā gaṇeśaṃ paṃcabhiśśaraiḥ  vīrabhadraṃ ca viṃśatyā nanāda jaladasvanaḥ  
kārtikeyastato daityaṃ śaktyā vivyādha satvaram  jalaṃdharaṃ mahāvīro rudraputro nanāda ca  
sa pūrṇanayano daityaḥ śaktinirbhinnadehakaḥ  papāta bhūmau tvaritamudatiṣṭhanmahābalaḥ  
tataḥ krodhaparītātmā kārtikeyaṃ jalaṃdharaḥ  gadayā tāḍayāmāsa hṛdaye daityapuṃgavaḥ  
gadāprabhāvaṃ saphalaṃ darśayanśaṃkarātmajaḥ  vidhidattavarādvyāsa sa tūrṇaṃ bhūtale'patat  
tathaiva naṃdī hyapatadbhūtale gadayā hataḥ  mahāvīro'pi ripuhā kiṃcidvyākulamānasaḥ  
tato gaṇeśvaraḥ kruddhassmṛtvā śivapadāmbujam  saṃprāpyātibalo daitya gadāṃ paraśunācchinat  
vīrabhadrastribhirbāṇairhṛdi vivyādha dānavam  saptabhiśca hayānketuṃ dhanuśchatraṃ ca cicchide  
tato'tikruddho daityendraśśaktimudyamya dāruṇām  gaṇeśaṃ pātayāmāsa rathamanyaṃ samāruhat  
abhyagādatha vegena sa daityendro mahābalaḥ  vigaṇayya hṛdā taṃ vai vīrabhadraṃ ruṣānvitaḥ  
vīrabhadraṃ jaghānāśu tīkṣṇenāśīviṣeṇa tam  nanāda ca mahāvīro daityarājo jalaṃdharaḥ  
vīrabhadro'pi saṃkuddhassitadhāreṇa ceṣuṇā  ciccheda taccharaṃ caiva vivyādha maheṣuṇā  
tatastau sūryasaṃkāśau yuyudhāte parasparam  nānāśastraistathāstraiśca ciraṃ vīravarottamau  
vīrabhadrastatastasya hayānbāṇairapātayat  dhanuściccheda rathinaḥ patākāṃ cāpi vegataḥ  
atho sa daityarājo hi pupluve parighāyudhaḥ  vīrabhadropakaṭhaṃ sa drutamāpa mahābalaḥ  
parighenātimahatā vīrabhadraṃ jaghāna ha  sabalo'bdhitanayo mūrdhni vīro jagarja ca  
parighenātimahatā bhinnamūrddhā gaṇādhipaḥ  vīrabhadraḥ papātorvyāṃ mumoca rudhiraṃ bahu  
patitaṃ vīrabhadraṃ tu dṛṣṭvā rudragaṇā bhayāt  apāgacchanraṇaṃ hitvā krośamānā maheśvaram  
atha kolāhalaṃ śrutvā gaṇānāṃ candraśekharaḥ  nijapārśvasthitān vīrānapṛcchadgaṇasattamān  
śaṃkara uvāca  kimarthaṃ madgaṇānāṃ hi mahākolāhalo'bhavat  vicāryatāṃ mahāvīrāśśāṃtiḥ kāryā mayā dhruvam  
yāvatsa deveśo gaṇānpapraccha sādaram  tāvadgaṇavarāste hi samāyātāḥ prabhuṃ prati  
tāndṛṣṭvā vikalānrudraḥ papraccha iti kuśalaṃ prabhuḥ  yathāvatte gaṇā vṛttaṃ samācakhyuśca vistarāt  
tacchrutvā bhagavānudro mahālīlākaraḥ prabhuḥ  abhayaṃ dattavāṃstebhyo mahotsāhaṃ pravarddhayan  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe jalaṃdharopākhyāne viśe ṣayuddhavarṇanaṃ nāmaikaviṃśatitamo'dhyāyaḥ  
sanatkumāra uvāca  atha vīragaṇai rudro raudrarūpo mahāprabhuḥ  abhyagādvṛṣabhārūḍhassaṃgrāmaṃ prahasanniva  
rudramāyāṃtamālokya siṃhanādairgaṇāḥ punaḥ  nivṛttāḥ saṃgare raudrā ye hi pūrvaṃ parājitāḥ  
vīra śabdaṃ ca kurvantaste'pyanye śāṃkarā gaṇāḥ  sotsavāssāyudhā daityānnijaghnuśśaravṛṣṭibhiḥ  
daityā hi bhīṣaṇaṃ rudraṃ sarve dṛṣṭvā vidudruvuḥ  śāṃkaraṃ puruṣaṃ dṛṣṭvā pātakānīva tadbhayāt  
atho jalaṃdharo daityānnivṛttānprekṣya saṃgare  abhyadhāvatsa caṃḍīśaṃ muṃcanbāṇānsahasraśaḥ  
niśuṃbhaśuṃbhapramukhā daityendrāśca sahasraśaḥ  abhijagmuśśivaṃ vegādroṣātsaṃdaṣṭadacchadāḥ  
kālanemistathā vīraḥ khaḍgaromā balāhakaḥ  ghasmaraśca pracaṃḍaścāpare cāpi śivaṃ yayuḥ  
bāṇaissaṃchādayāmāsurdrutaṃ rudragaṇāṃśca te  aṃgāni cicchidurvīrāḥ śuṃbhādyā nikhilā mune  
bāṇāṃdhakārasaṃchannaṃ dṛṣṭvā gaṇabalaṃ haraḥ  tadbāṇajālamācchidya bāṇairāvavṛte nabhaḥ  
daityāṃśca bāṇavātyābhiḥ pīḍitānakarottadā  pracaṃḍabāṇajāloghairapātayata bhūtale  
khaḍgaromaśiraḥ kāyāttathā paraśunācchinat  balāhakasya ca śiraḥ khaṭvāṃgenākaroddvidhā  
sa baddhvā ghasmaraṃ daityaṃ pāśenābhyahanadbhuvi  mahāvīra pracaṃḍaṃ ca cakartta viśikhena ha  
vṛṣabheṇa hatāḥ kecitkecidbāṇairnipātitā  na śekurasurāḥ sthātuṃ gajā siṃhārditā iva  
tataḥ krodhaparītātmā daityāndhikkṛtavānraṇe  śuṃbhādikānmahādaityaḥ prahasanprāha dhairyavān  
jalaṃdhara uvāca  kiṃ va uccaritairmāturdhāvadbhiḥ pṛṣṭhato hataiḥ  na hi bhītavadhaḥ ślāghyaḥ svargadaḥ śūramāninām  
yadi vaḥ pradhane śradā sāro vā kṣullakā hṛdi  agre tiṣṭhata mātraṃ me na cedgrāmyasukhe spṛhā  
raṇe mṛtyurvaraścāsti sarvakāmaphalapradaḥ  yaśaḥprado viśeṣeṇa mokṣado'pi prakīrttitaḥ  
sūryasya maṃḍalaṃ bhittvā yāyādvai paramaṃ padam  parivrāṭ paramajñānī raṇe yatsaṃmukhe hataḥ  
mṛtyorbhayaṃ na kartavyaṃ kadācitkutracidbudhaiḥ  anirvāryo yato hyeṣa upāyairnikhilairapi  
mṛtyurjanmavatāṃ vīrā dehena saha jāyate  adya vābdaśatāt vā mṛtyurvai prāṇināṃ dhruvaḥ  
tanmṛtyubhayamutsārya yudhyadhvaṃ samare mudā  sarvathā paramānanda ihāmutrāpyasaṃśayaḥ  
sanatkumāra uvāca  ityuktvā bodhayāmāsa svavīrānbahuśassa hi  dhairyaṃ dadhurna te bhītā palāyaṃta raṇāddrutam  
atha dṛṣṭvā svasainyaṃ tatpalāyanaparāyaṇam  cukrodhāti mahāvīrassiṃdhuputro jalaṃdharaḥ  
tataḥ krodhaparītātmā krodhādrudraṃ jalaṃdharaḥ  āhvāpayāmāsa raṇe tīvrāśanisamasvanaḥ  
 jalaṃdhara uvāca  yuddhyasvādya mayā sārddhaṃ kimebhirnihataistava  yacca kiñcidbalaṃ te'sti taddarśaya jaṭādhara  
sanatkumāra uvāca  ityuktvā bāṇa saptatyā jaghāna vṛṣabhadhvajam  jalaṃdharo mahādaityaśśaṃbhumakliṣṭakāriṇam  
tānaprāptānmahādevo jalaṃdharaśarāndrutam  nijairhi niśitairbāṇaiściccheda prahasanniva  
tato hayāndhvajaṃ chatraṃ dhanuściccheda saptabhiḥ  jalaṃdharasya daityasya na taccitraṃ hare mune  
sa cchinnadhanvā virathaḥ pāthodhitanayo'suraḥ  abhyadhāvacchivaṃ kruddho gadāmudyamya vegavān  
prabhurgadāṃ ca tatkṣiptāṃ sahasaiva maheśvaraḥ  pārāśaryaṃ mahālīlo drutaṃ bāṇairdvidhākarot  
tathāpi muṣṭimudyamya mahākruddho mahāsuraḥ  abhyudyayau mahāvegāddrutaṃ taṃ tajjighāṃsayā  
tāvadeveśvareṇāśu bāṇoghaissa jalaṃdharaḥ  akliṣṭakarmakāreṇa krośamātramapākṛtaḥ  
tato jalaṃdharo daityo rudraṃ matvā balādhikam  sasarja māyāṃ gāṃdharvīmadbhutāṃ rudramohinīm  
tasya māyāprabhāvāttu gaṃdharvāpsarasāṃ gaṇāḥ  āvirbhūtā aneke ca rudramohanahetave  
tato jaguśca nanṛturgaṃdharvāpsarasāṃ gaṇāḥ  tālaveṇumṛdaṃgāṃśca vādayantisma cāpare  
taddṛṣṭvā mahadāścaryaṃ gaṇai rudro vimohitaḥ  patitānyapi śastrāṇi karebhyo na viveda saḥ  
ekāgrībhūtamālokya rudraṃ daityo jalaṃdharaḥ  kāmatassa jagāmāśu yatra gaurī sthitā'bhavat  
yuddhe śuṃbhaniśuṃbhākhyau sthāpayitvā mahābalau  daśadordaṇḍapaṃcāsyastrinetraśca jaṭādharaḥ  
mahāvṛṣabhamārūḍhassarvathā rudrasaṃnibhaḥ  āsuryyā māyayā vyāsa sa babhūva jalaṃdharaḥ  
atha rudraṃ samāyātamālokya bhavavallabhā  abhyāyayau sakhīmadhyāttaddarśanapathe'bhavat  
yāvaddadarśa cārvaṃgī pārvatīṃ danujeśvaraḥ  tāvatsa vīryaṃ mumuce jaḍāṃgaścābhavattadā  
atha jñātvā tadā gaurī dānavaṃ bhayavihvalā  jagāmāṃtarhitā vegātsā tadottaramānasam  
tāmadṛśya tato daityaḥ kṣaṇādvidyullatāmiva  javenāgātpunaryoddhuṃ yatra devo maheśvaraḥ  
pārvatyapi mahāviṣṇuṃ sasmāra manasā tadā  tāvaddadarśa taṃ devaṃ sopaviṣṭaṃ samīpagam  
taṃ dṛṣṭvā pārvatī viṣṇuṃ jaganmātā śivapriyā  prasannamanasovāca praṇamaṃtaṃ kṛtāṃjalim  
pārvatyuvāca  viṣṇo jalaṃdharo daityaḥ kṛtavānparamādbhutam  tatkiṃ na viditaṃ te'sti ceṣṭitaṃ tasya durmateḥ  
tacchrutvā jagadambāyā vacanaṃ garuḍadhvajaḥ  pratyuvāca śivāṃ natvā sāṃjalirnamrakaṃdharaḥ  
 śrībhagavānuvāca  bhavatyāḥ kṛpayā devi tadvṛttaṃ viditaṃ mayā  yadājñāpaya māṃ mātastatkuryyāṃ tvadanujñayā  
sanatkumāra ucāca  tacchrutvā viṣṇuvacanṃ punarapyāha pārvatī  hṛṣīkeśaṃ jaganmātā dharmanītiṃ suśikṣayan  
pārvatyuvāca  tenaiva darśitaḥ panthā budhyasva tvaṃ tathaiva hi  tatstrīpātivrataṃ dharmaṃ bhraṣṭaṃ kuru madājñayā  
nānyathā sa mahādaityo bhavedvadhyo rameśvara  pātivratasamo nānyo dharmo'sti pṛthivītale  
sanatkumāra uvāca  ityanujñāṃ samākarṇya śirasādhāya tāṃ hariḥ  chala karttuṃ jagāmāśu punarjālaṃdharaṃ puram  
iti śrīśivamahāpurāṇe dvitīyāyāṃ rudrasaṃhitāyāṃpañcame yuddhakhaṃḍe jalaṃdharavadhopākhyāne jalaṃdharayuddhavarṇanaṃnāma dvāviṃśo'dhyāyaḥ  
vyāsa uvāca  sanatkumāra sarvajña vada tvaṃ vadatāṃ vara  kimakārṣīddharistatra dharmaṃ tatyāja sā katham  
sanatkumāra upāca  viṣṇurjālaṃdharaṃ gatvā daityasya puṭabhedanam  pātivratyasya bhaṃgāya vṛndāyāścā karonmatim  
vṛndāṃ sa darśayāmāsa svapnaṃ māyāvināṃ varaḥ  svayaṃ tannagarodyānamāsthito'dbhutavigrahaḥ  
atha vṛndā tadā devī tatpatnī niśi suvratā  harermāyāprabhāvāttu dussvapnaṃ sā dadarśa ha  
svapnamadhye hi sā viṣṇumāyayā pradadarśa ha  bharttāraṃ mahiṣārūḍhaṃ tailābhyaktaṃ digaṃbaram  
kṛṣṇaprasūnabhūṣāḍhyaṃ kravyādagaṇasevitam  dakṣiṇāśāṃ gataṃ muṃḍaṃ tamasā ca vṛtaṃ tadā  
svapuraṃ sāgare magnaṃ sahasaivātmanā saha  ityādi bahudussvapnānniśāṃte sā dadarśa ha  
tataḥ prabudhya sā bālā taṃ svapnaṃ svaṃ vicinvatī  dadarśoditamādityaṃ sacchidraṃ niḥprabhaṃ muhuḥ  
tadaniṣṭamidaṃ jñātvā rudaṃtī bhayavihvalā  kutracinnāpa sā śarma gopurāṭṭālabhūmiṣu  
tatassakhīdvayayutā nagarodyānamāgamat  tatrāpi sā gatā bālā na prāpa kutracitsukham  
tato jalaṃdharastrī sā nirviṇṇodvignamānasā  vanādvanāṃtaraṃ yātā naiva vedātmanā tadā  
bhramatī sā tato bālā dadarśātīva bhīṣaṇau  rākṣasau siṃhavadanau dṛṣṭvā daśanabhāsurau  
tau dṛṣṭvā vihvalātīva palāyanaparā tadā  dadarśa tāpasaṃ śāṃtaṃ saśiṣyaṃ maunamāsthitam  
tatastatkaṃṭhamāsādya nijāṃ bāhulatāṃ bhayāt  mune māṃ rakṣa śaraṇamāgatāsmītyabhāṣata  
munistāṃ vihvalāṃ dṛṣṭvā rākṣasānugatāṃ tadā  huṃkāreṇaiva tau ghorau cakāra vimukhau drutam  
taddhuṃkārabhayatrastau dṛṣṭvā tau vimukhau gatau  vismitātīva daityendrapatnī sābhūnmune hṛdi  
tatassā munināthaṃ taṃ bhayānmuktā kṛtāṃjaliḥ  praṇamya daṃḍavadbhūmau vṛndā vacanamabravīt  
vṛndovāca  muninātha dayāsindho parapīḍānivāraka  rakṣitāhaṃ tvayā ghorādbhayādasmātkha lodbhavāt  
samarthassarvathā tvaṃ hi sarvajño'pi kṛpānidhe  kiṃcidvijñaptumicchāmi kṛpayā tanniśāmaya  
jalaṃdharo hi madbhartā rudraṃ yoddhuṃ gataḥ prabho  sa tatrāste kathaṃ yuddhe tanme kathaya suvrata  
sanatkumāra uvāca  munistadvākyamākarṇya maunakapaṭamāsthitaḥ  karttuṃ svārthaṃ vidhānajñaḥ kṛpayorddhvamavaikṣata  
tāvatkapīśāvāyātau taṃ praṇamyāgrataḥ sthitau  tatastadbhrūlatāsaṃjñāniyuktau gaganaṃ gatau  
nītvā kṣaṇārddhamāgatya punastasyāgrataḥ sthitau  tasyaiva kaṃ kabaṃdhaṃ ca hastāvāstāṃ munīśvara  
śiraḥ kabaṃdhaṃ hastau tau dṛṣṭvābdhitanayasya sā  papāta mūrchitā bhūmau bhartṛvyasanaduḥkhitā  
 vṛndovāca  yaḥ purā sukhasaṃvādairvinodayasi māṃ prabho  sa kathaṃ na vadasyadya vallabhāṃ māmanāgasam  
yena devāssagaṃdharvā nirjitā viṣṇunā saha  kathaṃ sa tāpasenādya trailokyavijayī hata  
nāṃgīkṛtaṃ hi me vākyaṃ rudratattvamajānatā  paraṃ brahma śivaśceti vadaṃtyā daityasattama  
tatastvaṃ hi mayā jñātastava sevāprabhāvataḥ  garvitena tvayā naiva kusaṃgavaśagena hi  
itthaṃprabhāṣya bahudhā svadharmasthā ca tatpriyā  vilalāpa vicitraṃ sā hṛdayena vidūyatā  
tatassā dhairyamālaṃbya duḥkhocchravā sānvimuṃcatī  uvāca munivaryaṃ taṃ supraṇamya kṛtāṃjaliḥ  
vṛndovāca  kṛpānidhe muniśreṣṭha paropakaraṇādara  mayi kṛtvā kṛpāṃ sādho jīvayainaṃ mama prabhum  
yattvamasya punaśśakto jīvanāya mato mama  atassaṃjīvayainaṃ me prāṇanāthaṃ munīśvara  
sanatkumāra uvāca  ityuktvā daityapatnī sā pativratyaparāyaṇāḥ  pādayoḥ patitā tasya duḥkhaśvāsān vimuñcatī  
muniruvāca  nāyaṃ jīvayituṃ śakto rudreṇa nihato yudhi  rudreṇa nihatā yuddhe na jīvanti kadācana  
tathāpi kṛpayāviṣṭa enaṃ saṃjīvayāmyaham  rakṣyāśśaraṇagāśceti jānandharmaṃ sanātanam  
 sanatkumāra uvāca  ityuktvā sa munistasyā jīvayitvā patiṃ mune  aṃtardadhe tato viṣṇussarvamāyāvināṃ varaḥ  
drutaṃ sa jīvitastenotthitaḥ sāgaranandanaḥ  vṛndāmāliṃgya tadvaktraṃ cucuṃba prītamānasaḥ  
atha vṛndāpi bhartāraṃ dṛṣṭvā harṣitamānasā  jahau śokaṃ ca nikhilaṃ svapnavaddhṛdyamanyata  
atha prasannahṛdayā sā hi saṃjātahṛcchayā  reme tadvanamadhyasthā tadyuktā bahuvāsarān  
kadācitsuratasyāṃte dṛṣṭvā viṣṇuṃ tameva hi  nirbhartsya krodhasaṃyuktā vṛndā vacanamabravīt  
vṛndovāca  dhik tadevaṃ hare śīlaṃ paradārābhigāminaḥ  jñāto'si tvaṃ mayā samyaṅmāyī pratyakṣatāpasaḥ  
sanatkumāra uvāca  ityuktvā krodhamāpannā darśayaṃtī svatejasam  śaśāpa keśavaṃ vyāsa pātivratyaratā ca sā  
re mahādhama daityāre paradharmavidūṣaka  gṛhṇīṣva śaṭha maddattaṃ śāpaṃ sarvaviṣolbaṇam  
yau tvayā māyayā khyātau svakīyau darśitau mama  tāveva rākṣasau bhūtvā bhāryāṃ tava hariṣyataḥ  
tvaṃ cāpi bhāryāduḥkhārto vane kapisahāyavān  bhrama sarpeśvareṇāyaṃ yaste śiṣyatvamāgataḥ  
sanatkumāra uvāca  ityuktvā sā tadā vṛndā praviśaddhavyavāhanam  viṣṇunā vāryamāṇāpi tasmitāsaktacetasā  
tasminnavasare devā brahmādyā nikhilā mune  āgatā khe samaṃ dāraiḥ sadgatiṃ vai didṛkṣavaḥ  
atha daityendrapatnyāstu tajjyotiḥ paramaṃ mahat  paśyatāṃ sarvadevānāmalokamagamaddrutam  
śivātanau vilīnaṃ tadvṛndātejo babhūva ha  āsījjayajayārāvaḥ khasthitāmara paṃktiṣu  
evaṃ vṛndā mahārājñī kālanemisutottamā  pātivratyaprabhāvācca muktiṃ prāpa parāṃ mune  
tato haristāmanusaṃsmanmuhurvṛndācitābhasmarajovaguṃṭhitaḥ  tatraiva tasthau surasiddhasaṃghakaiḥ prabodhyamānopi yayau na śāṃtim  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe jalaṃdharavadhopākhyāne vṛndāpativratabhaṃgadehatyāgavarṇanaṃ nāma trayoviṃśo'dhyāyaḥ  
 vyāsa uvāca  vidheḥ śreṣṭhasuta prājñaḥ katheyaṃ śrāvitādbhutā  tataśca kimabhūdājau kathaṃ daityo hato vada  
sanatkumāra uvāca  adṛśya girijāṃ tatra daityendre raṇamāgate  gāṃdharve ca vilīne hi caitanyo'bhūdvṛṣadhvajaḥ  
aṃtardhānagatāṃ māyāṃ dṛṣṭvā buddho hi śaṃkaraḥ  cukrodhātīva saṃhārī laukikīṃ gatimāśritaḥ  
tataśśivo vismitamānasaḥ punarjagāma yuddhāya jalaṃdharaṃ ruṣā  sa cāpi daityaḥ punarāgataṃ śivaṃ dṛṣṭvā śaroghaissamavākiradraṇe  
kṣiptaṃ prabhustaṃ śarajālamugraṃ jalaṃdhareṇātibalīyasā haraḥ  praciccheda śarairvarairnijairnacitramatra tribhavaprahaṃtuḥ  
tato jalaṃdharo dṛṣṭvā rudrmadbhutavikramam  cakāra māyayā gaurīṃ tryambakaṃ mohayanniva  
rathopari gatāṃ baddhāṃ rudaṃtīṃ pārvatīṃ śivaḥ  niśuṃbha śuṃbhadaityaiśca badhyamānāṃ dadarśa saḥ  
gaurīṃ tathāvidhāṃ dṛṣṭvā laukikīṃ darśayangatim  babhūva prākṛta iva śivopyudvignamānasaḥ  
avāṅmukhasthitastūṣṇīṃ nānālīlāviśāradaḥ  śithilāṃgo viṣaṇṇātmā vismṛtya svaparākramam  
tato jalaṃdharo vegāttribhirvivyādha sāyakaiḥ  āpuṃkhamagnaistaṃ rudraṃ śirasyurasi codare  
tato rudro mahālīlo jñānatattvaḥ kṣaṇātprabhuḥ  raudrarūpadharo jāto jvālāmālātibhīṣaṇaḥ  
tasyātīva mahāraudrarūpaṃ dṛṣṭvā mahāsurāḥ  na śekuḥ pramukhe sthātuṃ bhejire te diśo daśa  
niśuṃbhaśuṃbhāvapi yau vikhyātau vīrasattamau  āpe tau śekaturnaiva raṇe sthātuṃ munīśvara  
jalaṃdharakṛtā māyāṃtarhitābhūcca tatkṣaṇam  hāhākāro mahānāsītsaṃgrāme sarvatomukhe  
tataśśāpaṃ dadau rudrastayośśuṃbhaniśuṃbhayoḥ  palāyamānau tau dṛṣṭvā dhikkṛtya krodhasaṃyutaḥ  
rudra uvāca  yuvāṃ duṣṭāvatikhalāvaparādhakarau mama  pārvatīdaṃḍadātārau raṇādasmātparāṅmukhau  
parāṅmukho na haṃtavya iti vadhyau na me yuvām  mama yuddhādatikrāṃtau gauryyā vadhyau bhaviṣyataḥ  
evaṃ vadati gaurīśe sindhuputro jalaṃdharaḥ  cukrodhātīva rudrāya jvalajjvalanasannibhaḥ  
rudre raṇe mahāvegādvavarṣa niśitāñcharān  bāṇāṃdhakārasaṃchannaṃ tathā bhūmitalaṃ hyabhūt  
yāvadrudraḥ praciccheda tasya bāṇagaṇāndrutam  tāvatsaparigheṇāśu jaghāna vṛṣabhaṃ balī  
vṛṣastena prahāreṇa paravṛtto raṇāṃgaṇāt  rudreṇa kṛśyamāṇo'pi na tasthau raṇabhūmiṣu  
atha loke mahārudrassvīyaṃ tejo'tidussaham  darśayāmāsa sarvasmai satyametanmunīśvara  
tataḥ paramasaṃkruddho rudro raudravapurdharaḥ  pralayānalavaddhoro babhūva sahasā prabhuḥ  
dṛṣṭvā puraḥ sthitaṃ daityaṃ meghakūṭamiva sthitam  avadhyatvamapi śrutvāpyanyairabhyudyato'bhavat  
brahmaṇo vacanaṃ rakṣanrakṣako jagatāṃ prabhuḥ  hṛdānugrahamātanvaṃstadvadhāya mano dadhat  
kopaṃ kṛtvā paraṃ śūlī pādāṃguṣṭhena līlayā  mahāṃbhasi cakārāśu rathāṃgaṃ raudramadbhutam  
kṛtvārṇavāṃbhasi śitaṃ bhagavānrathāṃgaṃ smṛtvā jagattrayamanena hataṃ purāriḥ  dakṣāndhakāṃtakapuratrayayajñahaṃtā lokatrayāṃtakakaraḥ prahasannuvāca  
mahārudra uvāca  pādena nirmitaṃ cakraṃ jalaṃdhara mahāmbhasi  balavānyadi coddharttuṃ tiṣṭha yoddhuṃ na cānyathā  
sanatkumāra uvāca  tasya tadvacanaṃ śrutvā krodhenādīptalocanaḥ  pradahanniva cakṣurbhyāṃ prāhālokya sa śaṃkaram  
jalaṃdhara uvāca  rekhāmuddhṛtya hatvā ca sagaṇaṃ tvāṃ hi śaṃkara  hatvā lokānsuraissārddhaṃ svabhāgaṃ garuḍo yathā  
haṃtuṃ carācaraṃ sarvaṃ samartho'haṃ savāsavam  ko maheśvara madbāṇairabhedyo bhuvanatraye  bālabhāvena bhagavāṃtapasaiva vinirjitaḥ  brahmā baliṣṭhaḥ sthāne me munibhissurapuṃgavaiḥ  
dagdhaṃ kṣaṇena sakalaṃ trailokyaṃ sacarācaram  tapasā kiṃ tvayā rudra nirjito bhagavānapi  
indrāgniyamavitteśavāyuvārīśvarādayaḥ  na sehire yathā nāgā gaṃdhaṃ pakṣipateriva  
na labdhaṃ divi bhūmau ca vāhanaṃ mama śaṃkara  samastānparvatānprāpya dharṣitāśca gaṇeśvarāḥ  
girīndro mandaraḥ śrīmānnīlo merussuśobhanaḥ  dharṣito bāhudaṇḍena kaṇḍā utsarpaṇāya me  
gaṃgā niruddhā bāhubhyāṃ līlārthaṃ himavadgirau  aroṇāṃ mama bhṛtyaiśca jayo labdho divaukasāt  
vaḍavāyā mukhaṃ baddhaṃ gṛhītvā tāṃ kareṇa tu  tatkṣaṇādeva sakalamekārṇavamabhūttadā  
airāvatādayo nāgāḥ kṣiptāḥ sindhujalopari  saratho bhagavānindraḥ kṣiptaśca śatayojanam  
garuḍo'pi mayā baddho nāgapāśena viṣṇunā  urvaśyādyā mayānītā nāryaḥ kārāgṛhāṃtaram  
māṃ na jānāsi rudra tvaṃ trailokyajayakāriṇām  jalaṃdharaṃ mahādaityaṃ siṃdhuputraṃ mahābalam  
sanatkumāra uvāca  ityuktvātha mahādevaṃ tadā vāridhinandanaḥ  na cacāla na sasmāra nihatāndānavānyudhi  
durmadenāvinītena dorbhyāmāsphoṭya dorbalāt  tiraskṛto mahādevo vacanaiḥ kaṭukākṣaraiḥ  
tacchrutvā daityavacanamamaṃgalamatīritam  vijahāsa mahādevāḥ paramaṃ krodhamādadhe  
sudarśanākhyaṃ yaccakraṃ padāṃguṣṭhavinirmitam  jagrāha tatkare rudrastena haṃtuṃ samudyataḥ  
sudarśanākhyaṃ taccakraṃ cikṣepa bhagavānharaḥ  koṭisūryapratīkāśaṃ pralayānalasannibham  
pradahadrodasī vegāttadāsādya jalaṃdharam  jahāra tacchiro vegānmahadāyatalocanam  
rathātkāyaḥ papātorvyāṃ nādayanvasudhātalam  śiraścāpyabdhiputrasya hāhākāro mahānabhūt  
dvidhā papāta taddeho hyaṃjanādririvācalaḥ  kuliśena yathā vārāṃnidhau girivaro dvidhā  
tasya raudreṇa raktena sampūrṇamabhavajjagat  tatassamastā pṛthivī vikṛtābhūnmunīśvara  
tadraktamakhilaṃ rudraniyogānmāṃsameva ca  mahārauravamāsādya raktakuṃḍamabhūdiha  
tattejo nirgataṃ dehādrudre ca layamāgamat  vṛndādehodbhavaṃ yadvadgauryyāṃ hi vilayaṃ gatam  
jalaṃdharaṃ hataṃ dṛṣṭvā devagandharvapannagāḥ  abhavansuprasannāśca sādhu deveti cābruvan  
sarve prasannatāṃ yātā devasiddhamunīśvarāḥ  puṣpavṛṣṭiṃ prakurvāṇāstadyaśo jaguruccakaiḥ  
devāṃganā mahāmodānnanṛtuḥ premavihvalāḥ  kalasvarāḥ kalapadaṃ kinnaraissaha saṃjaguḥ  
diśaḥ prasedussarvāśca hate vṛndāpatau mune  vavuḥ puṇyāssukhasparśā vāyavastrividhā api  
candramāḥ śītatāṃ yāto ravistepe sutejasā  agnayo jajvaluśśāṃtā babhūva vikṛtaṃ nabhaḥ  
evaṃ trailokyamakhilaṃ svāsthyamāpādhikaṃ mune  hate'bdhitanaye tasminhareṇānatamūrtinā  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṇḍe jalaṃdharavarṇanaṃ nāma caturviśo'dhyāyaḥ  
 sanatkumāra uvāca  atha brahmādayo devā munayaścākhilāstathā  tuṣṭuvurdevadeveśaṃ vāgbhiriṣṭābhirānatāḥ  
devā ūcuḥ  devadeva mahādeva śaraṇāgatavatsala  sādhusaukhyapradastvaṃ hi sarvadā bhaktaduḥkhahā  
tvaṃ mahādbhutasallīlo bhaktigamyo durāsadaḥ  durārādhyo'satāṃ nātha prasannassarvadā bhava  
vedo'pi mahimānaṃ te na jānāti hi tattvataḥ  yathāmati mahātmānassarve gāyaṃti sadyaśaḥ  
māhātmyamatigūḍhaṃ te sahasravadanādayaḥ  sadā gāyaṃti suprītyā punaṃti svagiraṃ hi te  
kṛpayā tava deveśa brahmajñānī bhavejjaḍaḥ  bhaktigamyassadā tvaṃ vā iti vedā bruvaṃti hi  
tvaṃ vai dīnadayāluśca sarvatra vyāpakassadā  āvirbhavasi sadbhaktyā nirvikārassatāṃ gatiḥ  
bhaktyaiva te maheśāna bahavassiddhimāgatāḥ  iha sarvasukhaṃ bhuktvā duḥkhitā nirvikārataḥ  
purā yadupatirbhakto dāśārhassiddhimāgataḥ  kalāvatī ca tatpatnī bhaktyaiva paramāṃ prabho  
tathā mitrasaho rājā madayaṃtī ca tatpriyā  bhaktyaiva tava deveśa kaivalyaṃ paramaṃ yayau  
sauminī nāma tanayā kaikeyāgrabhuvastathā  tava bhaktyā sukhaṃ prāpa paraṃ sadyogidurlabham  
vimarṣaṇo nṛpavarassaptajanmāvadhi prabho  bhuktvā bhogāṃśca vividhāṃstvadbhaktyā prāpa sadgatim  
candraseno nṛpavarastvadbhaktyā sarvabhogabhuk  duḥkhamuktaḥ sukhaṃ prāpa paramatra paratra ca  
gopīputraḥ śrīkaraste bhaktyā bhuktveha sadgatim  paraṃ sukhaṃ mahāvīraśiṣyaḥ prāpa paratra vai  
tvaṃ satyarathabhūjānerduḥkhahartā gatipradaḥ  dharmaguptaṃ rājaputramatārṣīssukhinaṃ tviha  
tathā śucivrataṃ vipramadaridraṃ mahāprabho  tvadbhaktivartinaṃ mātrā jñāninaṃ kṛpayā'karoḥ  
citravarmā nṛpavarastvadbhaktyā prāpa sadgatim  iha loke sadā bhuktvā bhogānamaradurlabhān  
candrāṃgado rājaputrassīmaṃtinyā striyā saha  vihāya sakalaṃ duḥkhaṃ sukhī prāpa mahāgatim  
dvijo maṃdaranāmāpi veśyāgāmī khalo'dhamaḥ  tvadbhaktaḥ śiva saṃpūjya tayā saha gatiṃ gataḥ  
bhadrāyuste nṛpasutassukhamāpa gatavyathaḥ  tvadbhaktakṛpayā mātrā gatiṃ ca paramāṃ prabho  
sarvastrībhoganirato durjanastava sevayā  vimukto'bhūdapi sadā bhakṣyabhojī maheśvara  
śaṃbaraśśaṃkare bhaktaścitābhasmadharassadā  niyamādbhasmanaśśaṃbho svastriyā te puraṃ gataḥ  
bhadrasenasya tanayastathā maṃtrisutaḥ prabho  sudharmaśubhakarmāṇau sadā rudrākṣadhāriṇau  
tvatkṛpātaśca tau muktāvāstāṃ bhukteha satsukham  pūrvajanmani yau kīśakukkuṭau rudrabhūṣaṇau  
piṃgalā ca mahānandā veśye dve tava bhaktitaḥ  sadgatiṃ prāpaturnātha bhaktoddhāraparāyaṇa  
śāradā vipratanayā bālavaidhavyamāgatā  tava bhakteḥ prabhāvāttu putrasaubhā gyavatyabhūt  
bindugo dvijamātro hi veśyābhogī ca tatpriyā  vaṃcukā tvadyaśaḥ śrutvā paramāṃ gatimāyayau  
ityādi bahavassiddhiṃ gatā jīvāstava prabho  bhaktibhāvānmaheśāna dīnabandho kṛpālaya  
tvaṃ paraḥ prakṛterbrahma puruṣātparameśvara  nirguṇastriguṇādhāro brahmaviṣṇuharātmakaḥ  
nānākarmakaro nityaṃ nirvikāro'khileśvaraḥ  vayaṃ brahmādayassarve tava dāsā maheśvara  
prasanno bhava deveśa rakṣāsmānsarvadā śiva  tvatprajāśca vayaṃ nātha sadā tvaccharaṇaṃ gatāḥ  
sanatkumāra uvāca  iti stutvā ca te devā brahmādyāssamunīśvarāḥ  tūṣṇīṃ babhūvurhi tadā śivāṃghridvandvacetasaḥ  
atha śaṃbhurmaheśānaḥ śrutvā devastutiṃ śubhām  dattvā varānvarānsadyastatraivāṃtardadhe prabhuḥ  
devāssarve'pi muditā brahmādyā hataśatravaḥ  svaṃ svaṃ dhāma yayuḥ prītā gāyaṃtaḥ śivasadyaśaḥ  
idaṃ paramamākhyānaṃ jalaṃdharavimardanam  maheśacaritaṃ puṇyaṃ mahāghaughavināśanam  
devastutiriyaṃ puṇyā sarvapāpapraṇāśinī  sarvasaukhyapradā nityaṃ maheśānaṃdadāyinī  
yaḥ paṭhetpāṭhayedvāpi samākhyānamidaṃ dvayam  bhuktveha paraṃ saukhyaṃ gāṇapatyamavāpnuyāt  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṇḍe jalaṃdharavadhopākhyāne devastutivarṇanaṃ nāma paṃcaviṃśo'dhyāyaḥ  
vyāsa uvāca  brahmaputra namaste'stu dhanyastvaṃ śaivasattama  yacchrāvitā mahādivyā katheyaṃ śāṃkarī śubhā  
idānīṃ brūhi suprītyā caritaṃ vaiṣṇavaṃ mune  sa vṛndāṃ mohayitvā tu kimakārṣītkuto gataḥ  
 sanatkumāra uvāca  śṛṇu vyāsa mahāprājña śaivapravara sattama  vaiṣṇavaṃ caritaṃ śaṃbhucaritāḍhyaṃ sunirmalam  
maunībhūteṣu deveṣu brahmādiṣu maheśvaraḥ  suprasanno'vadacchaṃbhuśśaraṇāgata vatsalaḥ  
śaṃbhuruvāca  brahmandevavarāssarve bhavadarthe mayā hataḥ  jalaṃdharo madaṃśopi satyaṃ satyaṃ vadāmyaham  
sukhamāpurna vā tātāssatyaṃ brūtāmarāḥ khalu  bhavatkṛte hi me līlā nirvikārasya sarvadā  
sanatkumāra uvāca  atha brahmādayo devā harṣādutphullalocanāḥ  praṇamya śirasā rudraṃ śaśaṃsurviṣṇuceṣṭitam  
 devā ūcuḥ  mahādeva tvayā devā rakṣitā śśatrujādbhayāt  kiṃcidanyatsamudbhūtaṃ tatra kiṃ karavāmahai  
vṛndāṃ vimohitā nātha viṣṇunā hi prayatnataḥ  bhasmībhūtā drutaṃ vahnau paramāṃ gatimāgatā  
vṛndālāvaṇyasaṃbhrāṃto viṣṇustiṣṭhati mohitaḥ  taccitābhasma saṃdhārī tava māyāvimohitaḥ  
sa siddhamunisaṃghaiśca bodhito'smābhirādarāt  na budhyate harissotha tava māyāvimohitaḥ  
kṛpāṃ kuru maheśāna viṣṇuṃ bodhaya bodhaya  tvadadhīnamidaṃ sarvaṃ prākṛtaṃ sacarācaram  
sanatkumāra uvāca  ityākarṇya maheśo hi vacanaṃ tridivaukasām  pratyuvāca mahālīlassvacchandastānkṛtāṃjalīn  
maheśa uvāca  he brahmanhe surāssarve madvākyaṃ śṛṇutādarāt  mohinī sarvalokānāṃ mama māyā duratyayā  
tadadhīnaṃ jagatsarvaṃ yaddevāsuramānuṣam  tayaiva mohito viṣṇuḥ kāmādhīno'bhavaddhariḥ  
umākhyā sā mahādevī tridevajananī parā  mūlaprakṛtirākhyātā surāmā girijātmikā  
gacchadhvaṃ śaraṇā devā viṣṇumohāpanuttaye  śaraṇyāṃ mohinīmāyāṃ śivākhyāṃ sarvakāmadām  
stutiṃ kuruta tasyāśca macchaktestoṣakāriṇīm  suprasannā yadi ca sā sarvakāryaṃ kariṣyati  
sanatkumāra uvāca  ityuktvā tānsurāñśaṃbhuḥ pañcāsyo bhagavānharaḥ  aṃtardadhe drutaṃ vyāsa sarvaiśca svagaṇaissaha  
devāśca śāsanācchaṃbhorbrahmādyā hi savāsavā  manasā tuṣṭuvurmūlaprakṛtiṃ bhaktavatsalām  
devā ūcuḥ  yadudbhavāssattvarajastamoguṇāḥ sargasthitidhvaṃsavidhāna kārakā  yadicchayā viśvamidaṃ bhavābhavau tanoti mūlaprakṛtiṃ natāḥ sma tām  
pāhi trayoviṃśaguṇānsuśabditāñjagatyaśeṣe samadhiṣṭhitā parā  yadrūpakarmāṇijagattrayo'pi te vidurna mūlaprakṛtiṃ natāḥ sma tām  
yadbhaktiyuktāḥ puruṣāstu nityaṃ dāridryamohātyayasaṃbhavādīn  na prāpnuvaṃtyeva hi bhaktavatsalāṃ sadaiva mūlaprakṛtiṃ natāḥ sma tām  
kuru kāryaṃ mahādevi devānāṃ naḥ pareśvari  viṣṇumohaṃ ha śive durge devi namo'stu te  
jalaṃdharasya śaṃbhośca raṇe kailāsavāsinaḥ  pravṛtte tadvadhārthāya gaurīśāsanataśśive  
vṛndā vimohitā devi viṣṇunā hi prayatnataḥ  svavṛṣāttyājitā vahnau bhasmībhūtā gatiṃ gatā  
jalaṃdharo hato yuddhe tadbhayānmo citā vayam  giriśena kṛpāṃ kṛtvā bhaktānugrahakāriṇā  
tadājñayā vayaṃ sarve śaraṇaṃ te samāgatāḥ  tvaṃ hi śaṃbhuryuvāṃ devi bhaktoddhāraparāyaṇau  
vṛndālāvaṇyasaṃbhrāto viṣṇustiṣṭhati tatra vai  taccitābhasmasaṃdhārī jñānabhraṣṭo vimohitaḥ  
saṃsiddhasurasaṃghaiśca bodhito'pi maheśvari  na budhyate harissotha tava māyāvimohitaḥ  
kṛpāṃ kuru mahādevi hariṃ bodhaya bodhaya  yathā svalokaṃ pāyātsa sucittassurakāryakṛt  
iti stuvaṃtaste devāstejomaṃḍalamāsthitam  dadṛśurgagane tatra jvālāvyāptā digaṃtaram  
tanmadhyādbhāratīṃ sarve brahmādyāśca savāsavāḥ  amarāśśuśruvurvyāsa kāmadāṃ vyomacāriṇīm  
ākāśavāṇyuvāca  ahameva tridhā bhinnā tiṣṭhāmi trividhairguṇaiḥ  gaurī lakṣmīḥ surā jyotī rajassattvatamoguṇaiḥ  
tatra gacchata yūyaṃ vai tāsāmaṃtika ādarāt  madājñayā prasannāstā vidhāsyaṃte tadīpsitam  
sanatkumāra uvāca  śṛṇvatāmiti tāṃ vācamaṃtarddhānamagānmahaḥ  devānāṃ vismayotphullanetrāṇāṃ tattadā mune  
tatassaveṃ'pi te devāḥ śrutvā tadvākyamādarāt  gaurīṃ lakṣmīṃ surāṃ caiva nemustadvākyacoditāḥ  
tuṣṭuvuśca mahābhaktyā devīstāssakalāssurāḥ  nānāvidhābhirvāgbhiste brahmādyā natamastakāḥ  
tato'raṃ vyāsa devyastā āvirbhūtāśca tatpuraḥ  mahādbhutaissvatejobhirbhāsayaṃtyo digaṃtaram  
atha tā amarā dṛṣṭvā suprasannena cetasā  praṇamya tuṣṭuvurbhaktyā svakāryaṃ ca nyavedayan  
tataścaitāssurāndṛṣṭvā praṇatānbhaktavatsalaḥ  bījāni pradadustebhyo vākyamūcuśca sādaram  
devya ūcuḥ  imāni tatra bījāni viṣṇuryatrāvatiṣṭhati  nirvapadhvaṃ tataḥ kāryaṃ bhavatāṃ siddhimeṣyati  
sanatkumāra uvāca  ityuktvā tāstato devyoṃtarhitā abhavanmune  rudraviṣṇuvidhīnāṃ hi śaktayastriguṇātmikāḥ  
tatastuṣṭāḥ surāssarve brahmādyāśca savāsavāḥ  tāni bījāni saṃgṛhya yayuryatra hariḥ sthitaḥ  
vṛndācitābhūmitale cikṣipustāni te surāḥ  smṛtvā tāssaṃsthitāstatra śivaśaktyaṃśakā mune  
nikṣiptebhyaśca bījebhyo vanaspatyastrayo'bhavan  dhātrī ca mālatī caiva tulasī ca munīśvara  
dhātryudbhavā smṛtā dhātrī mābhavā mālatī smṛtā  gaurībhavā ca tulasī tamassattvarajoguṇāḥ  
viṣṇurvanaspatīrdṛṣṭvā tadā strīrūpiṇīrmune  udatiṣṭhattadā tāsu rāgātiśayavibhramāt  
dṛṣṭvā sa yācate mohātkāmāsaktena cetasā  taṃ cāpi tulasī dhātrī rāgeṇaivāvalokatām  
yacca bījaṃ purā lakṣmyā māyayaiva samarpitam  tasmāttadudbhavā nārī tasminnīrṣyāparābhavat  
atassā barbarītyākhyāmavāpātīva garhitām  dhātrītulasyau tadrāgāttasya prītiprade sadā  
tato vismṛtaduḥkho'sau viṣṇustābhyāṃ sahaiva tu  vaikuṃṭhamagamattuṣṭassarvadevairnamaskṛtaḥ  kārtike māsi viprendra dhātrī ca tulasī sadā  sarvadevapriyājñeyā viṣṇoścaiva viśeṣataḥ  
tatrāpi tulasī dhanyātīva śreṣṭhā mahāmune  tyaktvā gaṇeśaṃ sarveṣāṃ prītidā sarvakāmadā  
vaikuṇṭhasthaṃ hariṃ dṛṣṭvā brahmendrādyāśca te'marāḥ  natvā stutvā mahāviṣṇuṃ svasvadhāmāni vai yayuḥ  
vaikuṇṭho'pi svalokastho bhraṣṭamohassubodhavān  sukhī cābhūnmuniśreṣṭha pūrvavatsaṃsmarañchivam  
ityākhyānamaghoghaghnaṃ sarvakāmapradaṃ nṛṇām  sarva kāmavikāraghnaṃ sarvavijñānavarddhanam  
ya idaṃ hi paṭhennityaṃ pāṭhayedvāpi bhaktiman  śṛṇuyācchrāvayedvāpi sa yāti paramāṃ gatim  
paṭhitvā ya idaṃ dhīmānākhyānaṃ paramottamam  saṃgrāmaṃ praviśedvīro vijayī syānna saṃśayaḥ  
viprāṇāṃ brahmavidyādaṃ satriyāṇāṃ jayapradam  vaiśyānāṃ sarvadhanadaṃ śūdrāṇāṃ sukhadaṃ tvidam  
śaṃbhubhaktipradaṃ vyāsa sarveṣāṃ pāpanāśanam  ihaloke paratrāpi sadā sadgatidāyakam  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṇḍe jalaṃdharavadhānaṃtaradevīstutiviṣṇumohavidhvaṃsavarṇanaṃ nāma ṣaḍviṃśo'dhyāyaḥ  
sanatkumāra uvāca  athānyacchaṃbhucaritaṃ premataḥ śṛṇu vai mune  yasya śravaṇamātreṇa śivabhaktirdṛḍhā bhavet  
śaṃkhacūḍābhidho vīro dānavo devakaṃṭakaḥ  yathā śivena nihato raṇamūrdhni triśūlataḥ  
tacchaṃbhucaritaṃ divyaṃ pavitraṃ pāpanāśanam  śṛṇu vyāsa susaṃprītyā vacmi susnehatastava  
marīcestanayo dhātuḥ putro yaḥ kaśyapo muniḥ  sa dharmiṣṭhassṛṣṭikarttā vidhyājñaptaḥ prajāpatiḥ  
dakṣaḥ prītyā dadau tasmai nijakanyāstrayodaśa  tāsāṃ prasūtiḥ prasabhaṃ na kathyā bahuvistṛtāḥ  
yatra devādinikhilaṃ carācaramabhūjjagat  vistarāttatpravaktuṃ ca kaḥ kṣamo'sti trilokake  
prastutaṃ śṛṇu vṛttāṃtaṃ śaṃbhulīlānvitaṃ ca yat  tadeva kathayāmyadya śṛṇu bhaktipra varddhanam  
tāsu kaśyapatnīṣu danustvekā varāṃganā  mahārūpavatī sādhvī patisaubhāgyavarddhitā  
āsaṃstasyā danoḥ putrā bahavo balavattarāḥ  teṣāṃ nāmāni nocyaṃte vistārabhayato mune  
teṣveko vipracittistu mahābalaparākramaḥ  tatputro dhārmiko daṃbho viṣṇubhakto jitendriyaḥ  
nāsīttattanayo vīrastataściṃtāparo'bhavat  śukrācāryaṃ guruṃ kṛtvā kṛṣṇamaṃtramavāpya ca  
tapaścakāra paramaṃ puṣkare lakṣavarṣakam  kṛṣṇamaṃtraṃ jajāpaiva dṛḍhaṃ baddhāsanaṃ ciram  
tapaḥ prakurvatastasya mūrdhno nissṛtya prajva lat  visasāra ca sarvatra tattejo hi sudussaham  
tena taptāssurāssarve munayo manavastathā  sunāsīraṃ puraskṛtya brahmāṇaṃ śaraṇaṃ yayuḥ  
praṇamya ca vidhātāraṃ dātāraṃ sarvasaṃpadām  tuṣṭuvurvikalāḥ procuḥ svavṛttāṃtaṃ viśeṣataḥ  
tadākarṇya vidhātāpi vaikuṃṭhaṃ tairyayau saha  tadeva vijñāpayituṃ nikhilena hi viṣṇave  
tatra gatvā trilokeśaṃ viṣṇuṃ rakṣākaraṃ param  praṇamya tuṣṭuvussarve karau baddhvā vinamrakāḥ  
devā ūcuḥ  devadeva na jānīmo jātaṃ kiṃ kāraṇaṃ tviha  saṃtaptāssa kalā jātāstejasā kena tadvada  
taptātmanāṃ tvamavitā dīnabaṃdho'nujīvinām  rakṣarakṣa ramānātha śaraṇyaśśaraṇāgatān  
 sanatkumāra uvāca  iti śrutvā vaco viṣṇurbrahmādīnāṃ divaukasām  uvāca vihasanpremṇā śaraṇāgatavatsalaḥ  
 viṣṇuruvāca  susvasthā bhavatāvyagrā na bhayaṃ kurutāmarāḥ  nopaplavā bhaviṣyante layakālo na vidyate  
dānavo daṃbhanāmā hi madbhaktaḥ kurute tapaḥ  putrārthī śamayiṣyāmi tamahaṃ varadānataḥ  
sanatkumāra uvāca  ityuktāste surāssarve dhairyamālaṃbya vai mune  yayurbrahmādayassusthāssvasvadhāmāni sarvaśaḥ  
acyuto'pi varaṃ dātuṃ puṣkaraṃ saṃjagāma ha  tapaścarati yatrāsau daṃbhanāmā hi dānavaḥ  
tatra gatvā varaṃ brūhītyuvāca parisāṃtvayan  girā sūnṛtayā bhaktaṃ japaṃtaṃ svamanuṃ hariḥ  
tacchrutvā vacanaṃ viṣṇordṛṣṭvā taṃ ca puraḥ sthitam  praṇanāma mahābhaktyā tuṣṭvāva ca punaḥ punaḥ  
daṃbha uvāca  devadeva namaste'stu puṃḍarīkavilocana  ramānātha trilokeśa kṛpā kuru mamopari  
svabhaktaṃ tanayaṃ dehi mahābala parākramam  trilokajayinaṃ vīramajeyaṃ ca divaukasām  
sanatkumāra uvāca  ityukto dānavendreṇa taṃ varaṃ pradadau hariḥ  nivartya cogratapasastatassoṃtaradhānmune  
gate harau dānavendraḥ kṛtvā tasyai diśe namaḥ  jagāma svagṛhaṃ siddhatadāḥ pūrṇa manorathaḥ  
kālenālpena tatpatnī sagarbhā bhāgyavatyabhūt  rarāja tejāsātyaṃtaṃ rocayaṃtī gṛhāṃtaram  
sudāmānāma gopo yo kṛṣṇasya pārṣadāgraṇīḥ  tasyā garbhe viveśāsau rādhāśaptaśca yanmune  
asūta samaye sādhvī suprabhaṃ tanayaṃ tataḥ  jātakaṃ sucakārāsau pitāhūya munīnbahūn  
utsavassumahānāsīttasmiñjāte dvijottama  nāma cakre pitā tasya śaṃkha cūḍeti saddine  
piturgehe sa vavṛdhe śuklapakṣe yathā śaśī  śaiśavebhyastavidyastu sa babhūva sudīptimān  
sa bālakrīḍayā nityaṃ pitrorharṣaṃ tatāna ha  priyo babhūva sarveṣāṃ kulajānāṃ viśeṣataḥ  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe śaṃkhacūḍotpattivarṇanaṃ nāma saptaviṃśo'dhyāyaḥ  
sanatkumāra uvāca  tataśca śaṃkhacūḍo'sau jaigīṣavyopadeśataḥ  tataścakāra suprītyā brahmaṇaḥ puṣkare ciram  
gurudattāṃ brahmavidyāṃ jajāpa niyatendriyaḥ  sa ekāgramanā bhūtvā karaṇāni nigṛhya ca  
tapaṃtaṃ puṣkare taṃ vai śaṃkhacūḍaṃ ca dānavam  varaṃ dātuṃ jagāmāśu brahmālokagururvibhuḥ  
varaṃ brūhīti provāca dānavendraṃ vidhistadā  sa dṛṣṭvā taṃ nanāmāti namrastuṣṭāva sadgirā  
varaṃ yayāce brahmāṇamajeyatvaṃ divaukasām  tathetyāha vidhistaṃ vai suprasannena cetasā  
śrīkṛṣṇakavacaṃ divyaṃ jaganmaṃgalamaṃgalam  dattavāñśaṃkhacūḍāya sarvatra vijayapradam  
badarīṃ saṃprayāhi tvaṃ tulasyā saha tatra vai  vivāhaṃ kuru tatraiva sā tapasyati kāmataḥ  
dharmadhvajasutā seti saṃdideśa ca taṃ vidhiḥ  antardhānaṃ jagāmāśu paśyatastasya tatkṣaṇāt  
tatassa śaṃkhacūḍo hi tapaḥsiddho'tipuṣkare  gale babaṃdha kavacaṃ jaganmaṃgalamaṃgalam  
ājñayā brāhmaṇasso'pi tapaḥsiddhamanorathaḥ  samāyayau prahṛṣṭāsyastūrṇaṃ badarikāśramam  
yadṛcchayā''gatastatra śaṃkhacūḍaśca dānavaḥ  tapaścarantī tulasī yatra dharmadhvajātmajā  
surūpā susmitā tanvī śubhabhūṣaṇabhūṣitā  sakaṭākṣaṃ dadarśāsau tameva puruṣaṃ param  
dṛṣṭvā tāṃ lalitā ramyāṃ suśīlāṃ sundarīṃ satīm  uvāsa tatsamīpe tu madhuraṃ tāmuvāca saḥ  
śaṃkhacūḍa uvāca  kā tvaṃ kasya sutā tvaṃ hi kiṃ karoṣi sthitātra kim  maunībhūtā kiṃkaraṃ māṃ saṃbhāvitumihārhasi  
sanatkumāra uvāca  ityevaṃ vacanaṃ śrutvā sakāmaṃ tamuvāca sā  
tulasyuvāca  dharmadhvajasutāhaṃ ca tapasyāmi tapasvinī  tapovane ca tiṣṭhāmi kastvaṃ gaccha yathāsukham  
nārījātirmohinī ca brahmādīnāṃ viṣopamā  nindyā doṣakarī māyā śṛṃkhalā hyanuśāyinām  
sanatkumāra uvāca  ityuktvā tulasī taṃ ca sarasaṃ virarāma ha  dṛṣṭvā tāṃ sasmitāṃ sopi pravaktumupacakrame  
śaṃkhacūḍa uvāca  tvayā yatkathitaṃ devi na ca sarvamalīkakam  kiñcitsatyamalīkaṃ ca kiṃcinmatto niśāmaya  
pativratāḥ striyo yāśca tāsāṃ madhye tvamagraṇīḥ  na cāhaṃ pāpadṛkkāmī tathā tvaṃ neti dhīrmama  
āgacchāmi tvatsamīpamājñayā brahmaṇo'dhunā  gāṃdharveṇa vivāhena tvāṃ grahīṣyāmi śobhane  
śaṃkhacūḍo'hamevāsmi devavidrāvakārakaḥ  māṃ na jānāsi kiṃ bhadre na śruto'haṃ kadācana  
danuvaṃśyo viśeṣeṇa manda putraśca dānavaḥ  sudāmā nāma gopohaṃ pārṣadaśca hareḥ purā  
adhunā dānavendro'haṃ rādhikāyāśca śāpataḥ  jātismaro'haṃ jānāmi sarvaṃ kṛṣṇaprabhāvataḥ  
 sanatkumāra uvāca  evamuktvā śaṃkhacūḍo virarāma ca tatpuraḥ  dānaveṃdreṇa setyuktā vacanaṃ satyamādarāt  sasmitaṃ tulasī tuṣṭā pravaktumupacakrame  
tulasyuvāca  tvayāhamadhunā  sattvavicāreṇa parājitā  sa dhanyaḥ puruṣo loke na striyā yaḥ parājitaḥ  
satkriyopyaśucirnityaṃ sa pumānyaḥ striyā jitaḥ  nindaṃti pitaro devā mānavāssakalāśca tam  
śudhyedvipro daśāhena jātake mṛtasūtake  kṣatriyo dvādaśāhena vaiśyaḥ pañcadaśāhataḥ  
śūdro māsena śudhyettu hīti vedānuśāsanam  na śuciḥ strījitaḥ kvāpi citādāhaṃ vinā pumān  
na gṛhṇatīcchayā tasmātpitaraḥ piṇḍatarpaṇam  na gṛhṇanti surāstena dattaṃ puṣpaphalādikam  
tasya kiṃ jñānasutapo japahoma prapūjanaiḥ  vidyayā dānataḥ kiṃ vā strībhiryasya mano hṛtam  
vidyāprabhāvajñānārthaṃ mayā tvaṃ ca parīkṣitaḥ  kṛtvā kāṃtaparīkṣāṃ vai vṛṇuyātkāminī varam  
sanatkumāra uvāca  ityevaṃ pravadaṃtyāṃ tu tulasyāṃ tatkṣaṇe vidhiḥ  tatrājagāma saṃsṛṣṭā provāca vacanaṃ tataḥ  
brahmovāca  kiṃ karoṣi śaṃkhacūḍa saṃvādamanayā saha  gāṃdharveṇa vivāhena tvamasyā grahaṇaṃ kuru  
tvaṃ vai puruṣaratnaṃ ca strīratnaṃ ca tviyaṃ satī  vidagdhāyā vidagdhena saṃgamo guṇavān bhavet  
nirvirodhaṃ sukhaṃ rājan ko vā tyajati durlabham  yo'virodhasukhatyāgī sa paśurnātra saṃśayaḥ  
kiṃ tvaṃ parīkṣase kāṃtamīdṛśaṃ guṇinaṃ sati  devānāmasurāṇāṃ ca dānavānāṃ vimardakam  
anena sārddhaṃ suciraṃ vihāraṃ kuru sarvadā  sthānesthāne yathecchaṃ ca sarvalokeṣu sundari  
aṃte prāpsyati goloke śrīkṛṣṇaṃ punareva saḥ  caturbhujaṃ ca vaikuṇṭhe mṛte tasmiṃstvamāpsyasi  
sanatkumāra uvāca  ityevamāśiṣaṃ dattvā svālayaṃ tu yayau vidhiḥ  gāṃdharveṇa vivāhena jagṛhe tāṃ ca dānavaḥ  
evaṃ vivāhya tulasīṃ pituḥ sthānaṃ jagāma ha  sa reme ramayā sārddhaṃ vāsagehe manorame  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṇḍe śaṃkhacūḍatapaḥkaraṇavivāhavarṇanaṃ nāmāṣṭaviṃśo'dhyāyaḥ  
sanatkumāra uvāca  svagehamāgate tasmiñśaṃkhacūḍe vivāhite  tapaḥ kṛtvā varaṃ prāpya mumudurdānavādayaḥ  
svalokādāśu nirgatya guruṇā svena saṃyutāḥ  sarve surāssaṃmilitāssamājagmustadaṃtikam  
praṇamya taṃ savinayaṃ saṃstutya vividhādarāt  sthitāstatraiva suprītyā matvā tejasvinaṃ vibhum  
sopi dambhātmajo dṛṣṭvā gataṃ kula guruṃ ca tam  praṇanāma mahābhaktyā sāṣṭāṃgaṃ paramādarāt  
atha śukraḥ kulācāryo dṛṣṭvāśiṣamanuttamam  vṛttāṃtaṃ kathayāmāsa devadānavayostadā  
svābhāvikaṃ ca tadvairamasurāṇāṃ parābhavam  vijayaṃ nirjarāṇāṃ ca jīvasāhāyyameva ca  
tatassa sammataṃ kṛtvā suraissarvaissamutsavam  dānavādyasurāṇāṃ tamadhipaṃ vidadhe guruḥ  
tadā samutsavo jāto'surāṇāṃ muditātmanām  upāyanāni suprītyā dadustasmai ca te'khilāḥ  
atha dambhātmajo vīraśśaṃkhacūḍaḥ pratāpavān  rājyābhiṣekamāsādya sa reje surarāṭ tadā  
sa senāṃ mahatīṃ karṣandaityadānavarakṣasām  rathamāsthāya tarasā jetuṃ śakrapurīṃ yayau  
gacchansa dānavendrastu teṣāṃ sevanakurvatām  vireje śaśivadbhānāṃ grahāṇāṃ graharāḍiva  
āgacchaṃtaṃ śaṅkhacūḍamākarṇyākhaṇḍalassvarāṭ  nikhilairamaraissārddhaṃ tena yoddhuṃ samudyataḥ  
tadā'suraissurāṇāṃ ca saṃgrāmastumulo hyabhūt  vīrā''nandakaraḥ klībabhayado romaharṣaṇaḥ  
mahānkolāhalo jāto vīrāṇāṃ garjatāṃ raṇe  vādyadhvanistathā cā''sīttatra vīratvavarddhinī  
devāḥ prakupya yuyudhurasurairbalavattarāḥ  parājayaṃ ca saṃprāpurasurā dudruvurbhayāt  
palāyamānāstāndṛṣṭvā śaṃkhacūḍassvayaṃ prabhuḥ  yuyudhe nirjaraissākaṃ siṃhanādaṃ pragarjya ca  
tarasā sahasā cakre kadanaṃ tridivaukasām  pradudruvussurāssarve tatsutejo na sehire  
yatra tatra sthitā dīnā girīṇāṃ kaṃdarāsu ca  tadadhīnā na svataṃtrā niṣprabhāḥ sāgarā yathā  
sopi daṃbhātmajaśśūro dānavendraḥ pratāpavān  surādhikārānsaṃjahre sarvāṃllokānvijitya ca  
trailokyaṃ svavaśaṃcakre yajñabhāgāṃśca kṛtsnaśaḥ  svayamindro babhūvāpi śāsitaṃ nikhilaṃ jagat  
kauberamaindavaṃ sauryamāgneyaṃ yāmyameva ca  kārayāmāsa vāyavyamadhikāraṃ svaśaktitaḥ  
devānāmasurāṇāṃ ca dānavānāṃ ca rakṣasām  gaṃdharvāṇāṃ ca nāgānāṃ kinnarāṇāṃ rasaukasām  
trilokasya pareṣāṃ ca sakalānāmadhīśvaraḥ  sa babhūva mahāvīraśśaṃkhacūḍo mahābalī  
evaṃ sa bubhuje rājyaṃ rājarājeśvaro mahān  sarveṣāṃ bhuvanānāṃ ca śaṃkhacūḍaściraṃ samāḥ  
tasya rājye na durbhikṣaṃ na mārī nā'śubhagrahāḥ  ādhayo vyādhayo naiva sukhinyaśca prajāḥ sadā  
akṛṣṭapacyā pṛthivī dadau sasyānyanekaśaḥ  oṣadhyo vividhāścāsansaphalāssarasāḥ sadā  
maṇyākarāśca nitarāṃ ratnakhanyaśca sāgarāḥ  sadā puṣpaphalā vṛkṣā nadyastu salilāvahāḥ  
devān vinākhilā jīvāssukhino nirvikārakāḥ  svasvadharmā sthitāssarve caturvarṇāśramāḥ pare  
tasmicchāsati trailokye na kaścid duḥkhito'bhavat  bhrātṛvairatvamāśritya kevalaṃ duḥkhino'marāḥ  
sa śaṃkhacūḍaḥ prabalaḥ kṛṣṇasya paramassakhā  kṛṣṇabhaktiratassādhussadā golokavāsinaḥ  
pūrvaśāpaprabhāveṇa dānavīṃ yonimāśritaḥ  na dānavamatissobhūddānavatve'pi vai mune  
tatassuragaṇāssarve hṛtarājyā parājitāḥ  saṃmaṃtrya sarṣayastāta prayayurbrahmaṇassabhām  
tatra dṛṣṭvā vidhātāraṃ natvā stutvā viśeṣataḥ  brahmaṇe kathayāmāsussarvaṃ vṛttāṃtamākulāḥ  
brahmā tadā samāśvāsya surān sarvānmunīnapi  taiśca sārddhaṃ yayau loke vaikuṇṭhaṃ sukhadaṃ satām  
dadarśa tatra lakṣmīśaṃ brahmā devagaṇaissaha  kirīṭinaṃ kuṃḍalinaṃ vanamālāvibhūṣitam  
śaṃkhacakragadāpadmadharaṃ devaṃ caturbhujam  sanaṃdanādyaiḥ siddhaiśca sevitaṃ pītavāsasam  
dṛṣṭvā viṣṇuṃ surāssarve brahmādyāssamunīśvarāḥ  praṇamya tuṣṭuvurbhaktyā baddhāñjalikarā vibhum  
devā ūcu  devadeva jagannātha vaikuṃṭhādhipate prabho  rakṣāsmāñśaraṇāpannāñchrīhare trijagadguro  
tvameva jagatāṃ pātā trilokeśācyuta prabho  lakṣmīnivāsa govinda bhaktaprāṇa namo'stu te  
iti stutvā surāssarve ruruduḥ purato hareḥ  tacchrutvā bhagavānviṣṇurbrahmāṇamidamabravīt  
viṣṇuruvāca  kimarthamāgatosi tvaṃ vaikuṃṭhaṃ yogidurlabham  kiṃ kaṣṭaṃ te samudbhūtaṃ tattvaṃ vada mamāgrataḥ  
sanatkumāra uvāca  iti śrutvā harervākyaṃ praṇamya ca muhurmuhuḥ  baddhāñjalipuṭo bhūtvā vina yānatakandharaḥ  
vṛttāṃtaṃ kathayāmāsa śaṃkhacūḍakṛtaṃ tadā  devakaṣṭasamākhyānaṃ puro viṣṇoḥ parātmanaḥ  
haristadvacanaṃ śrutvā sarvatasarvabhāvavit  prahasyovāca bhagavāṃstadrahasyaṃ vidhiṃ prati  
śrībhagavānuvāca  śaṃkhacūḍasya vṛttāṃtaṃ sarvaṃ jānāmi padmaja  madbhaktasya ca gopasya mahātejasvinaḥ purā  
śṛṇutassarvavṛttāntamitihāsaṃ purātanam  saṃdeho naiva kartavyaśśaṃ kariṣyati śaṅkaraḥ  
sarvopari ca yasyāsti śivalokaḥ parātparaḥ  yatra saṃrājate śaṃbhuḥ parabrahma parameśvaraḥ  
prakṛteḥ puruṣasyāpi yodhiṣṭhātā triśaktidhṛk  nirguṇassaguṇassopi paraṃ jyotiḥ svarūpavān  
yasyāṃgajāstu vai brahmaṃstrayassṛṣṭyādikārakāḥ  sattvādiguṇasaṃpannā viṣṇubrahmaharābhidhāḥ  
sa eva paramātmā hi viharatyumayā saha  yatra māyāvinirmukto nityānitya prakalpakaḥ  
tatsamīpe ca goloko gośālā śaṃkarasya vai  tasyecchayā ca madrūpaḥ kṛṣṇo vasati tatra ha  
tadgavāṃ rakṣaṇārthāya tenājñaptassadā sukhī  tatsaṃprāptasukhassopi saṃkrīḍati vihāravit  
tasya nārī samākhyātā rādheti jagadambikā  prakṛteḥ paramā mūrtiḥ paṃcamī suvihāriṇī  
bahugopāśca gopyaśca tatra saṃti tadaṃgajāḥ  suvihāraparā nityaṃ rādhākṛṣṇānuvartinaḥ  
sa eva līlayā śaṃbhoridānīṃ mohito'nayā  saṃprāpto dānavīṃ yoniṃ mudhā śāpātsvaduḥkhadām  
rudraśūlena tanmṛtyu kṛṣṇena vihitaḥ purā  tatassvadehamutsṛjya pārṣadassa bhaviṣyati  
iti vijñāya deveśa na bhayaṃ kartumarhasi  śaṃkara śaraṇaṃ yāvassa sadyaśśaṃvidhāsyati  
ahaṃ tvaṃ cāmarāssarve tiṣṭhaṃtīha visādhvasāḥ  
sanatkumāra uvāca  ityuktvā savidhirviṣṇuḥ śivalokaṃ jagāma ha  saṃsmaranmanasā śaṃbhuṃ sarveśaṃ bhaktavatsalam  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe śaṃkhacūḍavadhopākhyāne śaṃkhacūḍarājyakaraṇavarṇanapūrvaka tatpūrvabhavavṛttacaritravarṇanaṃ nāmaikonatriṃśo'dhyāyaḥ  
sanatkumāra uvāca  gatvā tadaiva sa vidhistadā vyāsa rameśvaraḥ  śivalokaṃ mahādivyaṃ nirādhāramabhautikam  
sāhlādobhyantaraṃ viṣṇurjagāma muditānanaḥ  nānāratnaparikṣiptaṃ vilasaṃtaṃ mahojjvalam  
saṃprāpya prathamadvāraṃ vicitraṃ gaṇasevitam  śobhitaṃ parayā lakṣmyā mahoccamatisundaram  
dadarśa dvārapālāṃśca ratnasiṃhāsanasthitān  śobhitāñśvetavastraiśca ratnabhūṣaṇabhūṣitān  
pañcavaktratrinayanāngaurasundaravigrahān  triśūlādidharānvīrānbhasmarudrākṣaśobhitān  
sabrahmāpi rameśaśca tān praṇamya vinamrakaḥ  kathayāmāsa vṛttāntaṃ prabhusaṃdarśanārthakam  
tadājñāṃ ca dadustasmai praviveśa tadājñayā  paraṃ dvāraṃ mahāramyaṃ vicitraṃ parama prabham  
prabhūpakaṃṭhagatyarthaṃ vṛttāṃtaṃ saṃnyavedayat  taddvārapāya cājñaptastenānyaṃ praviveśa ha  
evaṃ paṃcadaśadvārānpraviśya kamalodbhavaḥ  mahādvāraṃ gatastatra nandinaṃ pradadarśa ha  
samyaṅnatvā ca taṃ stutvā pūrvavattena nandinā  ājñaptaśca śanairviṣṇurviveśābhyaṃtaraṃ mudā  
dadarśa gatvā tatroccaissabhāṃ śaṃbhossamutprabhām  tāṃ pārṣadaiḥ parivṛtāṃ lasaddehaissubhūṣitām  
maheśvarasya rūpaiśca digbhujaiśśubhakāṃtibhiḥ  pañcavaktraistrinayanaiśśitikaṃṭhamahojjvalaiḥ  
sadratnayuktarudrākṣabhasmābharaṇabhūṣitaiḥ  navendumaṃḍalākārāṃ caturasrāṃ manoharām  
maṇīndrahāranirmāṇahīrasārasuśobhitām  amūlyaratnaracitāṃ padmapatraiśca śobhitām  
māṇikyajālamālābhirnānācitravicitritām  padmarāgendraracitāmadbhutāṃ śaṃkarecchayā  
sopānaśatakairyuktāṃ syamaṃtakavinirmitaiḥ  svarṇasūtragranthiyuktaiścārucandanapallavaiḥ  
indranīlamaṇistaṃbhairveṣṭitāṃ sumanoharām  susaṃskṛtāṃ ca sarvatra vāsitāṃ gaṃdhavāyunā  
sahasrayojanāyāmāṃ supūrṇāṃ bahukiṃkaraiḥ  dadarśa śaṃkaraṃ sāṃbaṃ tatra viṣṇussureśvaraḥ  
vasaṃtaṃ madhyadeśe ca yathendutārakāvṛtam  amūlyaratnanirmāṇacitrasiṃhāsanasthitam  
kirīṭinaṃ kuṃḍalinaṃ ratnamālāvibhūṣitam  bhasmoddhūlitasarvāṅgaṃ bibhrataṃ kelipaṃkajam  
purato gītanṛtyaśca paśyaṃtaṃ sasmitaṃ mudā  
śāṃtaṃ prasannamanasamumākāṃtaṃ mahollasam  devyā pradatta tāmbūlaṃ bhuktavaṃtaṃ suvāsitam  
gaṇaiśca parayā bhaktyā sevitaṃ śvetacāmaraiḥ  stūyamānaṃ ca siddhaiśca bhaktinamrātmakaṃdharaiḥ  
guṇātītaṃ pareśānaṃ tridevajanakaṃ vibhum  nirvikalpaṃ nirākāraṃ sākāraṃ svecchayā śivam  
amāyamajamādyañca māyādhīśaṃ parātparam  prakṛteḥ puruṣasyāpi paramaṃ svaprabhuṃ sadā  
evaṃ viśiṣṭaṃ taṃ dṛṣṭvā paripūrṇatamaṃ samam  viṣṇurbrahmā tuṣṭuvatuḥ praṇamya sukṛtāṃjalī  
viṣṇuvidhī ūcatuḥ  devadeva mahādeva parabrahmākhileśvara  triguṇātīta nirvyagra tridevajanaka prabho  
vayaṃ te śaraṇāpannā rakṣasmāndukhitānvibho  śaṃkhacūḍārditānkliṣṭānsannāthānparameśvara  
ayaṃ yo'dhiṣṭhito loko goloka iti sa smṛtaḥ  adhiṣṭhātā tasya vibhuḥ kṛṣṇo'yaṃ tvadadhiṣṭhitaḥ  
pārṣadapravarastasya sudāmā daivayaṃtritaḥ  rādhāśapto babhūvātha śaṃkhacūḍaśca dānavaḥ  
tena nissāritāḥ śaṃbho pīḍyamānāḥ samaṃtataḥ  hṛtādhikārastridaśā vicaraṃti mahītale  
tvāṃ vinā na sa vadhyaśca sarveṣāṃ tridivaukasām  taṃ ghātaya maheśāna lokānāṃ sukhamāvaha  
tvameva nirguṇassatyo'naṃto'naṃtaparākramaḥ  saguṇaśca sanniveśaḥ prakṛteḥ puruṣātparaḥ  
rajasā sṛṣṭisamaye tvaṃ brahmā sṛṣṭikṛtprabho  sattvena pālane viṣṇustribhuvāvana kārakaḥ  
tamasā pralaye rudro jagatsaṃhārakārakaḥ  nistraiguṇye śivākhyātasturyyo jyotiḥ svarūpakaḥ  
tvaṃ dīkṣayā ca goloke tvaṃ gavāṃ paripālakaḥ  tvadgośālāmadhyagaśca kṛṣṇaḥ krīḍatyaharniśam  
tvaṃ sarvakāraṇaṃ svāmī vidhi viṣṇvīśvaraḥ param  nirvikārī sadā sākṣī paramātmā pareśvaraḥ  
dīnānāthasahāyī ca dīnānāṃ pratipālakaḥ  dīnabaṃdhustrilokeśaśśaraṇāgatavatsalaḥ  
asmānuddhara gaurīśa prasīda parameśvaraḥ  tvadadhīnā vayaṃ nātha yadicchasi tathā kuru  
sanatkumāra uvāca  ityuktvā tau surau vyāsa harirbrahmā ca vai tadā  virematuḥ śivaṃ natvā karau baddhvā vinītakau  
iti śrīśiva mahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe śaṃkhacūḍavadhe devadevastutirnāma triṃśo'dhyāyaḥ  
sanatkumāra uvāca  athākarṇya vacaśśaṃbhurharividhyossudīnayoḥ  uvāca vihasanvāṇyā meghanādagabhīrayā  
śiva uvāca  he hare vatsa he brahmaṃstyajataṃ sarvaśo bhayam  śaṃkhacūḍodbhavaṃ bhadraṃ sambhaviṣyatyasaṃśayam  
śaṃkhacūḍasya vṛttāṃtaṃ sarvaṃ jānāmi tattvataḥ  kṛṣṇabhaktasya gopasya sudāmnaśca purā prabho  
madājñayā hṛṣīkeśo kṛṣṇarūpaṃ vidhāya ca  gośālāyāṃ sthito ramye goloke madadhiṣṭhite  
svataṃtrohamiti svaṃ sa mohaṃ matvā gataḥ purā  krīḍāssamakarodbahvīssvairavartīva mohitaḥ  
taṃ dṛṣṭvā mohamatyugraṃ tasyāhaṃ māyayā svayā  teṣāṃ saṃhṛtya sadbuddhiṃ śāpaṃ dāpitavān kila  
itthaṃ kṛtvā svalīlāṃ tāṃ māyāṃ saṃhṛtavānaham  jñānayuktāstadā te tu muktamohāssubuddhayaḥ  
samīpamāgatāste me dīnībhūya praṇamya mām  akurvansunutiṃ bhaktyā karau baddhvā vinamrakāḥ  
vṛttāṃtamavadansarvaṃ lajjākulitamānasāḥ  ūcurmatpurato dīnā rakṣarakṣeti vai giraḥ  
tadā tvahaṃ bhavasteṣāṃ saṃtuṣṭaḥ proktavān vacaḥ  bhayaṃ tyajata he kṛṣṇa yūyaṃ sarve madājñayā  
rakṣako'haṃ sadā prītyā subhadraṃ vo bhaviṣyati  madicchayā'khilaṃ jātamidaṃ sarvaṃ na saṃśayaḥ  
svasthānaṃ gaccha tvaṃ sārddhaṃ rādhayā pārṣadena ca  dānavastu bhavetsoyaṃ bhārate'tra na saṃśayaḥ  
śāpoddhāraṃ kariṣye'haṃ yuvayossamaye khalu  maduktamiti saṃdhārya śirasā rādhayā saha  
śrīkṛṣṇo'modadatyaṃtaṃ svasthānamagamatsudhīḥ  nyaṣṭhātāṃ sabhayaṃ tatra madārādhanatatparau  
matvākhilaṃ madadhīnamasvatantraṃ nijaṃ ca vai  sa sudāmā'bhavadrādhāśāpato dānaveśvaraḥ  
śaṅkhacūḍābhidho devadrohī dharmavicakṣaṇaḥ  kliśnāti subalātkṛtsnaṃ sadā devagaṇaṃ kudhīḥ  
manmāyāmohitassotiduṣṭamaṃtrisahā yavān  tadbhayaṃ tyajatāśveva mayi śāstari vai sati  
sanatkumāra uvāca  ityūcivāñśivo yāvaddharibrahmapuraḥ kathām  abhavattāvadanyacca caritaṃ tanmune śṛṇu  
tasminnevāṃtare kṛṣṇo rādhayā pārṣadaiḥ saha  sadgopairāyayau śaṃbhumanukūlayituṃ prabhum  
prabhuṃ praṇamya sadbhaktyā militvā harimādarāt  saṃmato vidhinā prītyā saṃtasthau śivaśāsanāt  
tataḥ śaṃbhuṃ punarnatvā tuṣṭāva vihitāñjaliḥ  śrīkṛṣṇo mohanirmukto jñātvā tattvaṃ śivasya hi  
śrīkṛṣṇa uvāca  devadeva mahādeva parabrahma satāṃgate  kṣamasva cāparādhaṃ me prasīda parameśvara  
tvattaḥ śarva ca sarvaṃ ca tvayi sarvaṃ maheśvara  sarvaṃ tvaṃ nikhilādhīśa prasīda parameśvara  
tvaṃ jyotiḥ paramaṃ sākṣātsarvavyāpī sanātanaḥ  tvayā nāthena gaurīśa sanāthāssakalā vayam  
sarvopari nijaṃ matvā viharanmohamāśritaḥ  tatphalaṃ prāptavānasmi śāpaṃ prāptassavāmakaḥ  
pārṣadapravaro yo me sudāmā nāma gopakaḥ  sa rādhāśāpataḥ svāmindānavīṃ yonimāśritaḥ  
asmānuddhara durggeśa prasīda parameśvara  śāpoddhāraṃ kuruṣvādya pāhi naśśaraṇāgatān  
ityuktvā virarāmaiva śrīkṛṣṇo rādhayā saha  prasanno'bhūcchivastatra śaraṇāgatavatsalaḥ  
śrīśiva uvāca  he kṛṣṇa gopikānātha bhayaṃ tyaja sukhī bhava  mayānugṛhṇatā tāta sarvamācaritaṃ tvidam  
saṃbhaviṣyati te bhadraṃ gaccha svasthānamuttamam  sthātavyaṃ svādhikāre ca sāvadhānatayā sadā  
viharasva yathākāmaṃ māṃ vijñāya parātparam  svakāryaṃ kuru nirvyagraṃ rādhayā pārṣadaiḥ khalu  
vārāhapravare kalpe taruṇyā rādhayā saha  śāpaprabhāvaṃ bhuktvā vai punarāyāsyati svakam  
sudāmā pārṣado yo hi tava kṛṣṇa priyapriyaḥ  dānavīṃ yonimāśrityedānīṃ kliśnāti vai jagat  
śāpaprabhāvādrādhāyā devaśatruśca dānavaḥ  śaṅkhacūḍābhidhasso'ti daityapakṣī suraduhaḥ  
tena nissāritā devāssendrā nityaṃ prapīḍitāḥ  hṛtādhikārā vikṛtāssarve yātā diśo daśa  
brahmācyutau tadarthe hī hāgatau śaraṇaṃ mama  teṣāṃ kleśavinirmokṣaṃ kariṣye nātra saṃśayaḥ  
sanatkumāra uvāca  ityuktvā śaṃkaraḥ kṛṣṇaṃ punaḥ provāca sādaram  hariṃ vidhiṃ samābhāṣya vacanaṃ kleśanāśanam  
śiva uvāca  he hare he vidhe prītyā mamedaṃ vacanaṃ śṛṇu  gacchataṃ tvaritaṃ tātau devānaṃdāya nirbhayam  
kailāsavāsinaṃ rudraṃ madrūpaṃ pūrṇamuttamam  devakāryārthamudbhūtaṃ pṛthagākṛtidhāriṇam  
etadarthe hi madrūpaḥ paripūrṇatamaḥ prabhuḥ  kailāse bhaktavaśatassaṃtiṣṭhati girau hare  
mattastvatto na bhedo'sti yuvayossevya eva saḥ  carācarāṇāṃ sarveṣāṃ surādīnāṃ ca sarvadā  
āvayobhedakartā yassa naro narakaṃ vrajet  ihāpi prāpnuyātkṛṣṭaṃ putrapautravivarjitaḥ  
ityuktavaṃtaṃ durgeśaṃ praṇamya ca muhurmuhuḥ  rādhayā sahitaḥ kṛṣṇaḥ svasthānaṃ sagaṇo yayau  
harirbrahmā ca tau vyāsa sānandau gatasādhvasau  muhurmuhuḥ praṇamyeśaṃ vaikuṃṭhaṃ yayaturdrutam  
tatrāgatyākhilaṃ vṛttaṃ devebhyo vinivedya tau  tānādāya brahmaviṣṇū kailāsaṃ yayaturgirim  
tatra dṛṣṭvā maheśānaṃ pārvatīvallabhaṃ prabhum  dīnarakṣāttadehaṃ ca saguṇaṃ devanāyakam  
tuṣṭuvuḥ pūrvavatsarve bhaktyā gadgadayā girā  karau baddhvā nataskaṃdhā vinayena samanvitāḥ  
devā ūcuḥ  devadeva mahādeva girijānātha śaṃkara  vayaṃ tvāṃ śaraṇāpannā rakṣa devānbhayākulān  
śaṃkhacūḍadānavendraṃ jahi devaniṣūdanam  tena viklāvitā devāḥ saṃgrāme ca parājitāḥ  
hṛtādhikārāḥ kutale vicaraṃti yathā narāḥ  devaloko hi durdṛśyasteṣāmāsīcca tadbhayāt  
dīnoddhara kṛpāsindho devānuddhara saṃkaṭāt  śakraṃ bhayānmaheśānahatvā taṃ dānavādhipam  
iti śrutvā vacaśśaṃbhurdevānāṃ bhaktavatsalaḥ  uvāca vihasan vāṇyā meghanādagabhīrayā  
śrīśaṃkara uvāca  he hare he vidhe devāḥ svasthānaṃ gacchata dhuvam  śaṃkhacūḍaṃ vadhiṣyāmi sagaṇaṃ nātra saṃśayaḥ  
sanatkumāra uvāca  ityākarṇya maheśasya vacaḥ pīyūṣasaṃnibham  te sarve pramudā hyāsannaṣṭaṃ matvā ca dānavam  
harirjagāma vaikuṃṭhaṃ satyaloke vidhistadā  praṇipatya maheśaṃ ca surādyāḥ svapadaṃ yayuḥ  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṇḍe śaṃkhacūḍavadhe śivopadeśo nāmaikatriṃśo'dhyāyaḥ  
sanatkumāra uvāca  atheśāno mahārudro duṣṭakālassatāṃgatiḥ  śaṃkhacūḍavadhaṃ citte niścikāya surecchayā  
dūtaṃ kṛtvā citrarathaṃ gaṃdharveśvaramīpsitam  śīghraṃ prasthāpayāmāsa śaṃkhacūḍāṃtike mudā  
sarveśvarājñayā dūto yayau tannagaraṃ ca saḥ  mahendranagarotkṛṣṭaṃ kuberabhavanādhikam  
gatvā dadarśa tanmadhye śaṃkhacūḍālayaṃ varam  rājitaṃ dvādaśairdvārairdvārapālasamanvitam  
sa dṛṣṭvā puṣpadantastu varaṃ dvāraṃ dadarśa saḥ  kathayāmāsa vṛttāṃtaṃ dvārapālāya nirbhayaḥ  
atikramya ca taddvāraṃ jagāmābhyaṃtare mudā  atīva sundaraṃ ramyaṃ vistīrṇaṃ samalaṃkṛtam  
sa gatvā śaṃkhacūḍaṃ taṃ dadarśa danujādhipam  vīramaṃḍala madhyasthaṃ ratnasiṃhāsanasthitam  
dānavendraiḥ parivṛtaṃ sevitaṃ ca trikoṭibhiḥ  śataḥ koṭibhiranyaiśca bhramadbhiśśastrapāṇibhiḥ  
evaṃbhūtaṃ ca taṃ dṛṣṭvā puṣpadaṃtassavismayaḥ  uvāca raṇavṛttāṃtaṃ yaduktaṃ śaṃkareṇa ca  
puṣpadaṃta uvāca  rājendra śivadūto'haṃ puṣpadaṃtābhidhaḥ prabho  yaduktaṃ śaṃkareṇaiva tacchṛṇu tvaṃ bravīmi te  
śiva uvāca  rājyaṃ dehi ca devānāmadhikāraṃ hi sāṃpratam  nocetkuru raṇaṃ sārddhaṃ pareṇa ca mayā satām  
devā māṃ śaraṇāpannā deveśaṃ śaṃkaraṃ satām  ahaṃ kruddho mahārudrastvāṃ vadhiṣyāmyasaṃśayam  
haro'smi sarvadevebhyo hyabhayaṃ dattavānaham  khaladaṃḍadharo'haṃ vai śaraṇāgatavatsalaḥ  
rājyaṃ dāsyasi kiṃ vā tvaṃ kariṣyasi raṇaṃ ca kim  tattvaṃ brūhi dvayorekaṃ dānavendra vicārya vai  
puṣpadaṃta uvāca  ityuktaṃ yanmaheśena tubhyaṃ tanme niveditam  vitathaṃ śaṃbhuvākyaṃ na kadāpi danujādhipa  
ahaṃ svasvāminaṃ gaṃtumicchāmi tvaritaṃ haram  gatvā vakṣyāmi kiṃ śaṃbhostathā tvaṃ vada māmiha  
 sanatkumāra uvāca  itthaṃ ca puṣpadaṃtasya śivadūtasya satpateḥ  ākarṇya vacanaṃ rājā hasitvā tamuvāca saḥ  
śaṃkhacūḍa uvāca  rājyaṃ dāsye na devebhyo vīrabhogyā vasuṃdharā  raṇaṃ dāsyāmi te rudra devānāṃ pakṣapātine  
yasyopari prayāyī syātsa vīro bhuvena'dhamaḥ  ataḥ pūrvamahaṃ rudra tvāṃ gamiṣyāmyasaṃśayam  
prabhāta āgamiṣyāmi vīrayātrā vicārataḥ  tvaṃ gacchācakṣva rudrāya hīdṛśaṃ vacanaṃ mama  
iti śrutvā śaṃkhacūḍavacanaṃ suprahasya saḥ  uvāca dānavendraṃ sa śaṃbhudūtastu garvitam  
anyeṣāmapi rājendra gaṇānāṃ śaṃkarasya ca  na sthātuṃ saṃmukhe yogyaḥ kiṃ punastasya saṃmukham  
sa tvaṃ dehi ca devānāmadhikārāṇi sarvaśaḥ  tvamare gaccha pātālaṃ yadi jīvitumicchasi  
sāmānyamamaraṃ taṃ no viddhi dānavasattama  śaṃkaraḥ paramātmā hi sarveṣāmīśvareśvaraḥ  
indrādyāssakalā devā yasyājñāvartinassadā  saprajāpatayassiddhā munayaścāpyahīśvarāḥ  
harervidheśca sa svāmī nirguṇassaguṇassa hi  yasya bhrūbhaṃgamātreṇa sarveṣāṃ pralayo bhavet  
śivasya pūrṇarūpaśca lokasaṃhārakārakaḥ  satāṃ gatirduṣṭahaṃtā nirvikāraḥ parātparaḥ  
brahmaṇodhipatisso'pi harerapi maheśvaraḥ  avamānyā na vai tasya śāsanā dānavarṣabha  
kiṃ bahūktena rājendra manasā saṃvicārya ca  rudraṃ viddhi maheśānaṃ paraṃ brahma cidātmakam  
dehi rājyaṃ hi devānāmadhikārāṃśca sarvaśaḥ  evaṃ te kuśalaṃ tāta bhaviṣyatyanyathā bhayam  
santkumāra uvāca  iti śrutvā dānaveṃdraḥ śaṃkhacūḍaḥ pratāpavān  uvāca śivadūtaṃ taṃ bhavitavyavimohitaḥ  
śaṃkhacūḍa uvāca  svato rājyaṃ na dāsyāmi nādhikārān viniścayāt  vinā yuddhaṃ maheśena satyametadbravīmyaham  
kālādhīnaṃ jagatsarvaṃ vijñeyaṃ sacarācaram  kālādbhavati sarvaṃ hi vinaśyati ca kālataḥ  
tvaṃ gaccha śaṃkaraṃ rudraṃ mayoktaṃ vada tattvata  sa ca yuktaṃ karotvevaṃ bahuvārtāṃ kuruṣva no  
sanatkumāra uvāca  ityuktvā śivadūto'sau jagāma svāminaṃ nijam  yathārthaṃ kathayāmāsa puṣpadaṃtaśca sanmune  
sanatkumāra uvāca  tasya tadvākyamākarṇya surarāṭ tataḥ  sakrodhaḥ prāha giriśo vīrabhadrādikāngaṇān  
rudra uvāca  he vīrabhadra he naṃdinkṣetrapālaṣṭabhairavāḥ  sarve gaṇāśca sannaddhāssāyudhā balaśālinaḥ  
kumārābhyāṃ sahaivādya nirgacchaṃtu mamājñayā  svasenayā bhadrakālī nirgacchatu raṇāya ca  śaṃkhacūḍavadhārthāya nirgacchāmyadya satvaram  
sanatkumāra uvāca  ityājñāpya maheśāno niryayau sainyasaṃyutaḥ  sarve vīragaṇāstasyānu yayussaṃpraharṣitāḥ  
etasminnaṃtare skaṃdagaṇeśau sarvasainyapau  yataturmuditau naddhau sāyudhau ca śivāṃtike  
vīrabhadraśca nandī ca mahākālassubhadrakaḥ  viśālākṣaśca bāṇaśca piṃgalākṣo vikaṃpanaḥ  
virūpo vikṛtiścaiva maṇibhadraśca bāṣkalaḥ  kapilākhyo dīrghadaṃṣdro vikarastāmralocanaḥ  
kālaṃkaro balībhadraḥ kālajihvaḥ kuṭīcaraḥ  balonmatto raṇaślāghyo durjayo durgamastathā  
ityādayo gaṇeśānāssainyānāṃ patayo varāḥ  teṣāṃ ca gaṇanāṃ vacmi sāvadhānatayā śṛṇu  
śaṃkhakarṇaḥ koṭigaṇairyutaḥ paravimardakaḥ  daśabhiḥ kekarākṣaśca vikṛto'ṣṭābhireva ca  
catuṣṣaṣṭyā viśākhaśca navabhiḥ pāriyātrikaḥ  ṣaḍbhissarvāntakaḥ śrīmāṃsta thaiva vikṛtānanaḥ  
jālako hi dvādaśabhiḥ koṭibhirgaṇapuṃgavaḥ  saptabhissamadaḥ śrīmāndundubho'ṣṭābhireva ca  
paṃcabhiśca karālākṣaḥ ṣaḍbhissaṃdārako varaḥ  koṭikoṭibhireveha kaṃdukaḥ kuṃḍakastathā  
viṣṭaṃbho'ṣṭābhireveha gaṇapassarvasa ttamaḥ  pippalaśca sahasreṇa saṃnādaśca tathāvidhaḥ  
āveśanastathāṣṭābhistvaṣṭabhiścandratāpanaḥ  mahākeśaḥ sahasreṇa koṭīnāṃ gaṇapo vṛtaḥ  
kuṃḍī dvādaśabhirvīrastathā parvatakaśśubhaḥ  kālaśca kālakaścaiva mahākālaśśatena vai  
agnikaśśata koṭyā ca koṭyāgnimukha eva ca  ādityo hyarddhakoṭyā ca tathā caivaṃ ghanāvahaḥ  
sanāhaśca śatenaiva kumudaḥ koṭibhistathā  amoghaḥ kokilaścaiva śatakoṭyā sumaṃtrakaḥ  
kākapādaḥ koṭiṣaṣṭyā ṣaṣṭyā saṃtānakastathā  mahābalaśca navabhiḥ pañcabhirmadhupiṃgala  
nīlo navatyā deveśaḥ pūrṇabhadrastathaiva ca  koṭīnāṃ caiva saptānāṃ caturvaktro mahābalaḥ  
koṭikoṭisahasrāṇāṃ śatairviṃśatibhistathā  tatrājagmustathā vīrāste sarve saṃgarotsave  
bhūtakoṭisahasreṇa pramathairkoṭibhi stribhiḥ  vīrabhadraścatuṣṣaṣṭyā lomajānāṃ trikoṭibhiḥ  
kāṣṭhārūḍhaścatuḥṣaṣṭyā sukeśo vṛṣabhastathā  virūpākṣaśca bhagavāṃścatuṣṣaṣṭyā sanātanaḥ  
tālaketuḥ ṣaḍāsyaśca paṃcāsyaśca pratāpavān  saṃvartakastathā caitro laṃkulīśassvayaṃ prabhuḥ  
lokāṃtakaśca dīptātmā tathā daityāṃtakaḥ prabhuḥ  devo bhṛṅgīriṭiḥ śrīmāndevadevapriyastathā  
aśanirbhānukaścaiva catuḥ ṣaṣṭyā sahasraśaḥ  kaṃkālaḥ kālakaḥ kālo nandī sarvāntakastathā  
ete cānye ca gaṇapā asaṃkhyātā mahābalāḥ  yuddhārthaṃ niryayuḥ prītyā śaṃkhacūḍena nirbhayāḥ  
sarve sahasrahastāśca jaṭāmukuṭadhāriṇaḥ  candrarekhāvataṃsāśca nīlakaṃṭhāstrilocanāḥ  
rudrākṣābharaṇāssarve tathā sadbhasmadhāriṇaḥ  hārakuṃḍalakeyūramukuṭādyairalaṃkṛtāḥ  
brahmendraviṣṇusaṃkāśā aṇimādiguṇairvṛtāḥ  sūryakoṭipratīkāśāḥ pravīṇā yuddhakarmaṇi  
pṛthivīcāriṇaḥ kecitkecitpātālacāriṇaḥ  kecidvyomacarāḥ kecitsaptasvargacarā mune  
kiṃ bahūktena devarṣe sarvalokanivāsinaḥ  yayuśśivagaṇāssarve yuddhārthaṃ dānavaissaha  
aṣṭau ca bhairavā raudrā rudrā ścaikādaśāśu ye  vasavo'ṣṭau vāsavaścādityā dvādaśa te drutam  
hutāśanaśca candraśca viśvakarmāśvinau ca tau  kuberaśca yamaścaiva nirṛtirnalakūbaraḥ  
vāyuśca varuṇaścaiva budhaśca maṃgalaśca vai  grahāścānye maheśena kāmadevaśca vīryavān  
ugradaṃṣṭraścogradaṇḍaḥ koraṭaḥ koṭabhastathā  svayaṃ śatabhujā devī bhadrakālī maheśvarī  
ratnendrasāranirmāṇavimānopari saṃsthitā  raktavastraparīdhānā raktamālyānulepanā  
nṛtyaṃtī ca hasaṃtī ca gāyaṃtī susvaraṃ mudā  abhayaṃ dadatī svebhyo bhayaṃ cāribhya eva sā  
bibhratī vikaṭāṃ jihvāṃ sulolāṃ yojanāyatām  śaṃkhacakragadāpadmakhaṅgacarmadhanuśśarān  
kharparaṃ vartulākāraṃ gaṃbhīraṃ yojanāyatam  triśūlaṃ gaganasparśiṃ śaktiṃ ca yojanāyatām  
mudgaraṃ musalaṃ vaktraṃ khaṅgaṃ phalakamulbaṇam  vaiṣṇavāstraṃ vāruṇāstraṃ vāyavyaṃ nāgapāśakam  
nārāyaṇāstraṃ gāṃdharvaṃ brahmāstraṃ gāruḍaṃ tathā  pārjanyaṃ ca pāśupataṃ jṛṃbhaṇāstraṃ ca pārvatam  
mahāvīraṃ ca sauraṃ ca kālakālaṃ mahānalam  maheśvarāstraṃ yāmyaṃ ca daṃḍaṃ saṃmohanaṃ tathā  
samarthamastrakaṃ divyaṃ divyāstraṃ śatakaṃ param  bibhratī ca karaissarvairanyānyapi ca sā tadā  
āgatya tasthau sā tatra yoginīnāṃ trikoṭibhiḥ  sārddhaṃ ca ḍākinīnāṃ vai vikaṭānāṃ trikoṭibhiḥ  
bhūtapretapiśācāśca kūṣmāṇḍā brahmarākṣasāḥ  vetālā rākṣasāścaiva yakṣāścaiva sakinnarāḥ  
taścaivābhivṛtaḥ skaṃdaḥ praṇamya candraśekharam  pituḥ pārśve sahāyo yaḥ samuvāsa tadājñayā  
atha śambhussamānīya svasainyaṃ sakalaṃ tadā  yuddhārthamagamadrudraśśaṃṅkhacūḍena nirbhayaḥ  
candrabhāgānadītīre vaṭamūle manohare  tatra tasthau mahādevo devanistā rahetave  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṇḍe śaṅkhacūḍavadhe mahādevayuddhayātrāvarṇanaṃ nāma traya striṃśattamo'dhyāyaḥ  
vyāsa uvāca  vidhitāta mahābuddhe mune jīva ciraṃ samāḥ  kathitaṃ sumahaccitraṃ caritaṃ candramaulinaḥ  
śivadūte gate tatra śaṅkhacūḍaśca dānavaḥ  kiṃ cakāra pratāpī sa tattvaṃ vada suvistaram  
sanatkumāra uvāca  atha dūte gate tatra śaṃkhacūḍaḥ pratāpavān  uvāca tulasīṃ vārtāṃ gatvābhyaṃtarameva tām  
śaṅkhacūḍa uvāca  śambhudūtamukhāddevi yuddhāyāhaṃ samudyataḥ  tena gacchāmyahaṃ yoddhuṃ śāsanaṃ kuru me dhruvam  
ityevamuktvā sa jñānī nānābodhanataḥ priyām  krīḍāṃ cakāra harṣeṇa tamanādṛtya śaṃkaram  
tau dampatī cikrīḍāte nimagnau sukhasāgare  nānākāmakalābhiśca niśi cāṭuśutairapi  
brāhme muhūrta utthāya prātaḥkṛtyaṃ vidhāya ca  nityakāryaṃ ca kṛtvādau dadau dānamanaṃtakam  
putraṃ kṛtvā ca rājendraṃ sarveṣu dāna veṣu ca  putre samarpya bhāryāṃ ca sa rājyaṃ sarvasaṃpadam  
priyāmāśvāsayāmāsa sa rājā rudatīṃ punaḥ  niṣedhatīṃ ca gamanaṃ nānā vārtāṃ prakathya ca  
nijasenāpatiṃ vīraṃ samāhūya samādṛtaḥ  ādideśa sa sanaddhassaṃgrāmaṃ kartu'mudyataḥ  
śaṃkhacūḍa uvāca  adya senāpate vīrāssarve samaraśālinaḥ  saṃnaddhākhilakarmāṇo nirgacchaṃtu raṇāya ca  
daityāśca dānavāḥ śūrā ṣaḍaśītirudā yudhāḥ  kaṃkānāṃ balināṃ śīghraṃ senā niryāṃtu nirbhayāḥ  
pañcāśadasurāṇāṃ hi nirgacchaṃtu kulāni vai  koṭivīryāṇi yuddhārthaṃ śambhunā devapakṣiṇā  
saṃnaddhāni ca dhaumrāṇāṃ kulāni ca śataṃ drutam  nirgacchaṃtu raṇārthaṃ hi śambhunā mama śāsanāt  
kālakeyāśca mauryāśca daurhṛdāḥ kālakāstathā  sajjā niryāntu yuddhāya rudreṇa mama śāsanāt  
sanatkumāra uvāca  ityājñāpyāsurapatirdānavendro mahābalaḥ  nirjagāma mahāsainyaḥ sahasraibahubhirvṛtaḥ  
tasya senāpatiścaiva yuddhaśāstraviśāradaḥ  mahāratho mahāvīro rathināṃ pravaro raṇe  
trilakṣākṣauhiṇīyukto māṃḍalyaṃ ca cakāra ha  bahirbabhūva śibirādraṇe vīrabhayaṅkaraḥ  
ratnendraṃ sāranirmāṇaṃ vimānamabhiruhya saḥ  guruvargaṃ puraskṛtya raṇārthaṃ prayayau kila  puṣpabhadrānadītīre yatrākṣayavaṭaḥ śubhaḥ  siddhāśrame ca siddhānāṃ siddhikṣetraṃ susiddhidam  
kapilasya tataḥ sthānaṃ puṇyakṣetre ca bhārate  paścimodadhipūrve ca malayasya hi paścime  
śrīśailottarabhāge ca gaṃdhamādanadakṣiṇe  paṃcayojanavistīrṇaṃ dairghye śataguṇastathā  
śuddhasphaṭikasaṃkāśā bhārate ca supuṇyadā  puṣpabhadrā nadī ramyā jalapūrṇā sarasvatī  
lavaṇodadhipriyā bhāryā śaśvatsaubhāgyasaṃ yutā  sarasvatīsaṃśritā ca nirgatā sā himālayāt  
gomaṃtaṃ vāmataḥ kṛtvā praviṣṭā paścimodadhau  tatra gatvā śaṃkhacūḍaḥ śiva senāṃ dadarśa ha  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe śaṃkhacūḍayātrāvarṇanaṃ nāma catustriṃśo'dhyāyaḥ  
sanatkumāra uvāca  tatra sthitvā dānavendro mahāntaṃ dānaveśvaram  dūtaṃ kṛtvā mahāvijñaṃ preṣayāmāsa śaṃkaram  
sa tatra gatvā dūtaśca candrabhālaṃ dadarśa ha  vaṭamūle samāsīnaṃ sūryakoṭisamaprabham  
kṛtvā yogāsanaṃ dṛṣṭyā mudrāyuktaṃ ca sasmitam  śuddhasphaṭikasaṃkāśaṃ jvalaṃtaṃ brahmatejasa  
triśūlapaṭṭiśadharaṃ vyāghracarmāṃbarāvṛtam  bhaktamṛtyuharaṃ śāṃtaṃ gaurīkāntaṃ trilocanam  
tapasāṃ phaladātāraṃ karttāraṃ sarvasaṃpadām  āśutoṣaṃ prasannāsya bhaktānugrahakārakam  
viśvanāthaṃ viśvabījaṃ viśvarūpaṃ ca viśvajam  viśvaṃbharaṃ viśvakaraṃ viśvasaṃhārakāraṇam  
kāraṇaṃ kāraṇānāṃ ca narakārṇavatāraṇam  jñānapradaṃ jñānabījaṃ jñānānandaṃ sanātanam  
avaruhya rathād dūtastaṃ dṛṣṭvā dānaveśvaraḥ  śaṃkaraṃ sakumāraṃ ca śirasā praṇanāma saḥ  
vāmato bhadrakālī ca skaṃdaṃ tatpurataḥ sthitam  lokāśiṣaṃ dadau tasmai kālī skaṃdaśca śaṃkaraḥ  
athāsau śaṃkhacūḍasya dūtaḥ paramaśāstravit  uvāca śaṃkaraṃ natvā karau baddhvā śubhaṃ vacaḥ  
 dūta uvāca  śaṃkhacūḍasya dūto'haṃ tvatsakāśamihāgataḥ  vartate te kimicchādya tattvaṃ brūhi maheśvara  
sanatkumāra uvāca  iti śrutvā ca vacanaṃ śaṃkhacūḍasya śaṃkaraḥ  prasannātmā mahādevo bhagavāṃstamuvāca ha  
mahādeva uvāca  śṛṇu dūta mahāprājña vaco mama sukhāvaham  kathanīyamidaṃ tasmai nirvivādaṃ vicārya ca  
vidhātā jagatāṃ brahmā pitā dharmasya dharmavit  marīcistasya putraśca kaśyapastatsutaḥ smṛtaḥ  
dakṣaḥ prītyā dadau tasmai nijakanyāstrayodaśa  tāsvekā ca danussādhvī tatsaubhāgyavivarddhinī  
catvāraste danoḥ putrā dānavāstejasolbaṇāḥ  teṣveko vipracittistu mahābalaparākramaḥ  
tatputro dhārmiko daṃbho dānavendro mahāmatiḥ  tasya tvaṃ tanayaḥ śreṣṭho dharmātmā dānaveśvaraḥ  
purā tvaṃ pāṣardo gopo gopeṣveva ca dhārmikaḥ  adhunā rādhikāśāpājjātastvaṃ dānaveśvaraḥ  
dānavīṃ yonimāyātastattvato na hi dānavaḥ  nijavṛtaṃ purā jñātvā devavairaṃ tyajādhunā  
drohaṃ na kuru taissārddhaṃ svapadaṃ bhuṃkṣva sādaram  nādhikaṃ savikāraṃ ca kuru rājyaṃ vicārya ca  
dehi rājyaṃ ca devānāṃ matprītiṃ rakṣa dānava  nijarājye sukhaṃ tiṣṭha tiṣṭhaṃtu svapade surāḥ  
alaṃ bhūtavirodhena devadroheṇa kiṃ punaḥ  kulīnāśśuddhakarmāṇaḥ sarve kaśyapavaṃśajāḥ  
yāni kāni ca pāpāni brahmahatyā dikāni ca  jñātidrohajapāpasya kalāṃ nārhaṃti ṣoḍaśīm  
sanatkumāra uvāca  ityādibahuvārttāṃ ca śrutismṛtiparāṃ śubhām  provāca śaṃkarastasmai bodhayan jñānamuttamam  
śikṣitaśśaṃkhacūḍena sa dūtastarkavittama  uvāca vacanaṃ namro bhavitavyavimohitaḥ  
dūta uvāca  tvayā yatkathitaṃ deva nānyathā tattathā vacaḥ  tathyaṃ kiṃcidyathārthaṃ ca śrūyatāṃ me nivedanam  
jñātidrohe mahatpāpaṃ tvayoktamadhunā ca yat  tatkimīśāsurāṇāṃ ca na surāṇāṃ vada prabho  
sarveṣāmiti cettadvai tadā vacmi vicārya ca  nirṇayaṃ brūhi tatrādya kuru saṃdehabhaṃjanam  
madhukaiṭabhayordaityavarayoḥ pralayārṇave  śiraśchedaṃ cakārāsau kasmāccakrī maheśvara  
tripuraissaha saṃyuddhaṃ bhasmatvakaraṇaṃ kutaḥ  bhavāñcakāra giriśa surapakṣīti viśrutam  
gṛhītvā tasya sarvasvaṃ kutaḥ prasthāpito baliḥ  sutalādi samuddhartuṃ taddvāre ca gadādharaḥ  
sabhrātṛko hiraṇyākṣaḥ kathaṃ devaiśca hiṃsitaḥ  śuṃbhādayo'surāścaiva kathaṃ devairnipātitāḥ  
purā samudramathane pīyūṣaṃ bhakṣitaṃ suraiḥ  kleśabhājo vayaṃ tatra te sarve phalabhoginaḥ  
krīḍābhāṃḍamidaṃ viśvaṃ kālasya paramātmanaḥ  sa dadāti yadā yasmai tasyai tasyaiśvaryaṃ bhave ttadā  
devadānavayorvairaṃ śaśvanaimittikaṃ sadā  parājayo jayasteṣāṃ kālādhīnaḥ krameṇa ca  
tavānayorvirodhe ca gamanaṃ niṣphalaṃ bhavet  samasaṃbaṃdhināṃ tadvai rocate neśvarasya te  
surāsurāṇāṃ sarveṣāmīśvarasya mahātmanaḥ  iyaṃ te rahitā lajjā sparddhāsmābhissahādhunā  
yatodhikā caiva kīrtirhāniścaiva parājaye  tavaitadviparītaṃ ca manasā saṃvicārya tām  
sanatkumāra uvāca  ityetadvacanaṃ śrutvā saṃprahasya trilocanaḥ  yathocitaṃ ca madhuramuvāca dānaveśvaram  
maheśa uvāca  vayaṃ bhaktaparādhīnā na svataṃtrāḥ kadāpi hi  tadicchayā tatkarmāṇo na kasyāpi ca pakṣiṇaḥ  
purā vidhiprārthanayā yuddhamādau harerapi  madhukaiṭabhayordetyavarayoḥ pralayārṇave  
devaprārthanayā tena hiraṇyakaśipoḥ purā  prahrādārthaṃ vadho'kāri bhaktānāṃ hitakāriṇā  
tripuraissaha saṃyuddhaṃ bhasmatvakaraṇaṃ tataḥ  devaprārthanayākāri mayāpi ca purā śrutam  
sarveśvaryāssarvamāturdevaprārthanayā purā  āsīcchuṃbhādibhiryuddhaṃ vadhasteṣāṃ tayā kṛtaḥ  
adyāpi tridaśāssarve brahmāṇaṃ śaraṇaṃ yayuḥ  sa sadevo harirmāṃ ca devaśśaraṇamāgataḥ  
haribrahmādikānāṃ ca prārthanāvaśatopyaham  surāṇāmīśvaro dūta yuddhārthamagamaṃ khalu  
pārṣadapravarastvaṃ hi kṛṣṇasya ca mahātmanaḥ  ye ye hatāśca daiteyā nahi kepi tvayā samāḥ  
kā lajjā mahatī rājan mama yuddhe tvayā saha  devakāryārthamīśohaṃ vinayena ca preṣitaḥ  
gaccha tvaṃ śaṃkhacūḍe vai kathanīyaṃ ca me vacaḥ  sa ca yuktaṃ karotvatra surakāryaṃ karomyaham  
ityuktvā śaṃkarastatra virarāma maheśvaraḥ  uttasthau śaṃkhacūḍasya dūto'gacchattadaṃtikam  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe śaṃkhacūḍavadhe śivadūtasaṃvādo nāma paṃcatriṃśo'dhyāyaḥ  
sanatkumāra uvāca  sa dūtastatra gatvā ca śivavākyaṃ jagāda ha  savistaraṃ yathārthaṃ ca niścayaṃ tasya tattvataḥ  
tacchutvā śaṃkhacūḍo'sau dānavendraḥ pratāpavān  aṃgīcakāra suprītyā raṇameva sa dānavaḥ  
samāruroha yānaṃ ca sahāmātyaiśca satvaraḥ  ādideśa svasainyaṃ ca yuddhārthaṃ śaṃkareṇa ca  
śivassvasainyaṃ devāṃśca prerayāmāsa satvaraḥ  svayamapyakhileśopi sannaddhobhūcca līlayā  
yuddhāraṃbho babhūvāśu nedurvādyāni bhūriśaḥ  kolāhalaśca saṃjāto vīraśabdastathaiva ca  
devadānavayoryuddhaṃ sparamabhūnmune  dharmato yuyudhe tatra devadānavayorgaṇaḥ  
svayaṃ mahendro yuyudhe sārdhaṃ ca vṛṣaparvaṇā  bhāskaro yuyudhe vipracittinā saha dharmataḥ  
daṃbhena saha viṣṇuśca cakāra paramaṃ raṇam  kālāsureṇa kālaśca gokarṇena hutāśanaḥ  
kuberaḥ kālakeyena viśvakarmā mayena ca  bhayaṃkareṇa mṛtyuśca saṃhāreṇa yamastathā  
kālambikena varuṇaścaṃcalena samīraṇaḥ  budhaśca ghaṭapṛṣṭhena raktākṣeṇa śanaiścaraḥ  
jayanto ratnasāreṇa vasavo varcasāṃ gaṇaiḥ  aśvinau dīptimadbhyāṃ ca dhūmreṇa nalakūbaraḥ  
dhuraṃdhareṇa dharmaśca gaṇakākṣeṇa maṃgalaḥ  śobhākareṇa vaiśvānaḥ pipiṭena ca manmathaḥ  
gokāmukhena cūrṇena khaḍganāmnā'sureṇa ca  dhūmreṇa saṃhalenāpi viśvena ca pratāpinā  
palāśena dvādaśā'rkā yuyudhurdharmataḥ pare  asurairamarāssārddhaṃ śivasāhāyyaśālinaḥ  
ekādaśa mahārudrāścaikādaśabhayaṃkaraiḥ  asurairyuyudhurvīrairmaihābalaparākramaiḥ  
mahāmaṇiśca yuyudhe cogracaṃḍādibhissaha  rāhuṇā saha candraśca jīvaḥ śukreṇa dharmataḥ  
nandīśvarādayassarve dānavapravaraissaha  yuyudhuśca mahāyuddhe noktā vistarataḥ pṛthak  
vaṭamūle tadā śaṃbhustasthau kālyāḥ sutena ca  sarve ca yuyudhussainyasamūhāssatataṃ mune  
ratnasiṃhāsane ramye koṭidānavasaṃyutaḥ  uvāsa śaṃkhacūḍaśca ratnabhūṣaṇabhūṣitaḥ  
mahāyuddho babhūvātha devāsuravimardanaḥ  nānāyudhāni divyāni calaṃtisma mahāmṛdhe  
gadarṣṭipaṭṭiśāścakrabhuśuṃḍiprāsamudgarāḥ  nistriṃśabhallaparighāḥ śaktyunmukhaparaśvadhāḥ  
śaratomarakhaḍgāśca śataghnyaśca sahasraśaḥ  bhiṃdipālādayaścānye vīrahasteṣu śobhitāḥ  
śirāṃsi cicchiduścaibhirvīrāstatra maho tsavāḥ  vīrāṇāmubhayoścaiva sainyayorgarjato raṇe  
gajāsturaṃgā bahavaḥ syandanāśca padātayaḥ  sārohavāhā vividhāstatrāsan suvikhaṃḍitāḥ  
nikṛttabāhūrukarakaṭikarṇayugāṃghrayaḥ  saṃchinnadhvajabāṇāsitanutra varabhūṣaṇāḥ  
samuddhatakirīṭaiśca śirobhissaha kuṃḍalaiḥ  saṃraṃbhanaṣṭairāstīrṇā babhau bhūḥ karabhorubhiḥ  
mahābhujaissābharaṇaissaṃchinnaissāyudhaistathā  aṃgairanyaiśca sahasā paṭalairvā sasāraghaiḥ  
mṛdhe bhaṭāḥ pradhāvaṃtaḥ kabaṃdhān svaśirokṣibhiḥ  paśyaṃtastatra cotpeturudyatāyudhasadbhujaiḥ  
valgaṃto'titarāṃ vīrā yuyudhuśca parasparam  śastrāstrairvividhaistatra mahābalaparākramāḥ  
kecitsvarṇamukhairbāṇairvinihatya bhaṭānmṛdhe  vyanadan vīrasannādaṃ satoyā iva toyadāḥ  
sarvataśśarakūṭena vīrassarathasārathim  vīraṃ saṃchādayāmāsa prāvṛṭsūryamivāṃbudaḥ  
anyonyamabhisaṃsṛtya yuyudhurdvandvayodhinaḥ  āhvayaṃto viśaṃto'gre kṣipaṃto marmabhirmithaḥ  
sarvato vīrasaṃghāśca nānābāhudhvajāyudhāḥ  vyadṛśyaṃta mahāsaṃkhye kurvaṃtaḥ siṃhasaṃravam  
mahāravānsvaśaṃkhāṃśca vidadhmurvai pṛthak pṛthak  valganaṃ cakrire tatra mahāvīrāḥ praharṣitāḥ  
evaṃ cirataraṃ kālaṃ devadānavayormahat  babhūva yuddhaṃ vikaṭaṃ karālaṃ vīraharṣadam  
mahāprabhośca līleyaṃ śaṃkarasya parātmanaḥ  yayā samīhitaṃ sarvaṃ sadevāsuramānuṣam  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe śaṃkhacūḍavadhe parasparayuddhavarṇanaṃ nāma ṣaṭtriṃśo'dhyāyaḥ  
sanatkumāra uvāca  tadā devagaṇāssarve dānavaiśca parājitāḥ  dudruvurbhayabhītāśca śastrāstrakṣatavigrahāḥ  
te parāvṛtya viśveśaṃ śaṃkaraṃ śaraṇaṃ yayuḥ  trāhi trāhīti sarveśetyū curvihvalayā girā  
dṛṣṭvā parājayaṃ teṣāṃ devādīnāṃ sa śaṃkaraḥ  sabhayaṃ vacanaṃ śrutvā kopamuccaiścakāra ha  
nirīkṣya sa kṛpādṛṣṭyā devebhyaścābhayaṃ dadau  balaṃ ca svagaṇānāṃ vai varddhayāmāsa tejasā  
śivājñaptastadā skando dānavānāṃ gaṇaissaha  yuyudhe nirbhayassaṃkhye mahāvīro harātmajaḥ  
kṛtvā krodhaṃ vīraśabdaṃ devo yastārakāṃtakaḥ  akṣauhiṇīnāṃ śatakaṃ samare sa jaghāna ha  
rudhiraṃ pātayāmāsa kālī kamalalocanā  teṣāṃ śirāṃsi saṃchidya babhakṣa sahasā ca sā  
papau raktāni teṣāṃ ca dānavānāṃ samaṃ tataḥ  yuddhaṃ cakāra vividhaṃ suradānavabhīṣaṇam  
śatalakṣaṃ gajendrāṇāṃ śatalakṣaṃ nṛṇāṃ tathā  samādāyaikahastena mukhe cikṣepa līlayā  
kabaṃdhānāṃ sahasraṃ ca sannanarta raṇe bahu  mahān kolāhalo jātaḥ klībānāṃ ca bhayaṃkaraḥ  
punaḥ skaṃdaḥ prakupyoccaiḥ śaravarṣāñcakāra ha  pātayāmāsa kṣayataḥ koṭiśo'suranāyakān  
dānavāḥ śarajālena skandasya kṣatavigrahāḥ  bhītāḥ pradudruvussarve śeṣā maraṇatastadā  
vṛṣaparvā vipracittirdaṃḍaścāpi vikaṃpanaḥ  skaṃdena yuyudhussārddhaṃ tena sarve krameṇa ca  
mahāmārī ca yuyudhe na babhūva parāṅmukhī  babhūvuste kṣatāṃgāśca skaṃdaśaktiprapīḍitāḥ  
mahāmārīskaṃdayośca vijayobhūttadā mune  nedurduṃdubhayassvarge puṣpavṛṣṭiḥ papāta ha  
skaṃdasya samaraṃ dṛṣṭvā mahāraudraṃ tamadbhutam  dānavānāṃ kṣayakaraṃ yathāprakṛtikalpakam  
mahāmārīkṛtaṃ taccopadravaṃ kṣayahetukam  cukopātīva sahasā sanaddhobhūtsvayaṃ tadā  
varaṃ vimānamāruhya nānāśastrāstrasaṃyutam  abhayaṃ sarvavīrāṇāṃ nānāratnaparicchadam  
mahāvīraiśśaṃkhacūḍo jagāma rathamadhyataḥ  dhanurvikṛṣya karṇāntaṃ cakāra śaravarṣaṇam  
tasya sā śaravṛṣṭiśca durnivāryyā bhayaṃkarī  mahāghorāṃdhakāraśca vadhasthāne babhūva ha  
devāḥ pradudruvuḥ sarve ye'nye nandīśvarādayaḥ  eka eva kārttikeyastasthau samaramūrddhani  
parvatānāṃ ca sarpāṇāṃ nāgānāṃ śākhināṃ tathā  rājā cakāra vṛṣṭiṃ ca durnivāryā bhayaṃkarīm  
taddṛṣṭyā prahataḥ skando babhūva śivanandanaḥ  nīhāreṇa ca sāṃdreṇa saṃvṛtau bhāskarau yathā  
nānāvidhāṃ svamāyāṃ ca cakāra mayadarśitām  tāṃ nāvidan surāḥ kepi gaṇāśca munisattama  
tadaiva śaṅkhacūḍaśca mahāmāyī mahābalaḥ  śareṇaikena divyena dhanuściccheda tasya vai  
babhaṃja tadrathaṃ divyaṃ ciccheda rathapīḍakān  mayūraṃ jarjarībhūtaṃ divyāstreṇa cakāra saḥ  
śaktiṃ cikṣepa sūryābhāṃ tasya vakṣasi ghātinīm  mūrcchāmavāpa sahasā tatprahāreṇa sa kṣaṇam  
punaśca cetanāṃ prāpya kārtikaḥ paravīrahā  ratnendrasāranirmāṇamāruroha svavāhanam  
smṛtvā pādau maheśasya sāmbikasya ca ṣaṇmukhaḥ  śastrāstrāṇi gṛhītvaiva cakāra raṇamulbaṇam  
sarppāṃśca parvatāṃścaiva vṛkṣāṃśca prastarāṃstathā  sarvāṃściccheda kopena divyā streṇa śivātmajaḥ  
vahniṃ nivārayāmāsa pārjanyena śareṇa ha  rathaṃ dhanuśca ciccheda śaṃkhacūḍasya līlayā  
sannāhaṃ sarvavāhāṃśca kirīṭaṃ mukuṭojjvalam  vīraśabdaṃ cakārāsau jagarja ca punaḥ punaḥ  
cikṣepa śaktiṃ sūryābhāṃ dānavendrasya vakṣasi   tatprahāreṇa saṃprāpa mūrcchāṃ dīrghatamena ca  
muhūrtamātraṃ tatkleśaṃ vinīya sa mahābalaḥ  cetanāṃ prāpya cottasthau jagarja harivarca saḥ  
śaktyā jaghāna taṃ cāpi kārtikeyaṃ mahābalam  sa papāta mahīpṛṣṭhe'moghāṃ kurvanvidhipradām  
kālī gṛhītvā taṃ kroḍe nināya śivasannidhau  jñānena taṃ śivaścāpi jīvayāmāsa līlayā  
dadau balamanaṃtaṃ ca samuttasthau pratāpavān  gamanāya matiṃ cakre punastatra śivātmajaḥ  
etasminnaṃtare vīro vīrabhadro mahābalaḥ  śaṃkhacūḍena yuyudhe samare balaśālinā  
vavarṣa samare'strāṇi yāniyāni ca dānavaḥ  ciccheda līlayā vīrastānitāni nijaiśśaraiḥ  
divyānyastrāṇi śataśo mumuce dānaveśvaraḥ  tāni ciccheda taṃ bāṇairvīrabhadraḥ pratāpavān  
athātīva cukopoccaiśśaṃkhacūḍaḥ pratāpavān  śaktyā jaghānorasi taṃ sa cakaṃpe papāta kau  
kṣaṇena cetanāṃ prāpya samuttasthau gaṇeśvaraḥ  jagrāha ca dhanurbhūyo vīrabhadro gaṇāgraṇīḥ  
etasminnaṃtare kālī jagāma samaraṃ punaḥ  bhakṣituṃ dānavān svāṃśca rakṣituṃ kārtikecchayā  
vīrāstāmanujagmuśca te ca nandīśvarādayaḥ  sarve devāśca gaṃdharvā yakṣā rakṣāṃsi pannagāḥ  
vādyabhāṃḍāśca bahuśaśśataśo madhuvāhakāḥ  punaḥ samudyatāścāsan vīrā ubhayato'khilāḥ  
iti śrīśivamahāpurāṇe dvitīyāyāṃ rudrasahitāyāṃ pañcame yuddhakhaṃḍe śaṃkhacūḍavadhe sasainyaśaṃkhacūḍayuddhavarṇanaṃ nāma saptatriṃśo'dhyāyaḥ  
sanatkumāra uvāca  sā ca gatvā hi saṃgrāmaṃ siṃhanādaṃ cakāra ha  devyāśca tena nādena mūrcchāmāpuśca dānavāḥ  
aṭṭāṭṭahāsamaśivaṃ cakāra ca punaḥ punaḥ  tadā papau ca mādhvīkaṃ nanarta raṇamūrddhani  
ugradaṃṣṭrā cogradaṃḍā koṭavī ca papau madhu  anyāśca devyastatrājau nanṛturmadhu saṃpapuḥ  
mahān kolāhalo jāto gaṇadevadale tadā  jahṛṣurbahugarjaṃtassarve suragaṇādayaḥ  
dṛṣṭvā kālīṃ śaṃkhacūḍaśśīghramājau samāyayau  dānavāśca bhayaṃ prāptā rājā tebhyo'bhayaṃ dadau  
kālī cikṣepa vahniṃ ca pralayāgniśikhopamam  rājā jaghāna taṃ śīghraṃ vaiṣṇavāṃkitalīlayā  
nārāyaṇāstraṃ sā devī cikṣepa taduparyaram  vṛddhiṃ jagāma tacchastraṃ dṛṣṭvā vāmaṃ ca dānavam  
taṃ dṛṣṭvā śaṃkhacūḍaśca pralayāgniśikhopamam  papāta daṃḍavadbhūmau praṇanāma punaḥpunaḥ  
nivṛttiṃ prāpa tacchstraṃ dṛṣṭvā namraṃ ca dānavam  brahmāstramatha sā devī cikṣepa maṃtrapūrvakam  
taṃ dṛṣṭvā prajjvalaṃtaṃ ca praṇamya bhuvi saṃsthitaḥ  brahmāstreṇa dānavendro vinivāraṃ cakāra ha  
atha kruddho dānavendro dhanurākṛṣya raṃhasā  cikṣepa divyānyastrāṇi devyai vai maṃtrapūrvakam  
āhāraṃ samare cakre prasārya mukhamāyatam  jagarja sāṭṭahāsaṃ ca dānavā bhayamāyayuḥ  
kālyai cikṣepa śaktiṃ sa śatayojanamāyatām  devī divyāstrajālena śatakhaṃḍaṃ cakāra sā  
sa ca vaiṣṇavamastraṃ ca cikṣepa caṃḍikopari  māheśvareṇa kālī ca vinivāraṃ cakāra sā  
evaṃ cirataraṃ yuddhamanyonyaṃ saṃbabhūva ha  prekṣakā abhavansarve devāśca dānavā api  
atha kuddhā mahādevī kālī kālasamā raṇe  jagrāha mantrapūtaṃ ca śaraṃ pāśupataṃ ruṣā  
kṣepātpūrvaṃ tanniṣeddhuṃ vāgbabhūvāśarīriṇī  na kṣipāstramidaṃ devi śaṃkhacūḍāya vai ruṣā  
mṛtyuḥ pāśupatānnāstyamoghādapi ca caṃḍike  śaṃkhacūḍasya vīrasyopāyamanyaṃ vicāraya  
ityākarṇya bhadrakālī na cikṣepa tadastrakam  śatalakṣaṃ dānavānāṃ jaghāsa līlayā kṣudhā  
attuṃ jagāma vegena śaṃkhacūḍaṃ bhayaṃkarī  divyāstreṇa ca raudreṇa vārayāmāsa dānavaḥ  
atha kruddho dānavendraḥ khaḍgaṃ cikṣepa satvaram  grīṣmasūryopamaṃ tīkṣṇadhāramatyaṃtabhīkaram  
sā kālī taṃ samālokyāyāṃtaṃ prajvalitaṃ ruṣā  prasārya mukhamāhāraṃ cakre tasya ca paśyataḥ  
divyānyastrāṇi cānyāni ciccheda dānaveśvaraḥ  prāptāni pūrvataścakre śatakhaṃḍāni tāni ca  
punarattuṃ mahādevī vegatastaṃ jagāma ha  sarvasiddheśvaraḥ śrīmānaṃtardhānaṃ cakāra saḥ  
vegena muṣṭinā kālī tamadṛṣṭvā ca dānavam  babhaṃja ca rathaṃ tasya jaghāna kila sārathim  
athāgatya drutaṃ māyī cakraṃ cikṣepa vegataḥ  bhadrakālyai śaṃkhacūḍaḥ pralayāgniśikho pamam  
sā devī taṃ tadā cakraṃ vāmahastena līlayā  jagrāha svamukhenaivāhāraṃ cakre ruṣā drutam  
muṣṭyā jaghāna taṃ devī mahākopena vegataḥ  babhrāma dānavendropi kṣaṇaṃ mūrcchāmavāpa saḥ  
kṣaṇena cetanāṃ prāpya sa cottasthau pratāpavān  na cakre bāhu yuddhaṃ ca mātṛbuddhyā tayā saha  
gṛhītvā dānavaṃ devī bhrāmayitvā punaḥpunaḥ  ūrddhvaṃ ca prāpayāmāsa mahākopena vegataḥ  
utpapāta ca vegena śaṃkhacūḍaḥ pratāpavān  nipatya ca samuttasthā praṇamya bhadrakālikām  
ratnendrasāranirmāṇavimānaṃ sumano haram  āruroha sa hṛṣṭātmā na bhrāntopi mahāraṇe  
dānavānāṃ hi kṣatajaṃ sā papau kālikā kṣudhā  etasminnaṃtare tatra vāgvabhūvāśarīriṇī  
lakṣaṃ ca dānavendrāṇāmavaśiṣṭaṃ raṇe'dhunā  uddhataṃ guñjatāṃ sārddhaṃ tatastvaṃ bhuṃkṣva ceśvari  
saṃgrāme dānavendraṃ ca haṃtuṃ na kuru mānasam  avadhyoyaṃ śaṃkhacūḍastava devīti niścayam  
tacchutvā vacanaṃ devī niḥsṛtaṃ vyomamaṃḍalāt  dānavānāṃ bahūnāṃ ca māṃsaṃ ca rudhiraṃ tathā  
bhuktvā pītvā bhadrakālī śaṃkarāṃtikamāyayau  uvāca raṇavṛttāṃtaṃ paurvāparyeṇa sakramam  
iti śrīśivamahāpurāṇe dvi rudrasaṃpaṃyuddhakhaṃḍe śaṃkhacūḍavadhe kālīyuddhavarṇanaṃ nāmāṣṭatriṃśo'dhyāyaḥ  
vyāsa uvāca  śrutvā kālyuktamīśāno kiṃ cakāra kimuktavān  tattvaṃ vada mahāprājña paraṃ kautūhalaṃ mama  
sanatkumāra uvāca  kālyuktaṃ vacanaṃ śrutvā śaṃkaraḥ parameśvaraḥ  mahālīlākaraśśaṃbhurjahāsāśvāsayañca tām  
vyomavāṇīṃ samākarṇya tattvajñānaviśāradaḥ  yayau svayaṃ ca samare svagaṇaissaha śaṃkaraḥ  
mahāvṛṣabhamārūḍho vīrabhadrādisaṃyutaḥ  bhairavaiḥ kṣetrapālaiśca svasamānaissamanvitaḥ  
raṇaṃ prāpto maheśaśca vīrarūpaṃ vidhāya ca  virarājādhikaṃ tatra rudro mūrta ivāṃtakaḥ  
śaṃkhacūḍaśśivaṃ dṛṣṭvā vimānādavaruhya saḥ  nanāma parayā bhaktyā śirasā daṃḍavadbhuvi  
taṃ praṇamya tu yogena vimānamāruroha saḥ  tūrṇaṃ cakāra sannāhaṃ dhanurjagrāha seṣukam  
śivadānavayoryuddhaṃ śatamabdaṃ babhūva ha  bāṇavarṣamivograṃ tadvarṣatormoghayostadā  
śaṃkhacūḍo mahāvīraśśarāṃścikṣepa dāruṇān  ciccheda śaṃkarastānvai līlayā svaśarotkaraiḥ  
tadaṃgeṣu ca śastroghaistāḍayāmāsa kopataḥ  mahārudro virūpākṣo duṣṭadaṇḍassatāṃ gati  
dānavo niśitaṃ khaḍgaṃ carma cādāya vegavān  vṛṣaṃ jaghāna śirasi śivasya varavāhanam  
tāḍite vāhane rudrastaṃ kṣurapreṇa līlayā  khaḍgaṃ ciccheda tasyāśu carma cāpi mahojjvalam  
chinne'sau carmaṇi tadā śaktiṃ cikṣepa so'suraḥ  dvidhā cakre svabāṇena harastāṃ saṃmukhāgatām  
kopādhmātaśśaṃkhacūḍaścakraṃ cikṣepa dānavaḥ  muṣṭipātena taccāpyacūrṇayatsahasā haraḥ  
gadāmāvidhya tarasā saṃcikṣepa haraṃ prati  śaṃbhunā sāpi sahasā bhinnā bhasmatvamāgatā  
tataḥ paraśumādāya hastena dānaveśvaraḥ  dhāvati sma haraṃ vegācchaṃkhacūḍaḥ krudhākulaḥ  
samāhṛtya svabāṇaughairapātayata śaṃkaraḥ  drutaṃ paraśuhastaṃ taṃ bhūtale līlayāsuram  
tataḥ kṣaṇena saṃprāpya saṃjñāmāruhya sadratham  dhṛtadivyāyudhaśaro babhau vyāpyākhilaṃ nabhaḥ  
āyāṃtaṃ taṃ nirīkṣyaiva ḍamarudhvani mādarāt  cakāra jyāravaṃ cāpi dhanuṣo dussahaṃ hara  
pūrayāmāsa kakubhaḥ śṛṃganādena ca prabhuḥ  svayaṃ jagarja giriśastrāsayannasurāṃstadā  
tyājitebha mahāgarvairmahānādairvṛṣeśvaraḥ  pūrayāmāsa sahasā khaṃ gāṃ vasudiśastathā  
mahākālassamutpatyā tāḍayadgāṃ tathā nabhaḥ  karābhyāṃ tanninādena kṣiptā āsanpurāravāḥ  
aṭṭāṭṭahāsamaśivaṃ kṣetrapālaścakāra ha  bhairavo'pi mahānādaṃ sa cakāra mahāhave  
mahākolāhalo jāto raṇamadhye bhayaṃkaraḥ  vīraśabdo babhūvātha gaṇamadhye samaṃtataḥ  
saṃtresurdānavāssarve taiśśabdairbhayadaiḥ kharaiḥ  cukopātīva tacchrutvā dānavendro mahābalaḥ  
tiṣṭhatiṣṭheti duṣṭātmanvyājahāra yadā haraḥ  devairgaṇaiśca taiḥ śīghramuktaṃ jaya jayeti ca  
athāgatya sa daṃbhasya tanayassupratāpavān  śaktiṃ cikṣepa rudrāya jvālāmālātibhīṣaṇām  
vahnikūṭaprabhā yāṃtī kṣetrapālena satvaram  nirastāgatya sājau vai mukhotpannamaholkayā  
punaḥ pravavṛte yuddhaṃ śivadānavayormahat  cakaṃpe dharaṇī dyauśca sanagābdhijalāśayā  
dāṃbhimuktāccharāñśaṃbhuśśarāṃstatprahitānsa ca  sahasraśaśśarairugraiściccheda śataśastadā  
tataśśaṃbhustriśūlena saṃkuddhastaṃ jaghāna ha  tatprahāramasahyāśu kau papāta sa mūrcchitaḥ  
tataḥ kṣaṇena saṃprāpa saṃjñāṃ sa ca tadāsuraḥ  ājaghāna śarai rudraṃ tānsarvānāttakārmukaḥ  
bāhūnāgayutaṃ kṛtvā chādayāmāsa śaṃkaram  cakrāyutena sahasā śaṃkhacūḍaḥ pratāpavān  
tato durgāpatiḥ kruddho rudro durgārtināśanaḥ  tāni cakrāṇi ciccheda svaśarairuttamai drutam  
tato vegena sahasā gadāmādāya dānavaḥ  abhyadhāvata vai haṃtuṃ bahusenāvṛto haram  
gadāṃ ciccheda tasyāśvāpatataḥ so'sinā haraḥ  śitadhāreṇa saṃkruddho duṣṭagarvāpahārakaḥ  
chinnāyāṃ svagadāyāṃ ca cukopātīva dānavaḥ  śūlaṃ jagrāha tejasvī pareṣāṃ dussahaṃ jvalat  
sudarśanaṃ śūlahastamāyāṃte dānaveśvaram  svatriśūlena vivyādha hṛdi taṃ vegato haraḥ  
triśūlabhinnahṛdayānniṣkrāṃtaḥ puruṣaḥ paraḥ  tiṣṭhatiṣṭheti covāca śaṃkhacūḍasya vīryavān  
niṣkrāmato hi tasyāśu prahasya svanavattataḥ  ciccheda ca śiro bhīma masināso'patadbhuvi  
tataḥ kālīṃ cakhādograṃ daṃṣṭrākṣuṇṇaśirodharān  asurāṃstān bahūn krodhāt prasārya svamukhaṃ tadā  
kṣetrapālaścakhādānyānbahūndaityānkrudhākulaḥ  kecinneśurbhairavāstracchinnā bhinnāstathāpare  
vīrabhadro'parāndhīmānbahūn krodhādanāśayat  nandīśvaro jaghānānyānbahūnamaramardakān  
evaṃ bahugaṇā vīrāstadā saṃnahya kopataḥ  vyanāśayanbahūndaityānasurān deva mardakān  
itthaṃ bahutaraṃ tatra tasya sainyaṃ nanāśa tat  vidrutāścāpare vīrā bahavo bhayakātarāḥ  iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe śaṃkhacūḍasainyavadhavarṇanaṃ nāma navatriṃśo'dhyāyaḥ  
sanatkumāra uvāca  svabalaṃ nihataṃ dṛṣṭvā mukhyaṃ bahutaraṃ tataḥ  tathā vīrān prāṇasamān cukopātīva dānavaḥ  
uvāca vacanaṃ śaṃbhuṃ tiṣṭhāmyājau sthiro bhava  kimetairnihatairmedya saṃmukhe samaraṃ kuru  
ityuktvā dānavendrosau sannaddhassamare mune  agacchanniścayaṃ kṛtvā'bhimukhaṃ śaṃkarasya ca  
divyānyastrāṇi cikṣepa mahārudrāya dānavaḥ  cakāra śaravṛṣṭiñca toyavṛṣṭiṃ yathā ghanaḥ  
māyāścakāra vividhā adṛśyā bhayadarśitāḥ  apratarkyāḥ suragaṇairnikhilairapiḥ sattamaiḥ  
tā dṛṣṭvā śaṃkarastatra cikṣe pāstraṃ ca līlayā  māheśvaraṃ mahādivyaṃ sarvamāyāvināśanam  
tejasā tasya tanmāyā naṣṭāścāsan drutaṃ tadā  divyānyastrāṇi tānyeva nistejāṃsyabhavannapi  
atha yuddhe maheśānastadvadhāya mahābalaḥ  śūlaṃ jagrāha sahasā durnivāryaṃ sutejasām  
tadaiva tanniṣeddhuṃ ca vāgbabhūvāśarīriṇī  kṣipa śūlaṃ na cedānīṃ prārthanāṃ śṛṇu śaṃkara  
sarvathā tvaṃ samartho hi kṣaṇād brahmāṇḍanāśane  kimekadānavasyeśa śaṅkhacūḍasya sāṃpratam  
tathāpi vedamaryādā na nāśyā svāminā tvayā  tāṃ śṛṇuṣva mahādeva saphalaṃ kuru satyataḥ  
yāvadasya kare'tyugraṃ kavacaṃ paramaṃ hareḥ  yāvatsatītvamastyeva satyā asya hi yoṣitaḥ  
tāvadasya jarāmṛtyuśśaṃkhacūḍasya śaṃkara  nāstītyavitathaṃ nātha vidhehi brahmaṇo vacaḥ  
ityākarṇya nabhovāṇīṃ tathetyukte hare tadā  harecchayāgato viṣṇustaṃ dideśa satāṃ gatiḥ  
vṛddhabrāhmaṇaveṣeṇa viṣṇurmāyāvināṃ varaḥ  śaṅkhacūḍopakaṃṭhaṃ ca gatvovāca sa taṃ tadā  
vṛddhabrāhmaṇa uvāca  dehi bhikṣāṃ dānavendra mahyaṃ prāptāya sāṃpratam  
nedānīṃ kathayiṣyāmi prakaṭaṃ dīnavatsalam  paścāttvāṃ kathayiṣyāmi punassatyaṃ kariṣyasi  
omityuvāca rājendraḥ prasannavadanekṣaṇaḥ  kavacārthī janaścāhamityuvāceti sacchalāt  
tacchrutvā dānavendrosau brahmaṇyaḥ satyavāgvibhuḥ  taddadau kavacaṃ divyaṃ viprāya prāṇasaṃmatam  
māyāyetthaṃ tu kavacaṃ tasmājjagrāha vai hariḥ  śaṅkhacūḍasya rūpeṇa jagāma tulasīṃ prati  
gatvā tatra haristasyā yonau māyāviśāradaḥ  vīryādhānaṃ cakārāśu devakāryārthamīśvaraḥ  
etasminnaṃtare śaṃbhumīrayan svavacaḥ prabhuḥ  śaṃkhacūḍavadhārthāya śūlaṃ jagrāha prajvalat  
tacchūlaṃ vijayaṃ nāma śaṅkarasya paramātmanaḥ  sañcakāśe diśassarvā rodasī saṃprakāśayan  
koṭimadhyāhnamārtaṃḍapralayāgniśikhopamam  durnivāryaṃ ca durddharṣamavyarthaṃ vairighātakam  
tejasāṃ cakramatyugraṃ sarvaśastrāstrasāyakam  surāsurāṇāṃ sarveṣāṃ dussahaṃ ca bhayaṃkaram  
saṃhartuṃ sarvabrahmāḍamavalaṃbya ca līlayā  saṃsthitaṃ paramaṃ tatra ekatrībhūya vijvalat  
dhanussahasraṃ dīrgheṇa prasthena śatahastakam  jīvabrahmāsvarūpaṃ ca nityarūpamanirmitam  
vibhramad vyomni tacchūlaṃ śaṃkha cūḍopari kṣaṇāt  cakāra bhasma tacchīghraṃ nipatya śivaśāsanāt  
atha śūlaṃ maheśasya drutamāvṛtya śaṃkarama  yayau vihāyasā vipramanoyāyi svakāryakṛt  
nedurduṃdubhayassvarge jagurgaṃdharvakinnarāḥ  tuṣṭuvurmunayo devā nanṛtuścāpsarogaṇāḥ  
babhūva puṣpavṛṣṭiśca śivasyopari saṃtatam  praśaśaṃsa harirbrahmā śakrādyā munayastathā  
śaṃkhacūḍo dānavendraḥ śivasya kṛpayā tadā  śāpa mukto babhūvātha pūrvarūpamavāpa ha  
asthibhiśśaṃkhacūḍasya śaṃkhajātirbabhūva ha  praśastaṃ śaṃkhatoyaṃ ca sarveṣāṃ śaṃkaraṃ vinā  
viśeṣeṇa harerlakṣmyāḥ śaṃkhatoyaṃ mahāpriyam  saṃbaṃdhināṃ ca tasyāpi na harasya mahāmune  
tamitthaṃ śaṃkaro hatvā śivalokaṃ jagāma saḥ  suprahṛṣṭo vṛṣārūḍhaḥ somaskandagaṇairvṛtaḥ  
harirjagāma vaikuṃṭhaṃ kṛṣṇassvavastho babhūva ha  surāssvaviṣayaṃ prāpuḥ paramānandasaṃyutāḥ  
jagatsvāsthyamatīvāpa sarvanirvighnamāpakam  nirmalaṃ cābhavadvyoma kṣitissarvā sumaṃgalā  
iti proktaṃ maheśasya caritaṃ pramudāvaham  sarvaduḥkhaharaṃ śrīdaṃ sarvakāmaprapūrakam  
dhanyaṃ yaśasyamāyuṣyaṃ sarvavighnanivāraṇam  bhuktidaṃ muktidaṃ caiva sarvakāmaphalapradam  
ya idaṃ śṛṇuyānnityaṃ caritaṃ śaśimaulinaḥ  śrāvayedvā paṭhedvāpi pāṭhayedvā sudhīrnaraḥ  
dhanaṃ dhānyaṃ sutaṃ saukhyaṃ labhetātra na saṃśayaḥ  sarvānkāmānavāpnoti śivabhaktiṃ viśeṣataḥ  
idamākhyānamatulaṃ sarvopadravanāśanam  paramajñānajananaṃ śivabhaktivivarddhanam  
brāhmaṇo brahmavarcasvī kṣatriyo vijayī bhavet  dhanāḍhyo vaiśyajaśśūdraśśṛṇvan sattamatāmiyāt  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaḍe śaṃkhacūḍavadhopākhyānaṃ nāma catvāriṃśo'dhyāyaḥ  
vyāsa uvāca  nārāyaṇaśca bhagavān vīryādhānaṃ cakāra ha  tulasyāḥ kena yatnena yonau tadvaktumarhasi  
sanatkumāra uvāca  nārāyaṇo hi devānāṃ kāryakartā satāṃ gatiḥ  śaṃkhacūḍasya rūpeṇa reme tadramayā saha  
tadeva śṛṇu viṣṇośca caritaṃ pramudāvaham  śivaśāsanakartuśca mātuśca jagatāṃ hareḥ  
raṇamadhye vyomavacaḥ śrutvā devena śaṃbhunā  preritaśśaṃkhacūḍasya gṛhītvā kavacaṃ param  
viprarūpeṇa tvaritaṃ māyayā nijayā hariḥ  jagāma śaṃkhacūḍasya rūpeṇa tulasīgṛham  
dundubhiṃ vādayāmāsa tulasī dvārasannidhau  jayaśabdaṃ ca tatraiva bodhayāmāsa sundarīm  
tacchrutvā caiva sā sādhvī paramānandasaṃyutā  rājamārgaṃ gavākṣeṇa dadarśa paramādarāt  
brāhmaṇebhyo dhanaṃ dattvā kārayāmāsa maṃgalam  drutaṃ cakāra śṛṃgāraṃ jñātvā''yātaṃ nijaṃ patim  
avaruhya rathādviṣṇustaddevyābhavanaṃ yayau  śaṃkhacūḍasvarūpaḥ sa māyāvī devakāryakṛt  
dṛṣṭvā taṃ ca puraḥ prāptaṃ svakāṃtaṃ sā mudānvitā  tatpādau kṣālayāmāsa nanāma ca ruroda ca  
ratnasiṃhāsane ramye vāsayāmāsa maṃgalam  tāmbūlaṃ ca dadau tasmai karpūrādisuvāsitam  
adya me saphalaṃ janma jīvanaṃ saṃbabhūva ha  raṇe gataṃ ca prāṇeśaṃ paśyaṃtyāśca punargṛhe  
ityuktvā sakaṭākṣaṃ sā nirīkṣya sasmitaṃ mudā  papraccha raṇavṛttāṃtaṃ kāṃtaṃ madhurayā girā  
tulasyuvāca  asaṃkhyaviśvasaṃhartā sa devapravaraḥ prabhuḥ  yasyājñāvarttino devā viṣṇubrahmādayassadā  
tridevajanakassotra triguṇātmā ca nirguṇaḥ  bhaktecchayā ca saguṇo haribrahmapravartakaḥ  
kuberasya prārthanayā guṇarūpadharo haraḥ  kailāsavāsī gaṇapaḥ parabrahma satāṃ gatiḥ  
yasyaikapalamātreṇa koṭibrahmāṃḍasaṃkṣayaḥ  viṣṇubrahmādayo'tītā bahavaḥ kṣaṇamātrataḥ  
kartuṃ sārddhaṃ ca tenaiva samaraṃ tvaṃ gataḥ prabho  kathaṃ babhūva saṃgrāmastena devasahāyinā  
kuśalī tvamihāyātastaṃ jitvā parameśvaram  kathaṃ babhūva vijayastava brūhi tadeva me  
śrutvetthaṃ tulasīvākyaṃ sa vihasya ramāpatiḥ  śaṃkhacūḍarūpadharastāmuvācāmṛtaṃ vacaḥ  
bhagavānuvāca  yadāhaṃ raṇabhūmau ca jagāma samarapriyaḥ  kolāhalo mahān jātaḥ pravṛtto'bhūnmahāraṇaḥ  
devadānavayoryuddhaṃ saṃbabhūva jayaiṣiṇoḥ  daityāḥ parājitāstatra nirjarairbalagarvitaiḥ  
tadāhaṃ samaraṃ tatrākārṣaṃ devairbalotkaṭaiḥ  parājitāśca te devāśśaṃkaraṃ śaraṇaṃ yayuḥ  
rudro'pi tatsahāyārthamājagāma raṇaṃ prati  tenāhaṃ vai ciraṃ kālamayautsaṃbaladarpita  
āvayossamaraḥ kānte pūrṇamabdaṃ babhūva ha  nāśo babhūva sarveṣāmasurāṇāṃ ca kāmini  
prītiṃ ca kārayāmāsa brahmā ca svayamāvayoḥ  devānāmadhikārāśca pradattā brahmaśāsanāt  
mayāgataṃ svabhavanaṃ śivalokaṃ śivo gataḥ  sarvasvāsthyamatīvāpa dūrībhūto hyupadravaḥ  
sanatkumāra uvāca  ityuktvā jagatāṃ nāthaḥ śayanaṃ ca cakāra ha  reme ramāpatistatra ramayā sa tayā mudā  
sā sādhvī sukhasaṃbhāvakarṣaṇasya vyatikramāt  sarvaṃ vitarkayāmāsa kastvamevetyuvāca sā  
tulasyuvāca  ko vā tvaṃ vada māmāśu bhuktāhaṃ māyayā tvayā  dūrīkṛtaṃ yatsatītvamatha tvāṃ vai śapāmyaham  
sanatkumāra uvāca  tulasīvacanaṃ śrutvā hariśśāpabhayena ca  dadhāra līlayā brahmansvamūrtiṃ sumanoharām  
taddṛṣṭvā tulasīrūpaṃ jñātvā viṣṇuṃ tu cihnataḥ  pātivratyaparityāgāt kruddhā sā tamuvāca ha  
tulasyuvāca  he viṣṇo te dayā nāsti pāṣāṇasadṛśaṃ manaḥ  patidharmasya bhaṃgena mama svāmī hataḥ khalu  
pāṣāṇasadṛśastvaṃ ca dayāhīno yataḥ khalaḥ  tasmātpāṣāṇarūpastvaṃ macchāpena bhavādhunā  
ye vadaṃti dayāsindhuṃ tvāṃ bhrāṃtāste na saṃśayaḥ  bhakto vināparādhena parārthe ca kathaṃ hataḥ  
sanatkumāra uvāca  ityuktvā tulasī sā vai śaṃkhacūḍapriyā satī  bhṛśaṃ ruroda śokārtā vilalāpa bhṛśaṃ muhuḥ  
tatastāṃ rudatīṃ dṛṣṭvā sa viṣṇuḥ parameśvaraḥ  sasmāra śaṃkaraṃ devaṃ yena saṃmohitaṃ jagat  
tataḥ prādurbabhūvātha śaṃkaro bhaktavatsalaḥ  hariṇā praṇataścāsītsaṃnuto vinayena saḥ  
śokākulaṃ hariṃ dṛṣṭvā vilapaṃtīṃ ca tatpriyām  nayena bodhayāmāsa taṃ tāṃ kṛpaṇavatsalām  
śaṃkara uvāca  mā rodīstulasi tvaṃ hi bhuṃkte karmaphalaṃ janaḥ  sukhaduḥkhado na kopyasti saṃsāre karmasāgare  
prastutaṃ śṛṇu nirduḥkhaṃ śṛṇoti sumanā hariḥ  dvayossukhakaraṃ yattadbravīmi sukhahetave  
tapastvayā kṛtaṃ bhadre tasyaiva tapasaḥ phalam  tadanyathā kathaṃ syādvai jātaṃ tvayi tathā ca tat  
idaṃ śarīraṃ tyaktvā ca divyadehaṃ vidhāya ca  ramasva hariṇā nityaṃ ramayā sadṛśī bhava  
taveyaṃ tanurutsṛṣṭā nadīrūpā bhavediha  bhārate puṇyarūpā sā gaṇḍakīti ca viśrutā  
kiyatkālaṃ mahādevi devapūjanasādhane  pradhānarūpā tulasī bhaviṣyati vareṇa me  
svargaṃ martye ca pātāle tiṣṭha tvaṃ harisannidhau  bhava tvaṃ tulasīvṛkṣo varā puṣpeṣu sundarī  
vṛkṣādhiṣṭhātṛdevī tvaṃ vaikuṃṭhe divyarūpiṇī  sārddhaṃ rahasi hariṇā nityaṃ krīḍāṃ kariṣyasi  
nadyadhiṣṭhātṛdevī yā bhārate bahu puṇyadā  lavaṇodasya patnī sā haryaṃśasya bhaviṣyasi  
harirve śailarūpī ca gaṃḍakī tīrasaṃnidhau  saṃkariṣyatyadhiṣṭhānaṃ bhārate tava śāpataḥ  
tatra koṭyaśca kīṭāśca tīkṣṇadaṃṣṭrā bhayaṃkarāḥ  tacchittvā kuhare cakraṃ kariṣyaṃti tadīyakam  
śālagrāmaśilā sā hi tadbhedādatipuṇyadā  lakṣmīnārāyaṇākhyādiścakrabhedādbhaviṣyati  
śālagrāmaśilā viṣṇo tulasyāstava saṃgamaḥ  sadā sādṛśyarūpā yā bahupuṇyavivarddhinī  
tulasīpatravicchedaṃ śālagrāme karoti yaḥ  tasya janmāntare bhadre strīvicchedo bhaviṣyati  
tulasīpatravicchedaṃ śaṃkhaṃ hitvā karoti yaḥ  bhāryāhīno bhavetsopi rogī syātsaptajanmasu  
śālagrāmaśca tulasī śaṃkhaṃ caikatra eva hi  yo rakṣati mahājñānī sa bhavecchrīharipriyaḥ  
tvaṃ priyaḥ śaṃkhacūḍasya caikamanvantarāvadhi  śaṃkhena sārddhaṃ tvadbhedaḥ kevalaṃ duḥkhadastava  
sanatkumāra uvāca  ityuktvā śaṃkarastatra māhātmyamūcivāṃstadā  śālagrāmaśilāyāśca tulasyā bahupuṇyadam  
tataścāṃtarhito bhūtvā modayitvā hariṃ ca tām  jagām svālayaṃ śaṃbhuḥ śarmado hi sadā satām  
iti śrutvā vacaśśaṃbhoḥ prasannā tu tulasyabhūt  taddehaṃ ca parityajya divyarūpā babhūva ha  
prajagāma tayā sārddhaṃ vaikuṃṭhaṃ kamalāpatiḥ  sadyastaddehajātā ca babhūva gaṃḍakī nadī  
śailobhūdacyutasso'pi tattīre puṇyado nṛṇām  kurvaṃti tatra kīṭāśca chidraṃ bahuvidhaṃ mune  
jale pataṃti yāstatra śilāstāstvatipuṇyadāḥ  sthalasthā piṃgalā jñeyāścopatāpāya caiva hi  
ityevaṃ kathitaṃ sarvaṃ tava praśnānusārataḥ  caritaṃ puṇyadaṃ śaṃbhoḥ sarvakāmapradaṃ nṛṇām  
ākhyānamidamākhyātaṃ viṣṇumāhātmyamiśritam  bhuktimuktipradaṃ puṇyaṃ kiṃ bhūyaḥ śrotumicchasi  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe śaṃkhacūḍava dhopākhyāne tulasīśāpavarṇanaṃ nāmaikacatvāriṃśo'dhyāyaḥ  
nārada uvāca  śaṃkhacūḍavadhaṃ śrutvā caritaṃ śaśimaulinaḥ  ayaṃ tṛpto'smi no tvatto'mṛtaṃ pītvā yathā janaḥ  
brahmanyaccaritaṃ tasya maheśasya mahātmanaḥ  māyāmāśritya sallīlāṃ kurvato bhaktamodadām  
brahmovāca  jalaṃdharavadhaṃ śrutvā vyāsassatyavatīsutaḥ  aprākṣīdimamevārthaṃ brahmaputraṃ munīśvaram  
sanatkumāraḥ provāca vyāsaṃ satyavatīsutam  supraśaṃsya maheśasya caritaṃ maṃgalāyanam  
sanatkumāra uvāca  śṛṇu vyāsa maheśasya caritaṃ maṃgalāyanam  yathāndhako gāṇapatyaṃ prāpa śaṃbhoḥ parātmanaḥ  
kṛtvā paramasaṃgrāmaṃ tena pūrvaṃ munīśvara  prasādya taṃ maheśānaṃ sattvabhāvātpunaḥ punaḥ  
māhātmyamadbhutaṃ śaṃbhośśaraṇāgatarakṣiṇaḥ  subhaktavatsalasyaiva nānālīlāvihāriṇaḥ  
māhātmyametadvṛṣabhadhvajasya śrutvā munirgaṃdhavatīsuto hi  vaco mahārthaṃ praṇipatya bhaktyā hyuvāca taṃ brahmasutaṃ munīṃdram  
vyāsa uvāca  ko hyaṃdhako vai bhagavanmunīśa kasyānvaye vīryavataḥ pṛthivyām  jāto mahātmā balavān pradhānaḥ kimātmakaḥ kasya sutoṃ'dhakaśca  
etatsamastaṃ sarahasyamadya bravīhi me brahmasutaprasādāt  skaṃdānmayā vai viditaṃ hi samyak maheśaputrādamitāvabodhāt  
gāṇapatyaṃ kathaṃ prāpa śaṃbhoḥ paramatejasaḥ  soṃdhako dhanya evāti yo vabhūva gaṇeśvaraḥ  
 brahmovāca  vyāsasya caitadvacanaṃ niśamya provāca sa brahmasutastadānīm  maheśvarotīḥ paramāptalakṣmīssaṃśrotukāmaṃ janakaṃ śukasya  
sanatkumāra uvāca  purā''gato bhaktakṛpākaro'sau kailāsataśśailasutā gaṇāḍhyaḥ  vihartukāmaḥ kila kāśikā vai svaśailato nirjaracakravatī  
sa rājadhānīṃ ca vidhāya tasyāṃ cakraṃ parotīḥ sukhadā janānām  tadrakṣakaṃ bhairavanāmavīraṃ kṛtvā samaṃ śailajayāhi bahvīḥ  
sa ekadā maṃdaranāmadheyaṃ gato nage tadvarasuprabhāvāt  tatrāpi mānāgaṇavīramukhyaiśśivāsameto vijahāra bhūri  
pūrve diśo mandara śailasaṃsthā kaparddinaścaṃḍaparākamasya  cakre tato netranimīlanaṃ tu sā pārvatī narmayutaṃ salīlam  
pravālahemābjadhṛtaprabhābhyāṃ karāmbujābhyāṃ nimimīla netre  harasya netreṣu nimīliteṣu kṣaṇena jātaḥ sumahāṃdhakāraḥ  
tatsparśayogācca maheśvarasya karau ca tasyāḥ skhalitaṃ madāṃbhaḥ  śaṃbhorlalāṭe kṣaṇavahnitapto vinirgato bhūrijalasya binduḥ  
garbho babhūvātha karālavaktro bhayaṃkaraḥ krodhaparaḥ kṛtaghnaḥ  andho virūpī jaṭilaśca kṛṣṇo naretaro vaikṛtikassuromā  
gāyanhasanprarudannṛtyamāno vilelihāno gharaghoraghoṣaḥ  jātena tenādbhutadarśanena gaurīṃ bhavo'sau smitapūrvamāha  
śrīmaheśa uvāca  nimīlya netrāṇi kṛtaṃ ca karma bibheṣi sā'smāddayite kathaṃ tvam  gaurī harāttadvacanaṃ niśamya vihasyamānā pramumoca netre  
jāte prakāśe sati ghorarūpo jātoṃdhakārādapi netrahīnaḥ  tādṛgvidhaṃ taṃ ca nirīkṣya bhūtaṃ papraccha gaurī puruṣaṃ maheśam  
gauryyuvāca  koyaṃ virūpo bhagavanhi jāto nāvagrato ghorabhayaṃkaraśca  vadasva satyaṃ mama kiṃ nimittaṃ sṛṣṭo'tha vā kena ca kasya putraḥ  
sanatkumāra uvāca  śrutvā harastadvacanaṃ priyāyā līlākarassṛṣṭikṛtoṃ'dharūpām  līlākarāyāstrijagajjananyā vihasya kiṃcidbhagavānuvāca  
maheśa uvāca  śṛṇvaṃbike hyadbhutavṛttakāre utpanna eṣo'dbhutacaṇḍavīryaḥ  nimīlite cakṣuṣi me bhavatyā sa svedajo meṃdhakanāmadheyaḥ  
tvaṃ cāsya kartāsyayathānurūpaṃ tvayā sasakhyā dayayā gaṇebhyaḥ  sa rakṣitavyastva yi taṃ hi vaikaṃ vicārya buddhyā karaṇīyamārye  
sanatkumāra uvāca  gaurī tato bhṛtyavaco niśamya kāruṇyabhāvātsahitā sakhībhiḥ  nānāprakārairbahubhirhyupāyaiścakāra rakṣāṃ svasutasya yadvat  
kāle'tha tasmiñśiśire prayāto hiraṇyanetrastvatha putrakāmaḥ  svajyeṣṭhabaṃdhostanayapratānaṃ saṃvīkṣya cāsītpriyayā niyuktaḥ  
araṇyamāśritya tapaścakārāsurastadā kaśyapajassutārtham  kāṣṭhopamo'sau jitaroṣadoṣassaṃdarśanārthaṃ tu maheśvarasya  
tuṣṭaḥ pinākī tapasāsya samyagvarapradānāya yayau dvijendra  tatsthānamāsādya vṛṣadhvajo'sau jagāda daityapravaraṃ maheśaḥ  
maheśa uvāca  he daityanātha kuru nendriyasaṃghapātaṃ kimarthametadvratamāśritaṃ te  prabrūhi kāmaṃ varado bhavo'haṃ yadicchasi tvaṃ sakalaṃ dadāmi  
sanatkumāra uvāca  sarasyamākarṇya maheśavākyaṃ hyatiprasannaḥ kanakākṣadaityaḥ  kṛtāṃjalirnamraśirā uvāca stutyā ca natvā vividhaṃ girīśam  
 hiraṇyākṣa uvāca  putrastu me candralalāṭa nāsti suvīryavāndaityakulānurūpī  tadarthametadvratamāsthito'haṃ taṃ dehi deveśa suvīryavaṃtam  
yasmācca madbhrāturanaṃtavīryāḥ prahlādapūrvā api paṃcaputrāḥ  mameha nāstīti gatānvayo'haṃ ko māmakaṃ rājyamidaṃ bubhūṣet  
rājyaṃ parasya svabalena hṛtvā bhuṃkte'thavā svaṃ pitureva dṛṣṭam  ca procyate putra iha tvamutra putrī sa tenāpibhavetpitāsau  
ūrddhvaṃ gatiḥ putravatāṃ niruktā manīṣibhirdharmabhṛtāṃ variṣṭhaiḥ  sarvāṇi bhūtāni tadarthamevamataḥ pravarteta paśūn svatejasaḥ  
niranvayasyātha na saṃti lokāstadarthamicchaṃti janāḥ surebhyaḥ  sadā samārādhya surātripaṃkajaṃ yācaṃta itthaṃ sutamekameva  
sanatkumāra uvāca  etadbhavastadvacanaṃ niśamya kṛpākaro daityanṛpasya tuṣṭaḥ  tamāha daityātapa nāsti putrastvadvīryajaḥ kiṃtu dadāmi putram  
mamātmajaṃ tvaṃdhakanāmadheyaṃ tvattulyavīryaṃ tvaparājitaṃ ca  vṛṇīṣva putraṃ sakalaṃ vihāya duḥkhaṃ pratīcchasva sutaṃ tvameva  
sanatkumāra uvāca  ityevamuktvā pradadau sa tasmai hiraṇyanetrāya sutaṃ prasannaḥ  harastu gauryyā sahito mahātmā bhūtādināthastripurārirugraḥ  
nato harātprāpya sutaṃ sa daityaḥ pradakṣiṇīkṛtya yathākrameṇa  stotrairanekairabhipūjya rudraṃ tuṣṭassvarājyaṃ gatavānmahātmā  
tatastu putraṃ giriśādavāpya rasātalaṃ caṃḍaparākramastu  imāṃ dharitrīmanayatsvadeśaṃ daityo vijitvā tridaśānaśeṣān  
tatastu devermunibhiśca siddhaiḥ sarvātmakaṃ yajñamayaṃ karālam  vārāhamāśritya vapuḥ pradhānamārādhito viṣṇuranaṃtavīryaḥ  
ghoṇāprahārairvividhairdharitrīṃ vidārya pātālatalaṃ praviśya  tuṃḍena daityāñśataśo vicūrṇya daṃṣṭrābhiragryābhi akhaṃḍitābhiḥ  
pādaprahārairaśaniprakāśairunmathya sainyāni niśācarāṇām  mārtaṃḍakoṭipratimena paścātsudarśanenādbhutacaṃḍatejāḥ  
hiraṇyanetrasya śiro jvalaṃtaṃ ciccheda daityāṃśca dadāha duṣṭān  tataḥ prahṛṣṭo ditijendrarājaṃ svamaṃdhakaṃ tatra sa cābhyaṣiṃcat  
svasthānamāgatya tato dharitrīṃ dṛṣṭvāṃkureṇoddharataḥ prahṛṣṭaḥ  bhūmiṃ ca pātālatalānmahātmā pupoṣa bhāgaṃ tvatha pūrvakaṃ tu  
devaissamastairmunibhiḥprahṛṣṭai rabhiṣutaḥ padmabhuvā ca tena  yayau svalokaṃ harirugrakāyo varāharūpastu sukāryakartā  
hiraṇyanetre'tha hate'sureśe varāharūpeṇa sureṇa devāḥ  devāssamastā munayaśca sarve pare ca jīvāssukhino babhūvuḥ  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe hiraṇyākṣavadho nāma dvicatvāriṃśo'dhyāyaḥ  
vyāsa uvāca  sanatkumāra sarvajña hate tasminsuradruhi  kimakārṣīttatastasya jyeṣṭhabhrātā mahāsuraḥ  
kutūhalamiti śrotuṃ mamā'tīha munīśvara  tacchrāvaya kṛpāṃ kṛtvā brahmaputra namostu te  
brahmovāca  ityākarṇya vacastasya vyāsasya sa munīśvaraḥ  sanatkumāraḥ provāca smṛtvā śivapadāmbujam  
 sanatkumāra uvāca  bhrātaryevaṃ vinihate hariṇā kroḍamūrtinā  hiraṇyakaśipurvyāsa paryatapyadruṣā śucā  
tataḥ prajānāṃ kadanaṃ vidhātuṃ kadanapriyān  nirdideśā'surānvīrānhari vairapriyo hi saḥ  
atha te bhartṛsaṃdeśamādāya śirasā'surāḥ  devaprajānāṃ kadanaṃ vidadhuḥ kadanapriyāḥ  
tato viprakṛte loke'suraisterduṣṭamānasaiḥ  divaṃ devāḥ parityajya bhuvi ceruralakṣitāḥ  
hiraṇyakaśipurbhrātussaṃparetasya duḥkhitaḥ  kṛtvā karodakādīni tatkalatrādyasāṃtvayat  
tatassa daityarājendro hyajeyamajarāmaram  ātmānamapra tidvaṃdvamekarājyaṃ vyadhitsata  
sa tepe maṃdaradroṇyāṃ tapaḥ paramadāruṇam  ūrddhvabāhurnabhodṛṣṭiḥ ṣādāṃguṣṭhāśritāvaniḥ  
tasmiṃstapastapyamāne devāssarve balānvitāḥ  daityānsarvānvinirjitya svāni sthānāni bhejire  
tasya mūrddhnassamudbhūtaḥ sadhūmognistapomayaḥ  tiryagūrddhvamadholokānatapadviṣvagīritaḥ  
tena taptā divaṃ tyaktvā brahmalokaṃ yayussurāḥ  dhātre vijñāpayāmāsustattapovikṛtānanāḥ  
atha vijñāpito devairvyāsa tairātmabhūrvidhiḥ  parīto bhṛgudakṣādyairyayau daityeśvarāśramam  
pratāpya lokānakhilāṃstato'sau samāgataṃ padmabhavaṃ dadarśa  varaṃ hi dātuṃ tamuvāca dhātā varaṃ vṛṇīṣveti pitāmahopi  niśamya vācaṃ madhurāṃ vidhāturvaco'bravīdeva mamūḍhabuddhiḥ  
hiraṇyakaśipuruvāca  mṛtyorbhayaṃ me bhagavanprajeśa pitāmahābhūnna kadāpi deva  śāstrāstrapāśāśaniśuṣkavṛkṣagirīndratoyāgniripuprahāraiḥ  
devaiśca daityairmunibhiśca siddhaistvatsṛṣṭajīvairbahuvākyataḥ kim  svarge dharaṇyāṃ divase niśāyāṃ naivorddhvato nāpyadhataḥ prajeśa  
sanatkumāra uvāca  tasyaitadīdṛgvacanaṃ niśamya daityendra tuṣṭo'smi labhasva sarvam  praṇamya viṣṇuṃ manasā tamāha dayānvito'sāviti padmayoniḥ  
alaṃ tapaste paripūrṇa kāmassamāḥ sahasrāṇi ca ṣaṇṇavatya  uttiṣṭha rājyaṃ kuru dānavānāṃ śrutvā giraṃ tatsumukho babhūva  
rājyābhiṣiktaḥ prapitāmahena trailokyanāśāya matiṃ cakāra  utsādya dharmān sakalānpramatto jitvāhave sopi surānsamastān  
tato bhayādiṃdramukhāśca devāḥ pitāmahājñāṃ samavāpya sarve  upadrutā daityavareṇa jātāḥ kṣīrodadhiṃ yatra haristu śete  
ārādhayāmāsuratīva viṣṇuṃ stutvā vacobhitsukhadaṃ hi matvā  nivedayāmāsuratho prasannaṃ duḥkhaṃ svakīyaṃ sakalaṃ hi tete  
śrutvā tadīyaṃ sakalaṃ hi duḥkhaṃ tuṣṭo rameśaḥ pradadau varāṃstu  utthāya tasmācchayanādupendro nijānurūpairvividhairvacobhiḥ  
āśvāsya devānakhilānmunīnvā uvāca vaiśvānaratulyatejāḥ  daityaṃ haniṣye prasabhaṃ sureśāḥ prayāta dhāmāni nijāni tuṣṭāḥ  
śrutvā rameśasya vacassureśāḥ śakrādikāste nikhilāḥ sutuṣṭāḥ  yayuḥ svadhāmāni hiraṇyanetrānujaṃ ca matvā nihataṃ munīśa  
āśritya rūpaṃ jaṭilaṃ karālaṃ daṃṣṭrāyudhaṃ tīkṣṇanakhaṃ sunāsam  saiṃhaṃ ca nāraṃ suvidāritāsyaṃ mārtaṃḍakoṭipratimaṃ sughoram  
yugāṃtakālāgnisamaprabhāvaṃ jaganmayaṃ kiṃ bahubhirvacobhiḥ  astaṃ ravauso'pi hi gacchatīśo gato'surāṇāṃ nagarīṃ mahātmā  
kṛtvā ca yuddhaṃ prabalaissa daityairhatvātha tāndaityagaṇāngṛhītvā  babhrāma tatrādrutavikramaśca babhaṃja tāṃstānasurānnṛsiṃhaḥ  
dṛṣṭassa daityairatulaprabhāvaste rebhire te hi tathaiva sarve  siṃhaṃ ca taṃ sarvamayaṃ nirīkṣya prahlādanāmā ditijendraputraḥ  uvāca rājānamayaṃ mṛgendro jaganmayaḥ kiṃ samupāgataśca  
prahlāda uvāca  eṣa praviṣṭo bhagavānanaṃto nṛsiṃhamātro nagaraṃ tvadaṃtaḥ  nivṛtya yuddhāccha raṇaṃ prayāhi paśyāmi siṃhasya karālamūrttim  
yasmānna yoddhā bhuvanatraye'pi kuruṣva rājyaṃ vinamanmṛgendram  śrutvā svaputrasya vaco durātmā tamāha bhīto'si kimatra putra  
uktveti putraṃ ditijādhinātho daityarṣabhānvīravarānsa rājā  gṛhṇaṃtu vai siṃhamamuṃ bhavaṃto vīrā virūpabhrukuṭīkṣaṇaṃ tu  
tasyājñayā daityavarāstataste grahītukāmā viviśurmṛgendram  kṣaṇena dagdhāśśalabhā ivāgniṃ rūpābhilāṣātpravivikṣavo vai  
daityeṣu dagdheṣvapi daityarājaścakāra yuddhaṃ sa mṛgādhipena  śastraissamagrairakhilaistathāstraiśśa ktyarṣṭipāśāṃkuśapāvakādyaiḥ  
saṃyudhyatoreva tayorjagāma brāhmaṃ dinaṃ vyāsa hi śastrapāṇyoḥ  pravīrayorvīraraveṇa garjatoḥ parasparaṃ krodhasuyuktacetasoḥ  
tataḥ sa daityassahasā bahūṃśca kṛtvā bhujāñchastrayutānnirīkṣya  nṛsiṃharūpaṃ prayayau mṛgendra saṃyudhyamānaṃ sahasā samaṃtāt  
tatassuyuddhaṃ tvatidussahaṃ tu śastraissamastaiśca tathākhilāstraiḥ  kṛtvā mahādaityavaro nṛsiṃhaṃ kṣayaṃ gataiśśūla dharo'bhyupāyāt  
tato gṛhītassa mṛgādhipena bhujairanekairgirisāravadbhi  nidhāya jānau sa bhujāṃtareṣu nakhāṃkurairdānavamarmabhidbhiḥ  
nakhāstrahṛtpadmamasṛgvimiśramutpādya jīvādvigataḥ kṣaṇena  tyaktastadānīṃ sa tu kāṣṭhabhūtaḥ punaḥ punaścūrṇitasarvagātraḥ  
tasminhate devaripau prasannaḥ prahlādamāmaṃtrya kṛtapraṇāmam  rājye'bhiṣicyādbhutavīryaviṣṇustataḥ prayāto gatimapratarkyām  
tato'tihṛṣṭāssakalāssureśāḥ praṇamya viṣṇuṃ diśi vipra tasyām  yayuḥ svadhāmāni pitāmahādyāḥ kṛtasvakāryaṃ bhagavaṃtamīḍyam  
pravarṇitaṃ tvaṃdhakajanma rudrāddhiraṇyanetrasya mṛtirvarāhāt  nṛsiṃhatastatsahajasya nāśaḥ prahlādarājyāptiriti prasaṃgāt  
śṛṇu tvidānīṃ dvijavarya mattoṃdhakaprabhāvaṃ bhavakṛtyalabdham  hareṇa yuddhaṃ khalu tasya paścādgaṇādhipatyaṃ giriśasya tasya  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe gaṇādhipatyaprāptyaṃdhakajanma hiraṇyanetrahiraṇyakaśipuvadhavarṇanaṃ nāma tricatvāriṃśo'dhyāyaḥ  
sanatkumāra uvāca  tato hiraṇyākṣasutaḥ kadācitsaṃśrāvito narmayutairmadāṃdhaiḥ  tairbhrātṛbhissaṃprayuto vihāre kimaṃdha rājyena tavādya kāryam  
hiraṇyanetrastu babhūva mūḍhaḥ kalipriyaṃ netravihīnameva  yo labdhavāṃstvāṃ vikṛtaṃ virūpaṃ ghoraistapobhirgiriśaṃ prasādya  
sa tvaṃ na bhāgī khalu rājyakasya kimanyajāto'pi labheta rājyam  vicāryatāṃ tadbhavataiva nūnaṃ vayaṃ tu tadbhāgina eva satyam  
sanatkumāra uvāca  teṣāṃ tu vākyāni niśamya tāni vicārya buddhyā svayameva dīnaḥ  tāñchāṃtayitvā vividhairvacobhirgatastvaraṇyaṃ niśi nirjanaṃ tu  
varṣāyutaṃ tatra tapaścacāra jajāpa jāpyaṃ vidhṛtaikapādaḥ  āhārahīno niyamorddhvabāhuḥ karttuṃ na śakyaṃ hi surā surairyat  
prajālya vahniṃ sma juhoti gātramāṃsaṃ saraktaṃ khalu varṣamātram  tīkṣṇena śastreṇa nikṛtya dehātsamaṃtrakaṃ pratyahameva hutvā  
snāyvasthiśeṣaṃ kuṇapaṃ tadāsau kṣayaṃ gataṃ śoṇitameva sarvam  yadāsya māṃsāni na saṃti dehaṃ prakṣeptukāmastu hutāśanāya  
tataḥ sa dṛṣṭastridaśālayairjanaiḥ suvismitairbhītiyutaissamastaiḥ  athāmaraiśśīghrataraṃ prasādito babhūva dhātā nutibhirnuto hi  
nivārayitvātha pitāmahastaṃ hyuvāca taṃ cādyavaraṃ vṛṇīṣva  yasyāptikāmastava sarvaloke sudurlabhaṃ dānava taṃ gṛhāṇa  
sa padmayonestu vaco niśamya provāca dīnaḥ praṇatastu daityaḥ  yairniṣṭhurairme prahṛtaṃ tu rājyaṃ prahrādamukhyā mama saṃtu bhṛtyāḥ  
aṃdhasya divyaṃ hi tathāstu cakṣurindrādayo me karadā bhavaṃtu  mṛtyustu mābhūnmama devadaityagaṃdharvayakṣoragamānuṣebhyaḥ  
nārāyaṇādvā ditijendraśatrossarvājjanātsarvamayācca śarvāt  śrutvā vacastasya sudāruṇaṃ tatsuśaṃkitaḥ padmabhavastamāha  
brahmovāca  daityendra sarvaṃ bhavitā tadetadvināśahetuṃ ca gṛhāṇa kiṃcit  yasmānna jāto na janiṣyate vā yo na praviṣṭo mukhamaṃtakasya  
atyantadīrghaṃ khalu jīvitaṃ tu bhavādṛśāssatpuruṣāstyajaṃtu  etadvacassānunayaṃ niśamya pitāmahātprāha punastasya daityaḥ  
aṃdhaka uvāca  kālatraye yāśca bhavaṃti nāryaḥ śreṣṭhāśca madhyāśca tathā kaniṣṭhāḥ  tāsāṃ ca madhye khalu ratnabhūtā mamāpi nityaṃ jananīva kācit  
kāyena vācā manasāpyagamyā nārī nṛlokasya ca durlabhāya  tāṃ kāmayānasya mamāstu nāśo daityendrabhāvādbhagavānsvayaṃbhūḥ  
vākyaṃ tadākarṇya sa padmayoniḥ suvismitaśśaṃkarapādapadmamam  sasmāra saṃprāpya nirdeśamāśu śaṃbhostu taṃ prāha tatoṃdhakaṃ vai  
brahmovāca  yatkāṃkṣase daityavarāstu te vai sarvaṃ bhavatyeva vacassakāmam  uttiṣṭha daityendra labhasva kāmaṃ sadaiva vīraistu kuruṣva yuddham  
śrutvā tadetadvacanaṃ munīśa vidhāturāśu praṇipatya bhaktyā  lokeśvaraṃ hāṭakanetraputraḥ snāyvasthiśeṣastu tamāha devam  
aṃdhaka uvāca  kathaṃ vibho vairibalaṃ praviśya hyanena dehena karomi yuddham  snāyvasthiśeṣaṃ kuru māṃsapuṣṭaṃ kareṇa puṇye na ca māṃ spṛśādya  
 sanatkumāra uvāca  śrutvā vacastasya sa padmayoniḥ kareṇa saṃspṛśya ca taccharīram  gatassurendraissahitaḥ svadhāma saṃpūjyamāno munisiddhasaṃghaiḥ  
saṃspṛṣṭamātrassa ca daityarājassaṃpūrṇadeho balavānbabhūva  saṃjātanetrassubhago babhūva hṛṣṭassvameva nagaraṃ viveśa  
utsṛjya rājyaṃ sakalaṃ ca tasmai prahlādamukhyāstvatha dānavendrāḥ  tamāgataṃ labdhavaraṃ ca matvā bhṛtyā babhūvurvaśa gāstu tasya  
tatondhakaḥ svargamagādvijetuṃ senābhiyuktassahabhṛtyavargaḥ  vijitya lekhānpradhane samastānkarapradaṃ vajradharaṃ cakāra  
nāgānsuparṇānvararākṣasāṃśca gaṃdharvayakṣānapi mānuṣāṃstu  girīndravṛkṣānsamareṣu sarvāṃścatuṣpadaḥ siṃhamukhānvijigye  
trailokyametaddhi carācaraṃ vai vaśaṃ cakārātmani saṃniyojya  sakūlāni sudarśanāni nārīsahasrāṇi bahūni gatvā  
rasātale caiva tathā dharāyāṃ triviṣṭape yāḥ pramadāḥ surūpāḥ  tābhiryuto'nyeṣu saparvateṣu rarāma ramyeṣu nadītaṭeṣu  
krīḍāyamānassa tu madhyavartī tāsāṃ praharṣādatha dānavendraḥ  tatpītaśiṣṭāni pibanpravṛttyai divyāni peyāni sumānuṣāṇi  
anyāni divyāni tu yadrasāni phalāni mūlāni sugaṃdhavaṃti  saṃprāpya yānāni suvāhanāni mayena sṛṣṭāni gṛhottamāni  
puṣpārghadhūpānnavilepanaiśca suśobhitānyadbhutadarśanaiśca  saṃkrīḍamānasya gatāni tasya varṣāyutānīha tathāṃdhakasya  
jānāti kiṃcinna śubhaṃ paratra yadātmanassaukhyakaraṃ bhaveddhi  sadāndhako daityavarassa mūḍho madāṃdhabuddhiḥ kṛtaduṣṭasaṃgaḥ  
tataḥ pramattastu sutānpradhānānkutarkavādairabhibhūya sarvān  cacāra daityaissahito mahātmā vināśayanvaidikasarvadharmān  
vedāndvijānvitta madābhibhūto na manyate smāpyamarāngurūṃśca  reme tathā daivagato hatāyuḥ svasyairahobhirgamayanvayaśca  
tataḥ kadācidgatavānsasainyo bahuprayātā pṛthivītale'smin  anekasaṃkhyā api varṣakoṭyaḥ praharṣito maṃdaraparvataṃ tu  
svarṇopamāṃ tatra nirīkṣya śobhāṃ babhrāma sainyaissaha mānamattaḥ  krīḍārthamāsādya ca taṃ girīndraṃ matiṃ sa vāsāya cakāra mohāt  
śubhaṃ dṛḍhaṃ tatra puraṃ sa kṛtvā mudāsthito daityapatiḥ prabhāvāt  niveśayāmāsa punaḥ krameṇa atyadbhutaṃ mandaraśailasānau  
duryodhano vaidhasahastisaṃjñau tanmaṃtriṇau dānavasattamasya  te vai kadācidgirisusthale hi nārīṃ surūpāṃ dadṛśustrayo'pi  
te śīghragā daityavarāstu harṣāddrutaṃ mahādaityapatiṃ sametya  ūcuryathādṛṣṭamatīva prītyā tathāndhakaṃ vīravaraṃ hi sarve  
maṃtriṇaḥ ūcuḥ  guhāṃtare dhyānanimīlitākṣo daityendra kaścinmuniratra dṛṣṭaḥ  rūdānvitaścandrakalārddhacūḍaḥ kaṭisthale baddhagajendrakṛttiḥ  
nāgendrabhogāvṛtasarvagātraḥ kapālamālābharaṇo jaṭālaḥ  sa śūlahastaśśaratūṇadhārī mahādhanuṣmānvivṛtākṣasūtraḥ  
khaḍgī triśūlī lakuṭī kapardī caturbhujo gauratarākṛtirhi  bhasmānulipto vilasatsutejāstapasvivaryo'dbhutasarvaveśaḥ  
tasyāvidūre puruṣaśca dṛṣṭassa vānaro ghoramukhaḥkarālaḥ  sarvāyudho rūkṣakaraśca rakṣansthito jaradgovṛṣabhaśca śuklaḥ  
tasyopaviṣṭasya tapasvinopi sucārurūpā taruṇī manojñā  nārī śubhā pārśvagatā hi tasya dṛṣṭā ca kācidbhuvi ratnabhūtā  
pravālamuktāmaṇi hemaratnavastrāvṛtā mālyaśubhopagūḍhā  sā yena dṛṣṭā sa ca dṛṣṭimānsyād dṛṣṭena cānyena kimatra kāryam  
mānyā maheśasya ca divyanārī bhāryyā muneḥ puṇyavataḥ priyā sā  yogyā hi draṣṭuṃ bhavataśca samyagānāyya daityendra suratnabhoktaḥ  
 sanatkumāra uvāca  śrutveti teṣāṃ vacanāni tāni kāmāturo ghūrṇitasarvagātraḥ  visarjayāmāsa munaissakāśaṃ duryodhanādīnsahasā sa daityaḥ  
āsādya te taṃ munimaprameyaṃ bṛhadvrataṃ maṃtrivarā hi tasya  surājanītipravaṇā munīśa praṇamya taṃ daityanideśamāhuḥ  
maṃtriṇa ūcuḥ  hiraṇyanetrasya suto mahātmā daityādhirājo'ndhakanāmadheyaḥ  trailokyanātho bhavakṛnnideśādihopaviṣṭo'dya vihāraśālī  
tanmaṃtriṇo vai vayamaṃgavīrāstavopakaṃṭhaṃ ca samāgatāḥ smaḥ  tatpreṣitāstvāṃ yaduvāca tadvai śṛṇuṣva saṃdattamanāstapasvin  
tvaṃ kasya putro'si kimarthamatra sukhopaviṣṭo munivarya dhīman  kasyeyamīdṛktaruṇī surūpā deyā śubhā daityapatermunīndra  
kvedaṃ śarīraṃ tava bhasmadigdhaṃ kapālamālābharaṇaṃ virūpam  tūṇīrasatkārmukabāṇakhaḍgabhuśuṃḍiśūlāśanitomarāṇi  
kva jāhnavī puṇyatamā jaṭāgre kvāyaṃ śaśī vā kuṇapāsthikhaṇḍam  viṣānalo dīrghamukhaḥ kva sarpaḥ kva saṃgamaḥ pīnapayodharāyāḥ  
jaradgavārohaṇamapraśastaṃ kṣamāvatastasya na darśanaṃ ca  saṃdhyāpraṇāmaḥ kvacideṣa dharmaḥ kva bhojanaṃ lokaviruddhametat  
prayaccha nārīṃ sama sāntvapūrvaṃ striyā tapaḥ kiṃ kuruṣe vimūḍha  ayuktametattvayi nānurūpaṃ yasmādahaṃ ratnapatistriloke  
vimuṃca śastrāṇi mayādya coktaḥ kuruṣva paścāttava eva śuddham  ullaṃghya macchāsanamapradhṛṣyaṃ vimokṣyase sarvamidaṃ śarīram  
matvāṃdhakaṃ duṣṭamatiṃ pradhāno maheśvaro laukikabhāvaśīlaḥ  provāca daityaṃ smitapūrvamevamākarṇya sarvaṃ tvatha dūtavākyam  
śiva uvāca  yadyasmi rudrastava kiṃ mayā syātkimarthamevaṃ vadasīti mithyā  śṛṇu prabhāvaṃ mama daityanātha nyāyyaṃ na vaktuṃ vacanaṃ tvayaivam  
nāhaṃ kvacitsvaṃ pitaraṃ smarāmi guhāṃtare ghoramananyacīrṇam  etadvrataṃ paśupātaṃ carāmi na mātaraṃ tvajñatamo virūpaḥ  
amūlametanmayi tu prasiddhaṃ sudustyajaṃ sarvamidaṃ mamāsti  bhāryā mameyaṃ taruṇī surūpā sarvaṃsahā sarvagatasya siddhiḥ  
etarhi yadyadrucitaṃ tavāsti gṛhāṇa tadvai khalu rākṣasa tvam  etāvaduktvā virarāma śaṃbhustapasviveṣaḥ puratastu teṣām  
sanatkumāra uvāca  gaṃbhīrametadvacanaṃ niśamya te dānavāstaṃ praṇipatya mūrdhnā  jagmustato daityavarasya sūnuṃ trailokyanāśāya kṛtapratijñam  
babhāṣire daityapatiṃ pramattaṃ praṇamya rājānamadīnasattvāḥ  te tatra sarve jayaśabdapūrvaṃ rudreṇa yattatsmitapūrvamuktam  
maṃtriṇa ucuḥ  niśācaraścaṃcalaśauryadhairyaḥ kva dānavaḥ kṛpaṇassattvahīnaḥ  krūraḥ kṛtaghnaśca sadaiva pāpī kva dānavaḥ sūryasutādbibheti  
rājatvamukto'khiladaityanāthastapasvinā tanmuninā vihasya  matvā svabuddhyā tṛṇavattrilokaṃ mahaujasā vīravareṇa nūnam  
kvāhaṃ ca śastrāṇi ca dāruṇāni mṛtyośca saṃtrāsakaraṃ kva yuddha  kva vīrako vānaravaktratulyo niśācaro jarasā jarjarāṃgaḥ  
kvāyaṃ svarūpaḥ kva ca maṃdabhāgyo balaṃ tvadīyaṃ kva ca vīrudho vā  śakto'pi cettvaṃ prayatasva yuddhaṃ kartuṃ tadā hyehi kuruṣva kiṃcit  
vajrāśanestulyamihāsti śastraṃ bhavādṛśāṃ nāśakaraṃ ca ghoram  kva te śarīraṃ mṛdupadmatulyaṃ vicārya caivaṃ kuru rocate yat  
maṃtriṇa ūcuḥ  ityevamādīni vacāṃsi bhadraṃ tapasvinoktāni ca dānaveśa  yuktaṃ na te tena sahātra yuddhaṃ tvāmāha rājansmayamāna eva  
vivastuśūnyairbahubhiḥ pralāpairasmābhiruktairyadi budhyase tvam  tapobhiyuktena tapasvinā vai smartāsi paścānmunivākyametat  
 sanatkumāra uvāca  tatassa teṣāṃ vacanaṃ niśamya jajvāla roṣeṇa sa maṃdabuddhiḥ  ājyāvasiktastviva kṛṣṇavartmā satyaṃ hitaṃ tatkuṭilaṃ sutīkṣṇam  
gṛhītakhaḍgo varadānamattaḥ pracaṃḍavātānukṛtiṃ ca kurvan  gaṃtuṃ ca tatra smarabāṇaviddhassamudyato'bhūdvipa rītadevaḥ  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe aṃdhakagāṇapatyalābhopākhyāne dūtasaṃvādo nāma catuścatvāriṃśo'dhyāyaḥ  
sanatkumāra uvāca  gatastato mattagajendragāmī pītvā surāṃ ghūrṇitalocanaśca  mahānubhāvo bahusainyayuktaḥ pracaṃḍavīro varavīrayāyī  
dadarśa daityaḥ smarabāṇaviddho guhāṃ tato vīrakaruddhamārgām  snigdhaṃ yathā vīkṣya pataṃgasaṃjñaḥ daśāpradīpaṃ ca kṛmirhyupetya  
tathā pradarśyāśu punaḥ punaśca saṃpīḍyamānopi sa vīrakeṇa  babhūva kāmāgnisudagdhadehoṃ'dhako mahādaityapatiḥ sa mūḍhaḥ  
pāṣāṇavṛkṣāśanitoyavahnibhujaṃgaśastrāstravibhīṣikābhiḥ  saṃpīḍito'sau na punaḥ prapīḍyaḥ pṛṣṭaśca kastvaṃ samupāgatosi  
niśamya tadgāṃ svamataṃ sa tasmai cakāra yuddhaṃ sa tu vīrakeṇa  muhūrtamāścaryavadaprameyaṃ saṃkhye jito vīratareṇa daityaḥ  
tatastu saṃgrāmaśiro vihāya kṣutkṣāmakaṃṭhastṛṣito gato'bhūt  cūrṇīkṛte khaḍgavare ca khinne palāyamāno gatavismayaḥ saḥ  
cakrustadājiṃ saha vīrakeṇa prahlādamukhyā ditijapradhānāḥ  lajjāṃkuśākṛṣṭadhiyo babhūvussudāruṇāḥ śastraśatairanekaiḥ  
virocanastatra cakāra yuddhaṃ baliśca bāṇaśca sahasrabāhuḥ  bhajiḥ kujaṃbhastvatha śaṃbaraśca vṛtrādayaścāpyatha vīryavaṃtaḥ  
te yuddhyamānā vijitāḥ samaṃtāddvidhākṛtā vai gaṇavīrakeṇa  śeṣe hatānāṃ bahudānavānāmuktaṃ jayatyeva hi siddhasaṃghaiḥ  
bheruṃḍajānābhinayapravṛtte medovasāmāṃsasupūyamadhye  kravyādasaṃghātasamākule tu bhayaṃkare śoṇitakardame tu  
bhagnaistu daityairbhagavān pinākī vrataṃ mahāpāśupataṃ sughoram  priyeḥ mayā yatkṛtapūrvamāsīddākṣāyaṇīṃ prāha susāṃtvayitvā  
śiva uvāca  tasmādbalaṃ yanmama tatpraṇaṣṭaṃ martyairamartyasya yataḥ prapātaḥ  puṇyakṣayāhī graha eva jāto divāniśaṃ devi tava prasaṃgāt  
utpādya divyaṃ paramādbhutaṃ tu punarvaraṃ ghorataraṃ ca gatvā  tasmādvrataṃ ghorataraṃ carāmi sunirbhayaḥ sundari vai viśokā  
sanatkumāra uvāca  etāvaduktvā vacanaṃ mahātmā upādya ghoṣaṃ śanakaiścakāra  sa tatra gatvā vratamugradīpto gato vanaṃ puṇyatamaṃ sughoram  
cartuṃ hi śakyaṃ tu surāsurairyatra tādṛśaṃ varṣasahasramātram  sā pārvatī maṃdaraparvatasthā pratīkṣyamāṇāgamanaṃ bhavasya  
pativratā śīlaguṇopapannā ekākinī nityamatho vibhītā  guhāṃtare duḥkhaparā babhūva saṃrakṣitā sā sutavīrakeṇa  
tatassa daityo varadānamattastairyodhamukhyaissahito guhāṃ tām  vibhinnadhairyaḥ punarājagāma śilīmukhairmārasamudbhavaiśca  
atyadbhutaṃ tatra cakāra yuddhaṃ hitvā tadā bhojanapānanidrāḥ  rātriṃ divaṃ paṃcaśatāni paṃca kruddhassa sainyaissaha vīrakeṇa  
khaḍgaissakuṃtaissaha bhiṃdipālargadābhuśuṃḍībhiratho prakāṃḍaiḥ  śilīmukhairarddhaśaśībhirugrairvitastibhiḥ kūrmamukhairjvaladbhiḥ  
nārācamukhyai niśitaiśca śūlaiḥ paraśvadhaistomaramudgaraiśca  khaḍgairguḍaiḥ parvatapādapaiśca divyairathāstrairarapi daityasaṃghaiḥ  
na dīdhitirbhinnatanuḥ papāta dvāraṃ guhāyā pihitaṃ samastam  tairāyudhairdaityabhujaprayuktairguhāmukhe mūrchita eva paścāt  
ācchāditaṃ vīrakamastrajālairdaityaiśca sarvaistu muhūrtamātram  apāvṛtaṃ kartumaśakyamāsīnnirīkṣya devī ditijān sughorān  
bhayena sasmāra pitāmahaṃ tu devī sakhībhissahitā ca viṣṇum  sainyaṃ ca madvīravarasya sarvaṃ sasmārayāmāsa guhāṃtarasthā  
brahmā tayā saṃsmṛtamātra eva strīrūpadhārī bhagavāṃśca viṣṇuḥ  indraśca sarveḥ saha sainyakaiśca strīrūpamāsthāya samāgatāste  
bhūtvā striyaste viviśustadānīṃ munīndrasaṃghāśca mahānubhāvāḥ  siddhāśca nāgāstvatha guhyakāśca guhāṃtaraṃ parvatarājaputryāḥ  
yasmātsurājya sanasaṃsthitānāmaṃtaḥ pure saṃgamanaṃ viruddham  tatassahasrāṇi nitaṃbinīnāmanaṃtasaṃkhyānyapi darśayaṃtyaḥ  
rūpāṇi divyāni mahādbhutāni gaurye guhāyāṃ tu savīrakāryaiḥ  striyaḥ prahṛṣṭā girirājakanyā guhāṃtaraṃ parvatarājaputryā  
strībhissahasraiśca śatairanekairneduśca kalpāṃtarameghaghoṣāḥ  bheryyaśca saṃgrāmajayapradāstu dhmātāssuśaṃkhāḥ sunitambinībhiḥ  
mūrchāṃ vihāyādbhuta caṃḍavīryassa vīrako vai purataḥ sthitastu  pragṛhya śastrāṇi mahārathānāṃ taireva śastrairditijaṃ jaghāna  
brāhmī tato daṃḍa karā viruddhā gaurī tadā krodhaparītacetāḥ  nārāyaṇī śaṃkhagadāsucakradhanurddharā pūritabāhudaṃḍā  
viniryayau lāṃgaladaṇḍahastā vyomālakā kāṃcanatulyavarṇā  dhārāsahasrākulamugravegaṃ baiḍaujasī vajrakarā tadānīm  
sahasranetrā yudhi susthirā ca sadurjayā daityaśatairadhṛṣyā  vaiśvānarī śaktirasaumyavaktrā yāmyā ca daṃḍodyatapāṇirugrā  
sutīkṣṇakhaṅgodyatapāṇirūpā samāyayau nairṛti ghoracāpā  toyālikā vāraṇapāśahastā vinirgatā yuddhamabhīpsamānā  
pracaṃḍavātaprabhavā ca devī kṣudhāvapustvaṃkuśapāṇi reva  kalpāntavahnipratimāṃ gadāṃ ca pāṇau gṛhītvā dhanadodbhavā ca  
yākṣeśvarī tīkṣṇamukhā virūpā nakhāyudhā nāgabhayaṃkarī ca  etāstathānyāśśataśo hi devyaḥ sunirgatāḥ saṃkulayuddhabhūmim  
dṛṣṭvā ca tatsainyamanaṃtapāraṃ vivarṇavarṇāśca suvismitāśca  samākulāssaṃcakitābhayādvai devyo babhūburhṛdadīnasattvāḥ  
cakrussamādhāya manassamastāstā devavadhvo vidhiśaktimukhyāḥ  susaṃmata tvena girīśaputryāḥ senāpatirvīrasughoravīryaḥ  
cakrurmahāyuddhamabhūtapūrvaṃ nidhāya buddhau ditijāḥ pradhānāḥ  nivartanaṃ mṛtyumathātmanaśca nārībhiranye varadānasattvāḥ  
atyadbhutaṃ tatra cakāra yuddhaṃ gaurī tadānīṃ sahitā sakhībhiḥ  kṛtvā raṇe cādbhutabuddhiśauṇḍaṃ senāpatiṃ vīrakaghoravīryam  
hiraṇyanetrātmaja eva bhūpaścakre mahāvyūhamaraṃ sukarmā  saṃbhāvya viṣṇuṃ ca nirīkṣya yāmyāṃ sudāruṇaṃ tadgilanāmadheyam  
mukhaṃ karālaṃ vidhisevayāsya tasmin kṛte bhagavānājagāma  kalpāntaghorārkasahasrakāṃtikīrṇañca vai kupitaḥ kṛtti vāsāḥ  
gate tato varṣasahasramātre tamāgataṃ prekṣya maheśvaraṃ ca  cakrurmahāyuddhamatīvamātraṃ nāryaḥ prahṛṣṭāssaha vīrakeṇa  
praṇamya gaurī giriśaṃ ca mūrdhnā saṃdarśayan bharturatīva śauryamam  gaurī prayuddhaṃ ca cakāra hṛṣṭā harastataḥ parvatarājaputrīm  
kaṃṭhe gṛhītvā tu guhāṃ praviṣṭo ramāsahasrāṇi visarjitāni  gaurī ca sanmānaśataiḥ prapūjya guhāmukhe vīrakameva sthāpayan  
tato na gaurīṃ giriśaṃ ca dṛṣṭvā'sureśvaro nītivicakṣaṇo hi  drutaṃ svadūtaṃ vidhasākhyameva sa preṣayāmāsa śivopakaṃṭham  
taistaiḥ prahārairapi jarja rāṃgastasmin raṇe devagaṇeritairyaḥ  jagāda vākyaṃ tu sagarvamugraṃ praviśya śaṃbhuṃ praṇipatya mūrdhnā  
dūta uvāca  saṃpreṣitohaṃ viviśe guhāṃtu hyaṣau'ndhakastvāṃ samuvāca vākyam  nāryā na kāryaṃ tava kiṃcidastivimuca nārīṃ taruṇīṃ surūpām  
prāyobhavāstāpasastajjuṣasva kṣāṃtaṃ mayā yatkamanīyamantaḥ  munirvirodhavya iti praciṃtya na tvaṃ munistāpasa kiṃ tu śatruḥ  
atīva daityeṣu mahāvirodhī yudhyasva vegena mayā pramathya  nayāmi pātālatalānurūpaṃ yamakṣayaṃ tāpasa dhūrta hi tvām  
sanatkumāra uvāca  etadvaco dūtamukhānniśamya kapālamālī tamuvāca kopāt  jvalanviṣādena mahāṃstrinetrassatāṃ gatirduṣṭamadaprahartā  
śiva uvāca  vyaktaṃ vacaste tadatīva cograṃ proktaṃ hi tattvaṃ tvaritaṃ prayāhi  kuruṣva yuddhaṃ hi mayā prasahya yadi praśaktosi balena hi tvam  
yaḥ syādaśakto bhuvi tasya kortho dārairdhanairvā sumanoharaiśca  āyāṃtu daityāśca balena mattā vicāryamevaṃ tu kṛtaṃ mayai tat  
śarīrayātrāpi kutastvaśakteḥ kurvantu yadyadvihitaṃ tu teṣām  mamāpi yadyatkaraṇīyamasti tattattkariṣyāmi na saṃśa yotra  
sanatkumāra uvāca  etadvacastadvidhasopi tasmācchrutvā harānnirgata eva hṛṣṭaḥ  prāgāttato garjitahuṃkṛtāni kurvaṃstatodaityapatessakāśam  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṇḍe yuddhaprāraṃbhadūtasamvādavarṇanaṃnāma pañcacatvāriṃśo'dhyāyaḥ  
sanatkumāra uvāca  tasyeṃgitajñaśca sa daityarājo gadāṃ gṛhītvā tvaritassasainyaḥ  kṛtvātha sā'gre gilanāmadheyaṃ sudāruṇaṃ devavarairabhedyam  
guhāmukhaṃ prāpya maheśvarasya bibheda śastrairaśaniprakāśaiḥ  anye tato vīrakameva śastrairavākirañchaila sutāṃ tathānye  
dvāraṃ hi kecidruciraṃ babhaṃjuḥ puṣpāṇi patrāṇi vināśayeyuḥ  phalāni mūlāni jalaṃ ca hṛdyamudyānamārgānapi khaṃḍayeyuḥ  
viloḍayeyurmuditāśca kecicchṛṃgāṇi śailasya ca bhānumaṃti  tato harassasmṛtavānsvasainyaṃ samāhvayankupitaḥ śūlapāṇiḥ  
bhūtāni cānyāni sudāruṇāni devānsasainyānsaha viṣṇumukhyān  āhūtamātrānugaṇāssasainyā rathairgajairvājivṛṣaiśca gobhiḥ  
uṣṭraiḥ kharaiḥ pakṣivaraiśca siṃhaiste sarvadevāḥ sahabhūtasaṃghaiḥ  vyāghraimṛgaissūkarasārasaiśca samīnamatsyaiśśiśumāramukhyaiḥ  
anyaiśca nānā vidhajīvasaṃghairviśīrṇadaṃśāḥ sphuṭitaissmaśānaiḥ  bhujaṃgamaiḥ pretaśataiḥ piśācairdivyairvimānaiḥ kamalākaraiśca  
nadīnadaiḥ parvatavāhanaiśca samāgatāḥ prāṃjalayaḥ praṇamya  kapardinaṃ tasthuradīnasattvāssenāpatiṃ vīrakameva kṛtvā  
visarjayāmāsa raṇāya devānviśrāṃtavāhānatha tatpinākī  yuddhe sthiraṃ labdhajayaṃ pradhānaṃ saṃpreṣitāste tu maheśvareṇa  
cakruryugāṃtapratimaṃ ca yuddhaṃ maryyādahīnaṃ sagilena sarve  daityendrasainyena sadaiva ghoraṃ krodhānnigīrṇāstridaśāstu saṃkhye  
tasminkṣaṇe yudhyamānāśca sarve brahmendraviṣṇvarkaśaśāṃkamukhyāḥ  āsannigīrṇā vidhasena tena sainye nigīrṇe'sti tu vīrako hi  
vihāya saṃgrāmaśiroguhāṃ tāṃ praviśya śarvaṃ praṇipatya mūrdhnā  provāca duḥkhābhihataḥ smarāriṃ suvīrako vāggmivaro'tha vṛttam  
nigīrṇaite sainyaṃ vidhasaditijenādya bhagavannigīrṇo'sau viṣṇustribhuvanagururdaityadalanaḥ  nigīrṇau candrārkaudruhiṇamaghavānau ca varadau nigīrṇāste sarve yamavaruṇavātāśca dhanadaḥ  
sthitosmyekaḥ prahvaḥ kimiha karaṇīyaṃ bhavatu me ajeyo daityendraḥ pramuditamanā daityasahitaḥ  
ajeyaṃ tvāṃ prāptaḥ pratibhayamanā mārutagatissvayaṃ viṣṇurdevaḥ kanakakaśipuṃ kaśyapasutam  nakhaistīkṣṇairbhaktyā tadapibhagavañchiṣṭavaśagaḥ pravṛttastrailokya vidhamatu malaṃ vyāttavadanaḥ  
vasiṣṭhādyaiśśapto bhuvanapatibhissaptamunibhistathābhūte bhūyastvamiti suciraṃ daityasahitaḥ  
tatastenoktāste praṇayavacanairātmani hitaiḥ kadāsmādvai ghorādbhavati mama mokṣo munivarāḥ  yataḥ kruddhairukto vidhasaharaṇādyuddhasamaye tato ghorairbāṇairvidalitamukhe muṣṭibhiralam  
badaryākhyāraṇye nanu harigṛhāpuṇyavasatau nisaṃstabhyātmānaṃ vigatakaluṣo yāsyasi param  tatasteṣāṃ vākyātpratidinamasau daityagilanaḥ kṣudhārtassaṃgrāmādbhramati punarāmodamuditaḥ  
tamasvedaṃ ghoraṃ jagaduditayossūryaśaśinoryathāśukrastubhyaṃ paramaripuratyaṃtavikaraḥ  hatāndevairdetyānpunaramṛtavidyāstutipadaissavīryānsaṃdṛṣṭānvraṇaśataviyuktānprakurute  
varaṃ prāṇāstyājyāstava mama tu saṃgrāmasamaye bhavānsākṣībhūtaḥ kṣaṇamapi vṛtaḥ kāryakaraṇe  
sanatkumāra uvāca  itīdaṃ satputrātpramathapatirākarṇya kupitaściraṃ dhyātvā cakre tribhuvanapatiḥ prāganupamam  pragāyatsāmākhyaṃ dinakarakarākāravapuṣā prahāsāttannāmnā tadanu nihataṃ tena ca tamaḥ  
prakāśesmiṃlloke punarapi mahāyuddhamakarodraṇe daityaissārddhaṃ vikṛtavadanairvīrakamuniḥ  śilācūrṇaṃ bhuktvā pravaramuninā yastu janitassa kṛtvā saṃgrāmaṃ puramapi purā yaśca jitavān  
mahārudrassadyaḥ sa khalu ditijenātigilitastataścāsau nandī niśitaśaraśūlāsisahitaḥ  pradhāno yodhānāṃ munivaraśatānāmapi mahānnivāso vidyānāṃ śamadamamahādhairyasahitaḥ  
nirīkṣyaivaṃ paścādvṛṣabhavaramāruhya bhagavānkaparddī yuddhārthī vidhasaditijaṃ sammukhamukhaḥ  japandivyaṃ mantraṃ nigalanavidhānodgilanakaṃ sthitassajjaṃ kṛtvā dhanuraśanikalpānapi śarān  
tatau niṣkāṃto'sau vidhasavadanādvīrakamunirgṛhītvā tatsarve svabalamatulaṃ viṣṇusahitaḥ  samudgīrṇāssarve kamalajabalārīndudinapāḥ prahṛṣṭaṃ tasainyaṃ punarapi mahāyuddhamakarot  
jite tasmiñchukrastadanu ditijānyuddhavihatān yadā vidyāvīryātpunarapi sajīvānprakurute  tadā baddhvānītaḥ paśuriva gaṇaibhūtapataye nigīrṇastenāsau tripuraripuṇā dānavaguruḥ  
vinaṣṭe śukrākhyo suraripunivāsastadakhilo jito dhvasto bhagno bhṛśamapi suraiścāpi dalitam  prabhūtairbhūtaughairditijakuṇapagrāsarasikaissaruṃḍairnṛtyadbhirniśitaśaraśaktyuddhṛtakaraiḥ  
pramattairvetālaissudṛḍhakaratuṃḍairapi khagaivṛkairnānābhedaiśśavakuṇapapūrṇāsyakavalaiḥ  vikīrṇe saṃgrāme kanakakaśiporvaṃśajanakaściraṃ yuddhaṃ kṛtvā hariharamahendraiśca vijitaḥ  
praviṣṭe pātāle girijaladhiraṃdhrāṇyapi tathā tatassainye kṣīṇe ditijavṛṣabhaścāṃdhakavaraḥ  prakope devānāṃ kadanadavaro viśvadalano gadāghātairghorairvidalitamadaścāpi hariṇā  
na vai yassagrāmaṃ tyajati varalabdhaḥ kilaḥ yata stadā tāḍairghoraistridaśapatinā pīḍitatanuḥ  tataśśastrāstraughaistarugirijalaiścāśu vibudhāñjigāyoccairgarjanpramathapatimāhūya śanakaiḥ  
sthito yuddhaṃ kurvanraṇapatitaśastrairbahuvidhaiḥ parikṣīṇaissarvaistadanu girijā rudramatudat  tathā vṛkṣaissarpairaśaninivahaiḥ śastrapa ṭalairvirūpairmāyābhiḥ kapaṭaracanāśambaraśataiḥ  
vijetuṃ śaileśaṃ kuhakamaparaṃ tatra kṛtavānmahāsattvo vīrastripurariputulyaśca matimān  na vadhyo devānāṃ varaśatamanonmādavivaśaḥ prabhūtaiśśastrāstraissapadi ditijo jarjaratanuḥ  
tadīyādviṣyandātkṣiti talagatairandhakagaṇairativyāptaghoraṃ vikṛtavadanaṃ svātmasadṛśam  dadhatkalpāṃtāgnipratimavapuṣā bhūtapatinā triśūle nodbhinnastripuraripuṇā dāruṇataram  
yadā sainyāsainyaṃ paśupatihatādanyadabhavadvraṇotthairatyuṣṇaiḥ piśitanisṛtairbindubhiralam  tadā viṣṇuryogā tpramathapatimāhūya matimān cakārograṃ rūpaṃ vikṛtavadanaṃ straiṇamajitam  
karālaṃ saṃśuṣkaṃ bahubhujalatākrāṃtakupito viniṣkrāṃtaḥ karṇādraṇaśirasi śaṃbhośca bhagavān  
raṇasthā sā devī caraṇayugalālaṃkṛtamahī stutā devaissarvaismadanu bhagavān preritamatiḥ  kṣudhārtā tatsainyaṃ ditijanisṛtaṃ tacca rudhiraṃ papau sātyuṣṇaṃ tadraṇaśirasi sṛkkardamamalam  
tatastveko daityastadapi yuyudhe śuṣkarudhirastalāghātairghoraiśanisadṛśairjānucaraṇaiḥ  nakhairvajrākārairmukhabhujaśirobhiśca giriśaṃ smaran kṣātraṃ dharmaṃ svakula vihitaṃ śāśvatamajam  
raṇe śāṃtaḥ paścātpramathapatinā bhinnahṛdayastriśūle saproto nabhasi vidhṛtassthāṇusadṛśaḥ  adhaḥkāyaśśuṣkasnapanakiraṇairjīrṇatanumāñjalāsārermeghaiḥ pavanasahitaiḥ kleditavapuḥ  
viśīrṇastigmāṃśostuhinaśakalākāraśakalastathābhūtaḥ prāṇāṃstadapi na jahau daitya vṛṣabhaḥ  tadā tuṣṭaśśaṃbhuḥ paramakaruṇāvāridhirasau dadau tasmai prītyā gaṇapatipadaṃ tena vinutaḥ  
tato yuddhasyāṃte bhuvanapatayassārtha ramaṇaistavairnānābhedaiḥ pramathapatimabhyarcya vidhivat  haribrahmādyāste paramanutibhisstuṣṭuvuralaṃ nataskaṃdhāḥ prītā jayajaya giraṃ procya sukhitāḥ  
harastaistaissārddhaṃ girivaraguhāyāṃ pramudito visṛjyaikānaṃśān vividhabalinā pūjyasunagān  cakārājñāṃ krīḍāṃ girivara sutāṃ prāpya muditāṃ tathā putraṃ ghorādvidhasavadanānmuktamanagham  
iti śrīśivamahā purāṇe dvitīyāyāṃ rudrasaṃhitāyāṃ paṃcame yuddhakhaṇḍe aṃdhakavadhopākhyāne andhakayuddhavarṇanaṃ nāma ṣaṭcatvāriṃśo'dhyāyaḥ  
vyāsa uvāca  tasminmahati saṃgrāme dāruṇe lomaharṣaṇe  śukro daityapatirvidvānbhakṣitastripurāriṇā  
iti śrutaṃ samāsānme tatpunarbrūhi vistarāta  kiṃ cakāra mahāyogī jaṭharasthaḥ pinākinaḥ  
na dadāha kathaṃ śabhośśukraṃ taṃ jaṭharānalaḥ  kalpāntadahanaḥ kālo dīptatejāśca bhārgavaḥ  
viniṣkrāṃtaḥ kathaṃ dhīmācchaṃbhorjaṭharapaṃjarāt  kathamārādhayāmāsa kiyatkālaṃ sa bhārgavaḥ  
atha ca labdhavānvidyāṃ tāṃ mṛtyuśamanīṃ parām  kā sā vidyā parā tāta yathā mṛtyurhi vāryate  
lebhendhako gāṇapatyaṃ kathaṃ śūlā dvinirgataḥ  devadevasya vai śaṃbhormunerlīlāvihāriṇaḥ  
etatsarvamaśeṣeṇa mahādhīman kṛpāṃ kuru  śivalīlāmṛtaṃ tāta śṛṇvata kathayasva me  
brahmovāca  iti tasya vacaḥ śrutvā vyāsasyāmitatejasaḥ  sanatkumāraḥ provāca smṛtvā śivapadāṃbujam  
sanatkumāra uvāca  śṛṇu vyāsa mahābuddhe śivalīlāmṛtaṃ param  dhanyastvaṃ śaivamukhyosi mamānandakaraḥ svataḥ  
pravartamāne samare śaṃkarāṃdhakayostayoḥ  anirbhedyapavivyūhagirivyūhādhināthayoḥ  
purā jayo babhūvāpi daityānāṃ balaśālinām  śivaprabhā vādabhavatpramathānāṃ mune jayaḥ  
tacchutvāsīdviṣaṇṇo hi mahādaityoṃdhakāsuraḥ  kathaṃ syānme jaya iti vicāraṇaparo'bhavat  
apasṛtya tato yuddhādaṃdhakaḥ parabuddhimān  drutamabhyagamadvīra ekalaśśukrasannidhim  
praṇamya svaguruṃ kāvyamavaruhya rathācca saḥ  babhāṣedaṃ vicāryātha sāṃjalirnītivittamaḥ  
aṃdhaka uvāca  bhagavaṃstvāmupāśritya gurorbhāvaṃ vahāmahe  parājitā bhavāmo no sarvadā jayaśālinaḥ  
tvatprabhāvātsadā devānsamastānsānugānvayam  manyāmahe haroṣendramukhānapi hi kattṛṇān  
asmatto bibhyati surāstadā bhavadanugrahāt  gajā iva haribhyaśca tārkṣyebhya iva pannagāḥ  
anirbhedyaṃ pavivyūhaṃ viviśurdaitya dānavāḥ  pramathānīkamakhilaṃ vidhūya tvadanugrahāt  
vayaṃ tvaccharaṇā bhūtvā sadā gā iva niścalāḥ  sthitvā carāmo niśśaṃkamājāvapi hi bhārgava  
rakṣarakṣābhito vipra pravrajya śaraṇāgatān  asurāñchatrubhirvīrairarditāṃśca mṛtānapi  
prathamairbhīmavikrāṃtaiḥ krāṃtānmṛtyupramāthibhiḥ  sūditānpatitānpaśya huṃḍādīnmadgaṇānvarān  
yaḥ pītvā kaṇadhūmaṃ vai sahasraṃ śaradāṃ purā  tvayā prāptā varā vidyā tasyāḥ kāloyamāgataḥ  
adya vidyāphalaṃ tatte sarve paśyaṃtu bhārgava  pramathā asurānsarvān kṛpayā jīvayiṣyataḥ  
sanatkumāra uvāca  itthamandhakavākyaṃ sa śrutvā dhīro hi bhārgavaḥ  tadā vicārayāmāsa dūyamānena cetasā  
kiṃ kartavyaṃ mayādyāpi kṣemaṃ me syātkathaṃ tviti  sannipātavidhirjīvaḥ sarvathānucito mama  
vidheyaṃ śaṃkarātprāptā tadguṇān prati yojaye  tadraṇe marditānvīraḥ pramathaiśśaṃkarānugaiḥ  
śaraṇāgatadharmotha pravarassarvato hṛdā  vicārya śukreṇa dhiyā tadvāṇī svīkṛtā tadā  
kiṃcitsmitaṃ tadā kṛtvā so'bravīddānavādhipam  bhārgavaśśivapādābjaṃ sappā svasthena cetasā  
śukra uvāca  yattvayā bhāṣitaṃ tāta tatsarvaṃ tathyameva hi  etadvidyopārjanaṃ hi dānavārthaṃ kṛtaṃ mayā  
dussahaṃ kaṇadhūmaṃ vai pītvā varṣasahasrakam  vidyeyamīśvarātprāptā baṃdhūnāṃ sukhadā sadā  
pramathairmathitāndaityānraṇehaṃ vidyayānayā  utthāpayiṣye mlānāni śasyāni jalabhugyathā  
nirvraṇānnīrujaḥ svasthānsuptveva puna rutthitān  muhūrtesmiṃśca draṣṭāsi daityāṃstānutthitānnijān  
sanatkumāra uvāca  ityuktvā sodhakaṃ śukro vidyāmāvartayatka viḥ  ekaikaṃ daityamuddiśya smṛtvā vidyeśamādarāt  
vidyāvartanamātreṇa te sarve daityadānavāḥ  uttasthuryugapadvīrāssuptā iva dhṛtāyudhāḥ  
sadābhyastā yathā vedāssamare vā yathāmbudā  śradayārthāstathā dattā brāhmaṇebhyo yathāpadi  
ujjīvitāṃstu tāndṛṣṭvā huṃḍādīṃśca mahāsurān  vinedurasurāḥ sarve jalapūrṇā ivāṃbudāḥ  
raṇodyatāḥ punaścāsangarjaṃto vikaṭānravān  pramathaissaha nirbhītā mahābalaparākramāḥ  
śukreṇojjīvitāndṛṣṭvā pramathā daityadānavān  visiṣmire tatassarve naṃdyādyā yuddhadurmadāḥ  
vijñāpyamevaṃ karmaitaddeveśe śaṃkare'khilam  vicārya buddhimaṃtaśca hyevaṃ te'nyonyamabruvan  
āścaryarūpe pramatheśvarāṇāṃ tasmiṃstathā vartati yuddhayajñe  amarṣito bhārgavakarma dṛṣṭvā śilādaputro'bhyagamanmaheśam  
jayeti coktvā jayayonimugramuvāca naṃdī kanakāvadātam  gaṇeśvarāṇāṃ raṇakarma deva devaiśca sendrairapi duṣkaraṃ sat  
tadbhārgaveṇādya kṛtaṃ vṛthā nassaṃjīvatāṃstānhi mṛtānvipakṣān  āvartya vidyāṃ mṛtajīvadātrīmekekamuddiśya sahelamīśa  
tuhuṃḍahuṃḍādikakuṃbhajaṃbhavipā kapākādimahāsurendrāḥ  yamālayādadya punarnivṛttā vidrāvayaṃtaḥ pramathāṃścaraṃti  
yadi hyasau daityavarānnirastānsaṃjīvayedatra punaḥ punastān  jayaḥ kuto no bhavitā maheśa gaṇeśvarāṇāṃ kuta eva śāṃtiḥ  
 sanatkumāra uvāca  ityevamuktaḥ pramatheśvareṇa sa naṃdinā vai pramatheśvareśaḥ  uvāca devaḥ prahasaṃstadānīṃ taṃ naṃdinaṃ sarvagaṇeśarājam  
śiva uvāca  nandinprayāhi tvarito'ti mātraṃ dvijendravaryaṃ ditinandanānām  madhyātsamuddhṛtya tathā nayāśu śyeno yathā lāvakamaṃḍajātam  
sanatkumāra uvāca  sa evamukto vṛṣabhadhvajena nanāda naṃdī vṛṣasiṃhanādaḥ  jagāma tūrṇaṃ ca vigāhya senāṃ yatrābhavadbhārgavavaṃśadīpaḥ  
taṃ rakṣyamāṇaṃ ditijaissamastaiḥ pāśāsivṛkṣopalaśailahastaiḥ  vikṣobhya daityānbalavāñjahāra kāvyaṃ sa nandī śarabho yathebham  
srastāṃbaraṃ vicyutabhūṣaṇaṃ ca vimuktakeśaṃ balinā gṛhītam  vimocayiṣyaṃta ivānujagmuḥ surārayassiṃharavāṃstyajaṃtaḥ  
daṃbholi śūlāsiparaśvadhānāmuddaṃḍacakropalakaṃpanānām  naṃdīśvarasyopari dānavendrā varṣaṃ vavarṣurjaladā ivogram  
taṃ bhārgavaṃ prāpya gaṇādhirājo mukhāgninā śastraśatāni dagdhvā  āyātpravṛddhe'suradevayuddhe bhavasya pārśve vyathitāripakṣaḥ  
ayaṃ sa śukro bhagavannitīdaṃ nivedayāmāsa bhavāya śīghram  jagrāha śukraṃ sa ca devadevo yathopahāraṃ śucinā pradattam  
na kiṃciduktvā sa hi bhūtagoptā cikṣepa vaktre phalavatkavīndram  hāhāravastairasuraissamastairuccairvimukto hahaheti bhūri  
iti śrīśiva mahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe aṃdhakayuddhe śukranigīrṇanavarṇanaṃ nāma saptacatvāriṃśo'dhyāyaḥ  
vyāsa uvāca  śukre nigīrṇe rudreṇa kimakārṣuśca dānavāḥ  aṃdhakeśā mahāvīrā vada tattvaṃ mahāmune  
sanatkumāra uvāca  kāvye nigīrṇe girijeśvareṇa daityā jayāśārahitā babhūvuḥ  hastairvimuktā iva vāraṇendrāḥ śṛṃgairvihīnā iva govṛṣāśca  
śiro vihīnā iva devasaṃghā dvijā yathā cādhyayanena hīnāḥ  nirudyamāssattvagaṇā yathā vai yathodyamā bhāgyavivarjitāśca  
patyā vihīnāśca yathaiva yoṣā yathā vipakṣāḥ khalu mārgaṇaughāḥ  āyūṃṣi hīnāni yathaiva puṇyairvratairvihīnāni yathā śrutāni  
vinā yathā vaibhavaśaktimekāṃ bhavaṃti hīnāssvaphalaiḥ kriyaughāḥ  yathā viśūrāḥ khalu kṣatriyāśca satyaṃ vinā dharmagaṇo yathaiva  
nandinā cā hṛte śukre gilite ca viṣādinā  viṣādamagamandaityā yatamānaraṇotsavāḥ  
tān vīkṣya vigatotsāhānaṃdhakaḥ pratyabhāṣata  daityāṃstuhuṃḍāhuṃḍadīnmahādhīraparākramaḥ  
aṃdhaka uvāca  kaviṃ vikramya nayatā nandinā vaṃcitā vayam  tanūrvinā kṛtāḥ prāṇāssarveṣāmadya no nanu  
dhairyaṃ vīryaṃ gatiḥ kīrtissattvaṃ tejaḥ parākramaḥ  yugapanno hṛtaṃ sarvamekasmin bhārgave hṛte  
dhigasmān kulapūjyo yairekopi kulasattamaḥ  gurussarvasamarthaśca trātā trāto na cāpadi  
tadyūyamavilaṃbyeha yudhyadhvamaribhissaha  vīraistaiḥ pramathaivīrāḥ smṛtvā gurupadāṃbujam  
guroḥ kāvyasya sukhadau smṛtvā caraṇapaṃkajau  sūdayiṣyāmyahaṃ sarvān pramathān saha nandinā  
adyaitān vivaśān hatvā sahadevaissavāsavaiḥ  bhārgavaṃ mocayiṣyāmi jīvaṃ yogīva karmataḥ  
sa cāpi yogī yogena yadi nāma svayaṃ prabhuḥ  śarīrāttasya nirgacchedasmākaṃ śeṣapālitā  
sanatkumāra uvāca  ityandhakavacaḥ śrutvā dānavā meghanissvanāḥ  pramathān nirdayāḥ prāhurmartavye kṛtaniścayāḥ  
satyāyuṣi na no jātu śaktāssyuḥ pramathā balāt  asatyāyupi kiṃ gatvā tyaktvā svāminamāhave  
ye svāminaṃ vihāyāto bahumānadhanā janāḥ  yāṃti te yāṃti niyatamaṃdhatāmisramālayam  
ayaśastamasā khyātiṃ malinīkṛtya bhūriśaḥ  ihāmutrāpi sukhino na syurbhagnā raṇājire  
kiṃ dānai kiṃ tapobhiśca kiṃ tīrthaparimajjanaiḥ  dhārātīrthe yadi snānaṃ punarbhavamalāpahe  
saṃprathāryeti tadvākyaṃ daityāste danujāstathā  mamaṃthuḥ pramathānājau raṇabherīṃ ninādya ca  
tatra bāṇāsivajraughaiḥ kaṭhinaiśca śilāmayaiḥ  bhuśuṇḍibhiṃdipālaiśca śakti bhallaparaśvadhaiḥ  
khaṭvāṃgaiḥ paṭṭiśaiśśūlairlakuṭairmusalairalam  parasparamabhighnaṃtaḥ pracakruḥ kadanaṃ mahat  
kārmukāṇāṃ vikṛṣṭānāṃ patatāṃ ca patattriṇām  bhiṃdipālabhuśuṃḍīnāṃ kṣveḍitānāṃ ravo'bhavat  
raṇatūryyaninādaiśca gajānāṃ bahubṛṃhitaiḥ  heṣāravairhayānāṃ ca mahānkolāhalo'bhavat  
astisvanairavāpūri dyāvābhūmyoryadaṃtaram  abhīrūṇāṃ ca bhīrūṇāṃ mahāromodgamo'bhavat  
gajavājimahārāvasphuṭaśabdagrahāṇi ca  bhagnadhvajapatākāni kṣīṇapraharaṇāni ca  
rudhirodgāracitrāṇi vyaśvahastirathāni ca  pipāsitāni sainyāni mumūrcchurubhayatra vai  
atha te pramathā vīrā naṃdiprabhṛtayastadā  balena jaghnurasurānsarvānprāpurjayaṃ mune  
dṛṣṭvā sainyaṃ ca pramatherbhajyamānamitastataḥ  dudrāva rathamāsthāya svayamevāṃdhako gaṇān  
śarāvāraprayuktaistairvajrapātairnagā iva  pramathā neśire cāstrairnistoyā iva toyadāḥ  
yāṃtamāyāṃtamālokya dūrasthaṃ nikaṭasthitam  pratyekaṃ romasaṃkhyābhirvivyādheṣubhirandhakaḥ  
dṛṣṭvā sainyaṃ bhajyamānamaṃdhakena balīyasā  skaṃdo vināyako naṃdī somanaṃdyādayaḥ pare  
pramathā prabalā vīrāśśaṃkarasya gaṇā nijāḥ  cukrudhussamaraṃ cakrurvicitraṃ ca mahābalāḥ  
vināyakena skaṃdena naṃdinā somanaṃdinā  vīreṇa naigameyena vaiśākhena balīyasā  
ityādyaistu gaṇairugrairaṃdhakopyadhakīkṛtaḥ  triśūlaśaktibāṇaughadhārāsaṃpātapātibhiḥ  
tataḥ kolāhalo jātaḥ pramathāsurasainyayoḥ  tena śabdena mahatā śukraśśaṃbhūdare sthgtiḥ  
chidrānveṣī bhramansotha viniketo yathānilaḥ  saptalokānsapātālānrudradehe vyalokayat  
brahmanārāyaṇendrāṇāṃ sādityāpsarasāṃ tathā  bhuvanāni vicitrāṇi yuddhaṃ ca pramathāsuram  
sa varṣāṇāṃ śataṃ kukṣau bhavasya parito bhraman  na tasya dadṛśe randhraṃ śuce raṃdhraṃ khalo yathā  
śāṃbhavenātha yogena śukrarūpeṇa bhārgavaḥ  imaṃ maṃtravaraṃ japtvā śaṃbhorjaṭharapaṃjarāt  
niṣkrāṃtaṃ liṃgamārgeṇa praṇanāma tataśśivam  gauryyā gṛhītaḥ putrārthaṃ tadavighneśvarīkṛtaḥ  
atha kāvyaṃ viniṣkrātaṃ śukramārgeṇa bhārgavam  dṛṣṭvovāca maheśāno vihasya karuṇānidhiḥ  
maheśvara uvāca  śukravannissṛto yasmālliṃgānme bhṛgunandana  karmaṇā tena śuklatvaṃ mama putrosi gamyatām  
sanatkumāra uvāca  ityevamukto devena śukrorkasadṛśadyutiḥ  praṇanāma śivaṃ bhūyastuṣṭāva vihitāṃjaliḥ  
śukra uvāca  anaṃtapādastvamanaṃtamūrtiranaṃtamūrddhāṃtakaraśśivaśca  anaṃtabāhuḥ kathamīdṛśaṃ tvāṃ stoṣye ha nutyaṃ praṇipatya mūrdhnā  
tvamaṣṭamūrtistvamanaṃtamūrtistvamiṣṭadassarvasurāsurāṇām  aniṣṭadṛṣṭaśca vimardakaśca stoṣye ha nutyaṃ kathamīdṛśaṃ tvām  
sanatkumāra uvāca  iti stutvā śivaṃ śukraḥ punarnatvā śivājñayā  viveśa dānavānīkaṃ meghamālāṃ yathā śaśī  
nigīrṇanamiti proktaṃ śaṃkareṇa kave raṇe  śṛṇu maṃtraṃ ca taṃ japto yaśśaṃbhoḥ kavinodare  
iti śrīśivamahāpurāṇe dvitīyāyāṃ rudra saṃhitāyāṃ pañcame yuddhakhaṃḍe śukranigīrṇanaṃ nāmāṣṭacatvāriṃśo'dhyāyaḥ  
sanatkumāra uvāca  oṃ namaste deveśāya surāsuranama skṛtāya bhūtabhavyamahādevāya haritapigalalocanāya balāya buddhirūpiṇe vaiyāghravasanacchadāyāraṇeyāya trailokyaprabhave īśvarāya harāya haritanetrāya yugāntakaraṇāyānalāyagaṇeśāyalokapālāya mahābhujāyamahāhastāya śūline mahādaṃṣṭriṇe kālāya maheśvarāyaavyayāya kālarūpiṇe nīlagrīvāya mahodarāya gaṇādhyakṣāya sarvātmane sarvabhāvanāya sarvagāya mṛtyuhaṃtre pāriyātrasuvratāya brahmacāriṇe vedānta gāya tapoṃtagāya paśupataye vyaṃgāya śūlapāṇaye vṛṣaketave haraye jaṭine śikhaṃḍine lakuṭine mahāyaśase bhūteśvarāya guhāvāsine vīṇā paṇavatālaṃbate amarāya darśanīyāya bālasūryanibhāya śmaśānavāsine bhagavate umāpataye arindamāya bhagasyākṣipātine pūṣṇordaśananāśanāya kūrakartakāya pāśahastāya pralayakālāya ulkāmukhāyāgniketave munaye dīptāya viśāṃpataye unnayate janakāya caturthakāya loka sattamāya vāmadevāya vāgdākṣiṇyāya vāmato bhikṣave bhikṣurūpiṇe jaṭine svayaṃjaṭilāya śakrahastapratistaṃbhakāya vasūnāṃ staṃbhāya kratave kratukarāya kālāya medhāvine madhukarāya calāya vānaspatyāya vājasaneti samāśramapūjitāya jagaddhātre jagatkartre puruṣāya śāśvatāya dhruvāya dharmādhyakṣāya trivartmane bhūtabhāvanāya trinetrāya bahurūpāya sūryāyutasamaprabhāya devāya sarvatūryaninādine sarvabādhāvimocanāya baṃdhanāya sarvadhāriṇe dharmmottamāya puṣpadaṃtāyāpi bhāgāya mukhāya sarvaharāya hiraṇyaśravase dvāriṇe bhīmāya bhīmaparākramāya oṃnamo namaḥ  sanatkumāra uvāca  imaṃ mantravaraṃ japtvā śukro jaṭharapaṃjarāt  niṣkrānto liṃgamārgeṇa śaṃbhośśukramivotkaṭam  
gauryā gṛhītaḥ putrārthaṃ viśveśena tataḥ kṛtaḥ  ajaraścāmaraḥ śrīmāndvitīya iva śaṃkaraḥ  
tribhirvarṣasahasraistu samatītairmahītale  maheśvarātpunarjātaḥ śukro vedanidhirmuniḥ  
dadarśa śūle saṃśuṣkaṃ dhyāyaṃtaṃ parameśvaram  aṃdhakaṃ dhairyasadvanyadānaveśaṃ tapasvinam  
mahādevaṃ virūpākṣaṃ candrārddhakṛtaśekharam  amṛtaṃ śāśvataṃ sthāṇuṃ nīlakaṃṭhaṃ pinākinam  
vṛṣabhākṣaṃ mahājñeyaṃ puruṣaṃ sarvakāmadam  kāmāriṃ kāmadahanaṃ kāmarūpaṃ kapardinam  
virūpaṃ giriśaṃ bhīmaṃ sragviṇaṃ raktavāsasam  yoginaṃ kāladahanaṃ tripuraghnaṃ kapālinam  
gūḍhavrataṃ guptamaṃtraṃ gaṃbhīraṃ bhāvagocaram  aṇimādiguṇādhāratrilokyaiśvaryyadāyakam  
vīraṃ vīrahaṇaṃ ghoraṃ virūpaṃ māṃsalaṃ paṭum  mahāmāṃsādamunmattaṃ bhairavaṃ vai maheśvaram  
trailokyadrāvaṇaṃ lubdhaṃ lubdhakaṃ yajñasūdanam  kṛttikānāṃ sutairyuktamunmattakṛttivāsasam  
gajakṛttiparīdhānaṃ kṣubdhaṃ bhujagabhūṣaṇam  dadyālaṃbaṃ ca vetālaṃ ghoraṃ śākinipūjitam  
aghoraṃ ghoradaityaghnaṃ ghoraghoṣaṃ vanaspatim  bhasmāṃgaṃ jaṭilaṃ śuddhaṃ bheruṃḍaśatasevitam  
bhūteśvaraṃ bhūtanāthaṃ pañcabhūtāśritaṃ khagam  krodhitaṃ niṣṭhuraṃ caṇḍaṃ caṇḍīśaṃ caṇḍikāpriyam  
caṇḍaṃ tuṃgaṃ garutmaṃtaṃ nityamāsavabhojanam  lelihānaṃ mahāraudraṃ mṛtyuṃ mṛtyoragocaram  
mṛtyormṛtyuṃ mahāsenaṃ śmaśānāraṇyavāsinam  rāgaṃ virāgaṃ rāgāṃdhaṃ vītarāgaśatācitam  
sattvaṃ rajastamodharmamadharmaṃ vāsavānujam  satyaṃ tvasatyaṃ sadrūpamasadrūpamahetukam  
arddhanārīśvaraṃ bhānuṃ bhānukoṭiśataprabham  yajñaṃ yajñapatiṃ rudramīśānaṃ varadaṃ śivam  
aṣṭottaraśataṃ hyetanmūrtīnāṃ paramātmanaḥ  śivasya dānavo dhyāyanmuktastasmānmahābhayāt  
divyenāmṛtavarṣeṇa so'bhiṣiktaḥ kapardinā  tuṣṭena mocitaṃ tasmācchūlāgrādavaropitaḥ  
uktaścātha mahādaityo maheśānena soṃ'dhakaḥ  asurassāṃtvapūrvaṃ yatkṛtaṃ sarvaṃ mahātmanā  
īśvara uvāca  bho bho daityendratuṣṭo'smi damena niyamena ca  śauryeṇa tava dhairyeṇa varaṃ varaya suvrata  
ārādhitastvayā nityaṃ sarvanirdhūtakalmaṣaḥ  varado'haṃ varārhastvaṃ mahādaityendrasattama  
prāṇasaṃdhāraṇādasti yacca puṇyaphalaṃ tava  tribhirvarṣasahasraistu tenāstu tava nirvṛtiḥ  
sanatkumāra uvāca  etacchrutvāṃdhakaḥ prāha vepamānaḥ kṛtāṃjaliḥ  bhūmau jānudvayaṃ kṛtvā bhagavaṃtamumāpatim  
aṃdhaka uvāca  bhagavanyanmayokto'si dīnodīnaḥ parātparaḥ  harṣagadgadayā vācā mayā pūrvaṃ raṇājire  
yadyatkṛtaṃ vimūḍhatvātkarma lokeṣu garhitam  ajānatā tvāṃ tatsarvaṃ prabho manasi mā kṛthāḥ  
pārvatyāmapi duṣṭaṃ yatkāmadoṣātkṛtaṃ mayā  kṣamyatāṃ me mahādeva kṛpaṇo duḥkhito bhṛśam  
duḥkhitasya dayā kāryā kṛpaṇasya viśeṣataḥ  dīnasya bhaktiyuktasya bhavatā nityameva hi  
sohaṃ dīno bhaktiyukta āgataśśaraṇaṃ tava  rakṣā mayi vidhātavyā racito'yaṃ mayāṃjaliḥ  
iyaṃ devī jaganmātā parituṣṭā mamopari  krodhaṃ vihāya sakalaṃ prasannā māṃ nirīkṣatām  
kvāsyāḥ krodhaḥ kva kṛpaṇo daityo'haṃ candraśekhara  tatsoḍhā nāhamarddhenducūḍa śaṃbho maheśvara  
kva bhavānparamodāraḥ kva cāhaṃ vivaśīkṛtaḥ  kāmakrodhādibhirdoṣairjarasā mṛtyunā tathā  
ayaṃ te vīrakaḥ putro yuddhaśauṃḍo mahābalaḥ  kṛpaṇaṃ māṃ samālakṣya mā manyuvaśamanvagāḥ  
tuṣārahāraśītāṃśuśaṃkhakundenduvarṇa bhāk  paśyeyaṃ pārvatīṃ nityaṃ mātaraṃ gurugauravāt  
nityaṃ bhavadbhyāṃ bhaktastu nirvairo daivataiḥ saha  nivaseyaṃ gaṇaissārddhaṃ śāṃtā tmā yogaciṃtakaḥ  
mā smareyaṃ punarjātaṃ viruddhaṃ dānavodbhavam  tvatkṛpāto maheśāna dehyetadvaramuttamam  
sanatkumāra uvāca  etāvaduktvā vacanaṃ daityendro maunamāsthitaḥ  dhyāyaṃstrilocanaṃ devaṃ pārvatīṃ prekṣya mātaram  
tato dṛṣṭastu rudreṇa prasannenaiva cakṣuṣā  smṛtavānpūrvavṛttāṃtamātmano janma cādbhutam  
tasminsmṛte ca vṛttāṃte tataḥ pūrṇamanorathaḥ  praṇamya mātāpitarau kṛtakṛtyo'bhavattataḥ  
pārvatyā mūrdhnyupāghrātaśśaṃkareṇa ca dhīmatā  tathā'bhilaṣitaṃ lebhe tuṣṭādbālenduśekharāt  
etadvassarvamākhyātamandhakasya purātanam  gāṇapatyaṃ mahādevaprasādātparasaukhyadam  
mṛtyuṃjayaśca kathito maṃtro mṛtyuvināśanaḥ  paṭhitavyaḥ prayatnena sarvakāmaphalapradaḥ  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṇḍe aṃdhakagaṇa jīvitaprāptivarṇanaṃ nāmaikonapañcāśattamo'dhyāyaḥ  
sanatkumāra uvāca  śṛṇu vyāsa yathā prāptā mṛtyupraśamanī parā  vidyā kāvyena muninā śivānmṛtyuñjayābhidhāt  
purāsau bhṛgudāyādo gatvā vārāṇasīṃ purīm  bahukālaṃ tapastepe dhyāyanviśveśvaraṃ prabhum  
sthāpayāmāsa tatraiva liṃgaṃ śaṃbhoḥ parātmanaḥ  kūpaṃ cakāra sadramyaṃ vedavyāsa tadagrataḥ  
paṃcāmṛtairdroṇamitairlakṣakṛtvaḥ prayatnataḥ  snāpayāmāsa deveśaṃ sugaṃdhasnapanairbahu  
sahasrakṛtvo deveśaṃ candanairyakṣakardamaiḥ  samāliliṃpa suprītyā sugandhodvarttanānyanu  
rājacaṃpakadhattūraiḥ karavīrakuśeśayaiḥ  mālatīkarṇikāraiśca kadaṃbairbakulotpalaiḥ  
mallikāśatapatrībhissiṃdhuvāraissakiṃśukaḥ  bandhūkapuṣpaiḥ punnāgairnāgakeśarakeśaraiḥ  
navamallīcibilikaiḥ kuṃdaissamucukundakaiḥ  mandārairbilvapatraiśca droṇairmarubakairvṛkaiḥ  granthiparṇairdamanakaiḥ suramyaiścūtapallavaiḥ  
tulasīdevagaṃdhārībṛhatpatrīkuśāṃkuraiḥ  nadyāvartairagastyaiśca saśālairdevadārubhiḥ  
kāṃcanāraiḥ kurabakairdūrvāṃkurakuruṃṭakaiḥ  pratyekamebhiḥ kusumaiḥ pallavairaparairapi  
patraiḥ sahasrapatraiśca ramyairnānāvidhaiśśubhaiḥ  sāvadhānena suprītyā sa samānarca śaṃkaram  
gītanṛtyopahāraiśca saṃstutaḥ stutibhirbahu  nāmnāṃ sahasrairanyaiśca stotraistuṣṭāva śaṃkaram  
sahasraṃ pañcaśaradāmitthaṃ śukro maheśvaram  nānāprakāravidhinā maheśaṃ sa samarcayat  
yadā devaṃ nānuloke manāgapi varonmukham  tadānyaṃ niyamaṃ ghoraṃ jagrāhātīva dussaham  
prakṣālya cetaso'tyaṃtaṃ cāṃcalyākhyaṃ mahāmalam  bhāvanāvārbhirasakṛdiṃdriyaissahitasya ca  
nirmalīkṛtya tacceto ratnaṃ dattvā pinākine  prayayau kaṇadhūmaughaṃ sahasraṃ śaradāṃ kaviḥ  
kāvyamitthaṃ tapo ghoraṃ kurvantaṃ dṛḍhamānasam  prasasāda sa taṃ vīkṣya bhārgavāya maheśvaraḥ  
tasmālliṃgādvinirgatya sahasrārkādhikadyutiḥ  uvāca taṃ virūpākṣassākṣāddākṣāyaṇīpatiḥ  
maheśvara uvāca  taponidhe mahābhāga bhṛguputra mahāmune  tapasānena te nityaṃ prasanno'haṃ viśeṣataḥ  
manobhilaṣitaṃ sarvaṃ varaṃ varaya bhārgava  prītyā dāsye'khilānkāmānnādeyaṃ vidyate tava  
sanatkumāra uvāca  niśamyeti vacaśśaṃbhormahāsukhakaraṃ varam  sa babhūva kavistuṣṭo nimagnassukhavāridhau  
udyadānaṃdasaṃdoha romāṃcācitavigrahaḥ  praṇanāma mudā śaṃbhumaṃbho janayano dvijaḥ  
tuṣṭāvāṣṭatanuṃ tuṣṭaḥ praphullanayanācalaḥ  maulāvaṃjalimādhāya vadañjayajayeti ca  
bhārgava uvāca  tvaṃ bhābhirābhirabhibhūya tamassamastamastaṃ nayasyabhimatāni niśācarāṇām  dedīpyase divamaṇe gagane hitāya lokatrayasya jagadīśvara tannamaste  
loke'tivelamativelamahāmahobhirnirbhāsi kau ca gagane'khilalokanetraḥ  vidrāvitākhilatamāssutamo himāṃśo pīyūṣa pūraparipūritaḥ tannamaste  
tvaṃ pāvane pathi sadāgatirapyupāsyaḥ kastvāṃ vinā bhuvanajīvana jīvatīha  stabdhaprabhaṃjanavivarddhi tasarvajaṃtoḥ saṃtoṣitā hi kulasarvagaḥ vai namaste  
viśvekapāvaka na tāvakapāvakaikaśakterṛte mṛtavatāmṛtadivyakāryam  prāṇiṣyado jagadaho jagadaṃtarātmaṃstvaṃ pāvakaḥ pratipadaṃ śamado namaste  
pānīyarūpa parameśa jagatpavitra citravicitrasucaritrakaro'si nūnam  viśvaṃ pavitramamalaṃ kila viśvanātha pānīyagāhanata etadato nato'smi  
ākāśarūpabahiraṃtarutāvakāśadānādvikasvaramiheśvara viśvametat  tvattassadā sadaya saṃśvasiti svabhāvātsaṃkocameti bhakto'smi natastatastvām  
viśvaṃbharātmaka bibharṣi vibhotra viśvaṃ ko viśvanātha bhavato'nyatamastamoriḥ  sa tvaṃ vināśaya tamo tama cāhibhūṣastavyātparaḥ paraparaṃ praṇatastatastvām  
ātmasvarūpa tava rūpaparaṃparābhirābhistataṃ hara carācararūpametat  sarvāṃtarātmanilayapratirūparūpa nityaṃ nato'smi paramātmajano'ṣṭamūrte  
ityaṣṭamūrtibhirimābhirabaṃdhabaṃdho yuktau karoṣi khalu viśvajanīnamūrtte  etattataṃ suvitataṃ praṇatapraṇīta sarvārthasārthaparamārtha tato nato'smi  
sanatkumāra uvāca  aṣṭamūrtyaṣṭakenetthaṃ pariṣṭutyeti bhārgavaḥ  bhargaṃ bhūmimilanmauliḥ praṇanāma punaḥpunaḥ  
iti stuto mahādevo bhārgaveṇātitejasā  utthāya bhūmerbāhubhyāṃ dhṛtvā taṃ praṇataṃ dvijam  
uvāca ślakṣṇayā vācā meghanādagabhīrayā  suprītyā daśanajyotsnā pradyotitadiṃgataraḥ  
mahādeva uvāca  vipravarya kave tāta mama bhakto'si pāvanaḥ  anenātyugratapasā svajanyācaritena ca  
liṃgasthāpanapuṇyena liṃgasyārādhanena ca  dattacittopahāreṇa śucinā niścalena ca  
avimuktamahākṣetrapavitrācaraṇena ca  tvāṃ sutābhyāṃ prapaśyāmi tavādeyaṃ na kiṃcana  
anenaiva śarīreṇa mamodaradarīgataḥ  madvarendriyamārgeṇa putrajanmatvameṣyasi  
yacchāmyahaṃ varaṃ te'dya duṣprāpyaṃ pārṣadairapi  harerhiraṇyagarbhācca prāyaśohaṃ jugopa yam  
mṛtasaṃjīvanī nāma vidyā yā mama nirmalā  tapobalena mahatā mayaiva parinirmitā    
tvāṃ tāṃ tu prāpayāmyadya maṃtrarūpāṃ mahāśuce  yogyatā te'sti vidyāyāstasyāśśuci taponidhe  
yaṃyamuddiśya niyatametāmāvartayiṣyasi  vidyāṃ vidyeśvaraśreṣṭhaṃ satyaṃ prāṇi ṣyati dhuvam  
atyarkamatyagniṃ ca te tejo vyomni ca tārakam  dedīpyamānaṃ bhavitā grahāṇāṃ pravaro bhava  
api ca tvāṃ kariṣyaṃti yātrāṃ nāryo naro'pi vā  teṣāṃ tvaddṛṣṭipātena sarvakāryaṃ praṇaśyati  
tavodaye bhaviṣyaṃti vivāhādīni suvrata  sarvāṇi dharmakāryāṇi phalavaṃti nṛṇāmiha  
sarvāśca tithayo nandāstava saṃyogataśśubhāḥ  tava bhaktā bhaviṣyaṃti bahuśukrā bahu prajāḥ  
tvayedaṃ sthāpitaṃ liṃgaṃ śukreśamiti saṃjñitam  ye'rcayiṣyaṃti bhanujāsteṣāṃ siddhirbhaviṣyati  
āvarṣaṃ pratighasrāṃ ye naktavrataparāyaṇāḥ  tvaddine śukrakūpe ye kṛtasarvodakakriyāḥ  
śukreśamarcayiṣyaṃti śṛṇu teṣāṃ tu yatphalam  abaṃdhyaśukrāste martyāḥ putravaṃto'tiretasaḥ  
puṃstvasaubhāgyasaṃpannā bhaviṣyaṃti na saṃśayaḥ  upetavidyāste sarve janāssyuḥ sukhabhāginaḥ  
iti dattvā varāndevastatra liṃge layaṃ yayau  bhārgavo'pi nijaṃ dhāma prāpa saṃtuṣṭamānasaḥ  
iti te kathitaṃ vyāsa yathā prāptā tapobalāt  mṛtyuṃjayābhidhā vidyā kimanyacchrotumicchasi  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe mṛtasaṃjīvinīvidyāprāptivarṇanaṃ nāma pañcāśattamo'dhyāyaḥ  
vyāsa uvāca  sanatkumāra sarvajña śrāvitā sukathādbhutā  bhavatānugrahātprītyā śabhvanugrahanirbharā  
idānīṃ śrotumicchāmi caritaṃ śaśimaulinaḥ  gāṇapatyaṃ dadau prītyā yathā bāṇāsurāya vai  
sanatkumāra uvāca  śṛṇu vyāsādarāttāṃ vai kathāṃ śaṃbhoḥ parātmanaḥ  gāṇapatyaṃ yathā prītyā dadau bāṇā surāya hi  
atraiva sucaritraṃ ca śaṃkarasya mahāprabhoḥ  kṛṣṇena samaropyatra śaṃbhorbāṇānugṛhṇataḥ  
atrānurūpaṃ śṛṇu me śivalīlānvitaṃ param  itihāsaṃ mahāpuṇyaṃ manaḥśrotrasukhāvaham  
brahmaputro marīciryo munirāsīnmahāmatiḥ  mānasassarvaputreṣu jyeṣṭhaḥ śreṣṭhaḥ prajāpatiḥ  
tasya putro mahātmāsītkaśyapo munisattamaḥ  sṛṣṭipravṛddhako'tyaṃtaṃ piturbhakto vidherapi  
svasya trayodaśamitādakṣakanyā ssuśīlikāḥ  kaśyapasya munervyāsa patnyaścāsanpativratāḥ  
tatra jyeṣṭhā ditiścāsīddaityāstattanayāssmṛtāḥ  anyāsāṃ ca sutā jātā devādyāssacarācarāḥ  
jyeṣṭhāyāḥ prathamau putrau diteścāstāṃ mahābalau  hiraṇyakaśipurjyeṣṭho hiraṇyākṣo'nujastataḥ  
hiraṇyakaśipoḥ putrāścatvāro daityasattamāḥ  hrādānuhrādasaṃhrādā prahrādaścetyanukramāt  
prahrādastatra hi mahānviṣṇubhakto jitendriyaḥ  yaṃ nāśituṃ na śaktāste'bhavandaityāśca kepi ha  
virocanaḥ sutastasya mahā dātṛvaro'bhavat  śakrāya svaśiro yo'dādyācamānāya viprataḥ  
tasya putro baliścāsīnmahādānī śivapriyaḥ  yena vāmanarūpāya haraye'dāyi medinī  
tasyaurasaḥ suto bāṇaśśivabhakto babhūva ha  mānyo vadānyo dhīmāṃśca satyasaṃdhassa hasradaḥ  
śoṇitākhye pure sthitvā sa rājyamakarotpurā  trailokyaṃ ca balāñjjitvā tannāthānasureśvaraḥ  
tasya bāṇāsurasyaiva śivabhaktasya cāmarāḥ  śaṃkarasya prasādena kiṃkarā iva te'bhavan  
tasya rājye'marānhitvā nābhavanduḥkhitāḥ prajāḥ  sāpatnyāduḥkhitāste hi paradharmapravartinaḥ  
sahasrabāhuvādyena sa kadācinmahāsuraḥ  tāṃḍavena hi nṛtyenātoṣayattaṃ maheśvaram  
tena nṛtyena saṃtuṣṭassuprasanno babhūva ha  dadarśa kṛpayā dṛṣṭyā śaṃkaro bhaktavatsalaḥ  
bhagavānsarvalokeśśaśaraṇyo bhaktakāmadaḥ  vareṇa cchaṃdayāmāsa bāleyaṃ taṃ mahāsuram  
śaṃkara uvāca  bāleyaḥ sa mahādaityo bāṇo bhaktavarassudhīḥ  praṇamya śaṃkaraṃ bhaktyā nunāva parameśvaram  
bāṇāsura uvāca  devadeva mahādeva śaraṇāgatavatsala  saṃtuṣṭo'si maheśāna mamopari vibho yadi  
madrakṣako bhava sadā madupasthaḥ purādhipaḥ  sarvathā prītikṛnme hi sasutassagaṇaḥ prabho  
sanatkumāra uvāca  baliputrassa vai bāṇo mohitaśśivamāyayā  muktipradaṃ maheśānaṃ durārādhyamapi dhruvam  
sa bhaktavatsalaḥ śaṃbhurdattvā tasmai varāṃśca tān  tatrovāsa tathā prītyā sagaṇassasutaḥ prabhuḥ  
sa kadācidbāṇapure cakre devāsuraissaha  nadītīre haraḥ krīḍāṃ ramye śoṇitakāhvaye  
nanṛturjahasuścāpi gaṃdharvāsarasastathā  jeyuḥ praṇemurmunaya ānarcustuṣṭuvuśca tam  
vavalguḥ prathamāssarve ṛṣayo juhuvustathā  āyayuḥ siddhasaṃghāśca dṛdṛśuśśāṃkarī ratim  
kutarkikā vineśuśca mlecchāśca paripaṃthinaḥ  mātarobhimukhāstasthurvineśuśca vibhīṣikā  
rudrasadbhāvabhaktānāṃ bhavadoṣāśca vistṛtāḥ  tasmindṛṣṭe prajāssarvāḥ suprītiṃ paramāṃ yayuḥ  
vavalgurmunayassiddhāḥ strīṇāṃ dṛṣṭvā viceṣṭitam  pupuṣuścāpi ṛtavassvaprabhāvaṃ tu tatra ca  
vavurvātāśca mṛdavaḥ puṣpakesaradhūsarāḥ  cukūjuḥ pakṣisaṃghāśca śākhināṃ madhulampaṭāḥ  
puṣpabhārāvanaddhānāṃ rāraṭyeraṃśca kokilāḥ  madhuraṃ kāmajananaṃ vaneṣūpavaneṣu ca  
tataḥ krīḍāvihāre tu matto bālenduśekharaḥ  anirjitena kāmena dṛṣṭāḥ provāca nandinam  
candraśekhara uvāca  vāmāmānaya gaurīṃ tvaṃ kailāsātkṛtamaṃḍanām  śīghramasmādvanādgatvā hyuktvā'kṛṣṇāmihānaya  
sanatkumāra uvāca  sa tatheti pratijñāya gatvā tatrāha pārvatīm  supraṇamya raho dūtaśśaṃkarasya kṛtāṃjaliḥ  
 nandīśvara uvāca  draṣṭumicchati devi tvāṃ devadevo maheśvaraḥ  svavallabhāṃ rūpakṛtāṃ mayoktaṃ tannideśataḥ  
sanatkumāra uvāca  tatastadvacanādgaurī maṃḍanaṃ kartumādarāt  udyatābhūnmuniśreṣṭha pativrataparāyaṇā  
āgacchāmi prabhuṃ gaccha vada taṃ tvaṃ mamājñayā  ājagāma tato naṃdī rudrāsannaṃ manogatiḥ  
punarāha tato rudro nandinaṃ paravibhramaḥ  punargaccha tatastāta kṣipramā naya pārvatīm  
bāḍhamuktvā sa tāṃ gatvā gaurīmāha sulocanām  draṣṭumicchati te bhartā kṛtaveṣāṃ manoramām  
śaṃkaro bahudhā devi vihartuṃ saṃpratīkṣate  evaṃ patau sukāmārte gamyatāṃ girinaṃdini  
ksarobhissamagrābhiranyonyamabhimaṃtritam  labdhabhāvo yathā sadyaḥ pārvatyā darśanotsukaḥ  
ayaṃ pinākī kāmāriḥ vṛṇuyādyāṃ nitaṃbinīm  sarvāsāṃ divyanārīṇāṃ rājñī bhavati vai dhuvam  
vīkṣaṇaṃ gaurirūpeṇa krīḍayenmanmathairgaṇaiḥ  kāmo'yaṃ haṃti kāmārimūcuranyonyamādatāḥ  
spraṣṭuṃ śaknoti yā kācidṛte dākṣāyaṇī striyam  sā gacchettatra niśśaṃkaṃ mohayetpārvatīpatim  
kūṣmāṃḍatanayā tatra śaṃkaraṃ spraṣṭumutsahe  ahaṃ gaurīsurūpeṇa citralekhā vaco'bravīt  
citralekhovāca  yadadhānmohinīrūpaṃ keśavo moha necchayā  purā tadvaiṣṇavaṃ yogamāśritya paramārthataḥ  
urvaśyāśca tato dṛṣṭvā rūpasya parivartanam  kālīrūpaṃ ghṛtācī tu viśvācī cāṃḍikaṃ vapuḥ  
sāvitrirūpaṃ raṃbhā ca gāyatraṃ menakā tathā  sahajanyā jayārūpaṃ vaijayaṃ puṃjikasthalī  
mātṝṇāmapyanuktānāmanuktāścāpsarovarāḥ  ratnādrūpāṇi tāścakrussvavidyāsaṃyutā anu  
tatastāsāṃ tu rūpāṇi dṛṣṭvā kuṃbhāṃ ḍanaṃdinī  vaiṣṇavādātmayogācca vijñātārthā vyaḍaṃbayat  
ūṣā bāṇāsurasutā divyayogaviśāradā  cakāra rūpaṃ pārvatyā divyamatyadbhutaṃ śubham  
mahāraktābjasaṃkāśaṃ caraṇaṃ coktamaprabham  divyalakṣaṇasaṃyuktaṃ mano'bhīṣṭārthadāyakam  
tasyā ramaṇasaṃkalpaṃ vijñāya girijā tataḥ  uvāca sarvavijñānā sarvāntaryāminī śivā  
girijovāca  yato mama svarūpaṃ vai dhṛtabhūṣe sakhi tvayā  sakāmatvena samaye saṃprāpte sati mānini  
asmiṃstu kārtike māsi ṛtudharmāstu mādhave  dvādaśyāṃ śuklapakṣe tu yastu ghore niśāgame  
kṛtopavāsāṃ tvāṃ bhoktā suptāmaṃtaḥpure naraḥ  sa te bharttā kṛto devaistena sārddhaṃ ramiṣyasi  
ābālyādviṣṇubhaktāsi yato'niśamataṃdritā  evamastviti sā prāha manasā lajjitānanā  
atha sā pārvatī devī kṛtakautukamaṇḍanā  rudrasaṃnidhimāgatya cikrīḍe tena śaṃbhunā  
tato ratāṃte bhagavānrudraścādarśanaṃ yayau  sadāraḥ sagaṇaścāpi sahito daivatairmune  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe ūṣā caritravarṇanaṃ śivaśivāvivāhavarṇanaṃ nāmaikapaṃcāśattamo'dhyāyaḥ  
sanatkumāra uvāca  śṛṇuṣvānyaccaritraṃ ca śivasya paramātmanaḥ  bhaktavātsalyasaṃgarbhi paramānandadāyakam  
purā bāṇāsuro nāma daivadoṣācca garvitaḥ  kṛtvā tāṃḍavanṛtyaṃ ca toṣayāmāsa śaṃkaram  
jñātvā saṃtuṣṭamanasaṃ pārvatīvallabhaṃ śivam  uvāca cāsuro bāṇo nataskandhaḥ kṛtāṃjaliḥ  
bāṇa uvāca  devadeva mahādeva sarvadevaśiromaṇe  tvatprasādādbalī cāhaṃ śṛṇu me paramaṃ vacaḥ  
dossahasraṃ tvayā dattaṃ paraṃ bhārāya me'bhavet  trilokyāṃ pratiyoddhāraṃ na labhe tvadṛte samam  
he deva kimanenāpi sahasreṇa karomyaham  bāhūnāṃ giritulyānāṃ vinā yuddhaṃ vṛṣadhvaja  
kaḍūṃtyā nibhṛtaidoṃrbhiryuyutsurdiggajānaham  purāṇyācūrṇayannadrīnbhītāstepi pradudruvuḥ  
mayā yamaḥ kṛto yoddhā vahniśca kṛtako mahān  varuṇaścāpi gopālo gavāṃ pālayitā tathā  
gajādhyakṣaḥ kuberastu sairandhrī cāpi nirṛtiḥ  jitaścākhaṃḍalo loke karadāyī sadā kṛtaḥ  
yuddhasyāgamanaṃ brūhi yatraite bāhavo mama  śatruhastaprayuktaśca śastrāstrairjarjarīkṛtāḥ  
pataṃtu śatruhastādvā pātayantu sahasradhā  etanmanorathaṃ me hi pūrṇaṃ kuru maheśvara  
sanatkumāra uvāca  tacchrutvā kupito rudrastvaṭṭahāsaṃ mahādbhutam  kṛtvā'bravīnmahāmanyurbhaktabādhā'pahārakaḥ  
rudra uvāca  dhigdhiktvāṃ sarvato garvinsarvadaityakulādhama  baliputrasya bhaktasya nocitaṃ vaca īdṛśam  
darpasyāsya praśamanaṃ lapsyase cāśu dāruṇam  mahāyuddhamakasmādvai balinā matsamena hi  
tatra te girisaṃkāśā bāhavo'nalakāṣṭhavat  chinnā bhūmau patiṣyaṃti śastrāstraiḥ kadalīkṛtāḥ  
yadeṣa mānuṣaśiro mayūrasahito dhvajaḥ  vidyate tava duṣṭātmaṃstasya syātpatanaṃ yadā  
sthāpitasyāyudhāgāre vinā vātakṛtaṃ bhayam  tadā yuddhaṃ mahāghoraṃ saṃprāptamiti cetasi  
nidhāya ghoraṃ saṃgrāmaṃ gacchethāḥ sarvasainyavān  sāṃprataṃ gaccha tadveśma yatastadvidyate śivaḥ  
tathā tānsvamahotpātāṃstatra draṣṭāsi durmate  ityuktvā virarāmātha garvahṛdbhaktavatsalaḥ  
sanatkumāra uvāca  tacchrutvā rudramabhyarcya divyairajaṃlikuḍmalaiḥ  praṇamya ca mahādevaṃ bāṇaśca svagṛhaṃ gataḥ  
kuṃbhāṇḍāya yathāvṛttaṃ pṛṣṭaḥ provāca harṣitaḥ  paryaikṣiṣṭāsuro bāṇastaṃ yogaṃ hyutsukassadā  
atha daivātkadācitsa svayaṃ bhagnaṃ dhvajaṃ ca tam  dṛṣṭvā tatrāsuro bāṇo hṛṣṭo yuddhāya niryayau  
sa svasainyaṃ samāhūya saṃyuktaḥ sāṣṭabhirgaṇaiḥ  iṣṭiṃ sāṃgrāmikāṃ kṛtvā dṛṣṭvā sāṃgrāmikaṃ madhu  
kakubhāṃ maṃgalaṃ sarvaṃ saṃprekṣya prasthito'bhavat  mahotsāho mahāvīro baliputro mahārathaḥ  
iti hṛtkamale kṛtvā kaḥ kasmādāgamiṣyati  yoddhā raṇapriyo yastu nānāśastrāstrapāragaḥ  
yastu bāhusahasraṃ me chinattvanalakāṣṭhavat  tathā śastrairmahātīkṣṇaiścchinadmi śataśastviha  
etasminnaṃtare kālaḥ saṃprāptaśśaṃkareṇa hi  yatra sā bāṇaduhitā sujātā kṛtamaṃgalā  
mādhavaṃ mādhave māsi pūjayitvā mahāniśi  suptā cāṃtaḥ pure gupte strībhāvamupalaṃbhitā  
gauryā saṃpreṣitenāpi vyākṛṣṭā divyamāyayā  kṛṣṇātmajātmajenātha rudaṃtī sā hyanāthavat  
sa cāpi tāṃ balādbhuktvā pārvatyāḥ sakhibhiḥ punaḥ  nītastu divyayogena dvārakāṃ nimiṣāṃtarāt  
mṛditā sā tadotthāya rudaṃtī vividhā giraḥ  sakhībhyaḥ kathayitvā tu dehatyāge kṛtakṣaṇā  
sakhyā kṛtātmano doṣaṃ sā vyāsa smāritā punaḥ  sarvaṃ tatpūrvavṛttāṃtaṃ tato dṛṣṭvā ca sā bhavat  
abravīccitralekhāṃ ca tato madhurayā girā  ūṣā bāṇasya tanayā kuṃbhāṃḍatanayāṃ mune  
ūṣovāca  sakhi yadyeṣa me bhartā pārvatyā vihitaḥ purā  kenopāyena te guptaḥ prāpyate vidhivanmayā  
kasminkule sa vā jāto mama yena hṛtaṃ manaḥ  ityuṣāvacanaṃ śrutvā sakhī provāca tāṃ tadā  
citralekhovāca  tvayā svapne ca yo dṛṣṭaḥ puruṣo devi taṃ katham  ahaṃ saṃmānayiṣyāmi na vijñātastu yo mama  
daityakanyā tadukte tu rāgāṃdhā maraṇotsukā  rakṣitā ca tayā sakhyā prathame divase tataḥ  
punaḥ provāca soṣā vai citralekhā mahāmatiḥ  kuṃbhāṃḍasya sutā bāṇatanayāṃ munisattama  
citralekhovāca  vyasanaṃ te'pakarṣāmi trilokyāṃ yadi bhāṣyate  samāneṣye naraṃ yaste manohartā tamādiśa  
sanatkumāra uvāca  ityuktvā vastrapuṭake devāndaityāṃśca dānavān  gandharvasiddhanāgāṃśca yakṣādīṃśca tathālikhat  
tathā narāṃsteṣu vṛṣṇīñśūramānakaduṃdubhim  vyalikhadrāmakṛṣṇau ca pradyumnaṃ narasattamam  
aniruddhaṃ vilikhitaṃ prādyumniṃ vīkṣya lajjitā  āsīdavāṅmukhī coṣā hṛdaye harṣapūritā  
ūṣā provāca cauro'sau mayā prāptastu yo niśi  puruṣaḥ sakhi yenāśu cetoratnaṃ hṛtaṃ mama  
yasya saṃsparśanādeva mohitāhaṃ tathābhavam  tamahaṃ jñātumicchāmi vada sarvaṃ ca bhāmini  
kasyāyamanvaye jāto nāma kiṃ cāsya vidyate  ityuktā sābravīnnāma yoginī tasya cānvayam  
sarvamākarṇya sā tasya kulādi munisattama  utsukā bāṇatanayā babhāṣe sā tu kāminī  
ūṣovāca  upāyaṃ racaya prītyā tatprāptyai sakhi tatkṣaṇāt  yenopāyena taṃ kāṃtaṃ labheyaṃ prāṇavallabham  
yaṃ vināhaṃ kṣaṇaṃ naikaṃ sakhi jīvitumutsahe  tamānayeha sadyatnātsukhinīṃ kuru māṃ sakhi  
sanatkumāra uvāca  ityuktā sā tathā bāṇātmajayā maṃtrikanyakā  vismitābhūnmuniśreṣṭha suvicāraparā'bhavat  
tatassakhīṃ samābhāṣya citralekhā manojavā  buddhvā taṃ kṛṣṇapautraṃ sā dvārakāṃ gaṃtumudyatā  
jyeṣṭhakṛṣṇacaturdaśyāṃ tṛtīye tu gate'hani  āprabhātānmuhūrte tu saṃprāptā dvārakāṃ purīm  
ekena kṣaṇamātreṇa nabhasā divyayoginī  tataścāṃtaḥpurodyāne prādyumnirdadṛśe tayā  
krīḍannārījanaissārddhaṃ prapibanmādhavī madhu  sarvāṃgasundaraḥ śyāmaḥ susmito navayauvanaḥ  
tataḥ khaṭvāṃ samārūḍhamaṃdhakārapaṭena sā  ācchādayitvā yogena tāmasena ca mādhavam  
tatassā mūrdhni tāṃ khaṭvāṃ gṛhītvā nimiṣāṃtarāt  saṃprāptā śoṇitapuraṃ yatra sā bāṇanaṃdinī  
kāmārtā vividhānbhāvāñcakāronmattamānasā  ānītamatha taṃ dṛṣṭvā tadā bhītā ca sābhavat  
aṃtaḥpure sugupte ca nave tasminsamāgame  yāvatkrīḍitumārabdhaṃ tāvajjñātaṃ ca tatkṣaṇāt  
aṃtaḥpuradvāragatairvetrajarjarapāṇibhiḥ  iṃgitairanumānaiśca kanyādauḥśīlyamācaran  
sa cāpi dṛṣṭastaistatra naro divyavapurdharaḥ  taruṇo darśanīyastu sāhasī samarapriyaḥ  
taṃ dṛṣṭvā sarvamācakhyurbāṇāya balisūnave  puruṣāste mahāvīrāḥ kanyāntaḥpurarakṣakāḥ  
dvārapālā ūcuḥ  deva kaścinna jānīte guptaścāṃtaḥpure balāt  sa kastu tava kanyāṃ vai svayaṃgrāhādadharṣayat  
dānavendra mahābāho paśyapaśyainamatra ca  yadyuktaṃ syāttatkuruṣva na duṣṭā vayamityuta  
sanatkumāra uvāca  teṣāṃ tadvacanaṃ śrutvā dānavendro mahābalaḥ  vismitobhūnmuniśreṣṭha kanyāyāḥ śrutadūṣaṇaḥ  
iti śrīśivamahāpurāṇe dvitīyāyāṃ rudrasaṃhi tāyāṃ paṃcame yuddhakhaṇḍe ūṣācaritravarṇanaṃ nāma dvipañcāśattamo'dhyāyaḥ  
sanatkumāra uvāca  atha bāṇāsuraḥ kruddhastatra gatvā dadarśa tam  divyalīlāttavapuṣaṃ prathame vayasi sthitam  
taṃ dṛṣṭvā vismitaṃ vākyaṃ kiṃ kāraṇamathābravīt  bāṇaḥ krodha parītātmā yudhi śauṃḍo hasanniva  
aho manuṣyo rūpāḍhyassāhasī dhairyavāniti  koyamāgatakālaśca duṣṭabhāgyo vimūḍhadhīḥ  
yena me kulacāritraṃ dūṣitaṃ duhitā hitā  taṃ mārayadhvaṃ kupitāśśīghraṃ śastraissudāruṇaiḥ  
durācāraṃ ca taṃ baddhvā ghore kārā gṛhe tataḥ  rakṣadhvaṃ vikaṭe vīrā bahukālaṃ viśeṣataḥ  
na jāne koyamabhayaḥ ko vā ghoraparākramaḥ  vicāryeti mahābuddhissaṃ digdho'bhūccharāsuraḥ  
tato daityena sainyaṃ tu daśasāhasrakaṃ śanaiḥ  vadhāya tasya vīrasya vyādiṣṭaṃ pāpabuddhinā  
tadādiṣṭāstu te vīrāḥ sarvatontaḥpuraṃ drutam  chādayāmāsuratyugrāśchiṃdi bhiṃdīti vādinaḥ  
śatrusainyaṃ tato dṛṣṭvā garjamānaḥ sa yādavaḥ  aṃtaḥpuraṃ dvāragataṃ parighaṃ gṛhya cātulam  
niṣkrāṃto bhavanāttasmādvajrahasta ivāṃtakaḥ  tena tānkiṃkarān hatvā punaścāṃtaḥpuraṃ yayau  
evaṃ daśasahasrāṇi sainyāni munisattama  jaghāna roṣaraktākṣo varddhitaśśivatejasā  
lakṣe hate'tha yodhānāṃ tato bāṇāsuro ruṣā  kubhāṃḍaṃ sa gṛhītvā tu yuddhe śauṃḍaṃ samāhvayat  
aniruddhaṃ mahābuddhiṃ dvandvayuddhe mahā have  prādyumniṃ rakṣitaṃ śaivatejasā prajvalattanum  
tato daśasahasrāṇi turagāṇāṃ rathottamān  yuddhaprāptena khaḍgena daityendrasya jaghāna saḥ  
tadvadhāya tataśśaktiṃ kālavaiśvānaropamām  aniruddho gṛhītvā tāṃ tayā taṃ nijaghāna hi  
rathopasthe tato bāṇastena śaktyāhato dṛḍham  sa sāśvastatkṣaṇaṃ vīrastatraivāṃtaradhīyata  
tasmiṃstvadarśanaṃ prāpte prādyumniraparājitam  ālokya kakubhassarvāstasthau giririvācalaḥ  
adṛśyamānastu tadā kūṭayodhassa dānavaḥ  nānāśastrasahasraistaṃ jaghāna hi punaḥ punaḥ  
chadmanāṃ nāgapāśaistaṃ babaṃdha sa mahābalaḥ  baliputro mahāvīraśśivabhaktaśśarāsuraḥ  
taṃ baddhvā paṃjarāṃtaḥsthaṃ kṛtvā yuddhādupāramat  uvāca bāṇaḥ saṃkuddhassūtaputraṃ mahābalam  
bāṇāsura uvāca  sūtaputra śiraśchiṃdhi puruṣasyāsya vai laghu  yena me dūṣitaṃ pūtaṃ balādduṣṭena satkulam  
chitvā tu sarvagātrāṇi rākṣasebhyaḥ prayaccha bhoḥ  athāsya raktamāṃsāni kravyādā api bhuṃjatām  
agādhe tṛṇasaṃkīrṇe kūpe pātakinaṃ jahi  kiṃ bahūktyā sūtaputra māraṇīyo hi sarvathā  
sanatku māra uvāca  tasya tadvacanaṃ śrutvā dharmabuddhirniśācaraḥ  kuṃbhāṃḍastvabravīdvākyaṃ bāṇaṃ sanmaṃtrisattamam  
kuṃbhāṃḍa uvāca  naitatkartuṃ samucitaṃ karma deva vicāryatām  asminhate hato hyātmā bhavediti matirmama  
ayaṃ tu dṛśyate deva tulyo viṣṇoḥ parākramaiḥ  vardhitaścandra cūḍasya tvadduṣṭasya sutecasā  
atha candralalāṭasya sāhasena samatsvayam  imāmavasthāṃ prāptosi pauruṣe saṃvyavasthitaḥ  
ayaṃ śivaprasādādvai kṛṣṇapautro mahābalaḥ  asmāṃstṛṇopamān vetti daṣṭopi bhujagairbalāt  
sanatkumāra uvāca  etadvākyaṃ tu bāṇāya kathayitvā sa dānavaḥ  aniruddhamuvācedaṃ rājanītividuttamaḥ  
kuṃbhāṃḍa uvāca  kosi kasyāsi re vīra satyaṃ vada mamāgrataḥ  kena vā tvamihānīto durācāra narādhama  
daityendraṃ stuhi vīraṃ tvaṃ namaskuru kṛtājaliḥ  jitosmīti vaco dīnaṃ kathayitvā punaḥpunaḥ  
evaṃ kṛte tu mokṣassyādanyathā baṃdhanādi ca  tacchrutvā vacanaṃ tasya prativākyamuvāca saḥ  
aniruddha uvāca  daityā'dhamasakhe kararpiḍopajīvaka  niśācara durācāra śatrudharmaṃ na vetsi bhoḥ  
dainyaṃ palāyanaṃ cātha śūrasya maraṇādhikam  viruddhaṃ copaśalyaṃ ca bhavediti matirmama  
kṣatriyasya raṇe śreyo maraṇaṃ sanmukhe sadā  na vīramānino bhūmau dīnasyeva kṛtāṃjaliḥ  
sanatkumāra uvāca  ityādi vīravākyāni bahūni sa jagāda tam  tadākarṇya sabāṇo'sau vismito'bhūccukopa ca  
tadovāca nabhovāṇī bāṇasyāśvāsanāya hi  śṛṇvatāṃ sarvavīrāṇāmaniruddhasya maṃtriṇaḥ  
vyomavāṇyuvāca  bho bho bāṇa mahāvīra na krodhaṃ kartumarhasi  baliputrosi sumate śivabhakta vicāryatām  
śivassarveśvarassākṣī karmaṇāṃ parameśvaraḥ  tadadhīnamidaṃ sarvaṃ jagadvai sacarācaram  
sa eva kartā bhartā ca saṃhartā jagatāṃ sadā  rajassattvatamodhārī vidhiviṣṇuharātmakaḥ  
sarvasyāṃtargataḥ svāmī prerakassarvataḥ paraḥ  nirvikāryavyayo nityo māyādhīśopi nirguṇaḥ  
tasyecchayā'balo jñeyo balī bali varātmaja  iti vijñāya manasi svastho bhava mahāmate  
garvāpahārī bhagavānnā nālīlāviśāradaḥ  nāśayiṣyati te garvamidānīṃ bhaktavatsalaḥ  
sanatkumāra uvāca  ityābhāṣya nabhovāṇī virarāma mahāmune  bāṇāsurastadvacanādaniruddhaṃ na jaghnivān  
kiṃ tu svāntaḥpuraṃ gatvā papau pānamanuttamam  madvākyaṃ ca visasmāra vijahāra viruddhadhīḥ  
tatoniruddho baddhastu nāgabhogairviṣolbaṇaiḥ  priyayā'tṛptacetāstu durgāṃ sasmāra tatkṣaṇāt  
aniruddha uvāca  śaraṇye devi baddhosmi dahyamānastu pannagaiḥ  āgaccha me kuru trāṇaṃ yaśode caṃḍaroṣiṇi  
śivabhakte mahādevi sṛṣṭisthityaṃtakāriṇī  tvāṃ vinā rakṣako nānyastasmādrakṣa śive hi mām  
sanatkumāra uvāca  tenetthaṃ toṣitā tatra kālī bhinnāṃjanaprabhā  jyeṣṭhakṛṣṇacaturdaśyāṃ saṃprāptāsīnmahāniśi  
gurubhirmuṣṭinirghātairdārayāmāsa paṃjaram  śarāṃstānbhasmasātkṛtvā sarparūpānbhayānakān  
mocayitvā niruddhaṃ tu tataścāṃtaḥpuraṃ tataḥ  praveśayitvā durgā tu tatraivādarśanaṃ gatā  
itthaṃ devyāḥ prasādāttu śivaśaktermunīśvara  kṛcchramuktoniruddhobhūtsukhī caiva gatavyathaḥ  
atha labdhajayo bhūtvāniruddhaśśivaśaktitaḥ  prādyumnirbāṇatanayāṃ priyāṃ prāpya mumoda ca  
pūrvaṃvadvijahārāsau tayā svapriyayā sukhī  pītapānassuraktākṣassa bāṇasutayā tataḥ  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe ūṣācaritre aniruddhoṣāvihāravarṇanaṃnāma tripaṃcāśattamo 'dhyāya  
vyāsa uvāca  aniruddhe hṛtai pautre kṛṣṇasya munisattama  kuṃbhāṃḍasutayā kṛṣṇaḥ kimakārṣīddhi tadvada  
sanatkumāra uvāca  tato gate'niruddhe tu tatstrīṇāṃ rodanasvanam  śrutvā ca vyathitaḥ kṛṣṇo babhūva munisattama  
apaśyatāṃ cāniruddhaṃ tadbaṃdhūnāṃ harestathā  catvāro vārṣikā māsā vyatīyuranuśocatām  
nāradāttadupākarṇya vārtāṃ baddhasya karma ca  āsansuvyathitāssarve vṛṣṇayaḥ kṛṣṇadevatāḥ  
kṛṣṇastadvṛttamakhilaṃ śrutvā yuddhāya cādarāt  jagāma śoṇitapuraṃ tārkṣyamāhūya tatkṣaṇāt  
pradyumno yuyudhānaśca gatassāṃbotha sāraṇaḥ  naṃdopanaṃdabhadrādyā rāmakṛṣṇānuvartinaḥ  
akṣauhiṇībhirdvādaśabhissametāsarvato diśam  rurudhurbāṇanagaraṃ samaṃtātsātvatarṣabhāḥ  
bhajyamānapurodyānaprākārāṭṭālagopuram  vīkṣyamāṇo ruṣāviṣṭastulyasainyobhiniryayau  
bāṇārthe bhagavān rudrassasutaḥ pramathairvṛtaḥ  āruhya nandivṛṣabhaṃ yuddhaṃ karttuṃ samāyayau  
āsītsutumulaṃ yuddhamadbhutaṃ lomaharṣaṇam  kṛṣṇādikānāṃ taistatra rudrādyairbāṇarakṣakaiḥ  
kṛṣṇaśaṃkarayorāsītpradyumnaguhayorapi  kūṣmāṃḍakūpakarṇābhyāṃ balena saha saṃyugaḥ  
sāṃbasya bāṇaputreṇa bāṇena saha sātyakeḥ  nandinā garuḍasyāpi pareṣāṃ ca parairapi  
brahmādayassurādhīśā munayaḥ siddhacāraṇāḥ  gaṃdharvā'psaraso yānairvimānairdraṣṭumāgaman  
pramathairvividhākārai revatyaṃtaiḥ sudāruṇam  yuddhaṃ babhūva viprendra teṣāṃ ca yaduvaṃśinām  
bhrātrā rāmeṇa sahitaḥ pradyumnena ca dhīmatā  kṛṣṇaścakāra samaramatulaṃ pramathaissaha  
tatrāgninā'bhavadyuddhaṃ yamena varuṇena ca  vimukhena tripādena jvareṇa ca guhena ca  
pramathairvividhākāraisteṣāmanyaṃ tadāruṇam  yuddhaṃ babhūva vikaṭaṃ vṛṣṇīnāṃ romaharṣaṇam  
vibhīṣikābhirbahvībhiḥ koṭarībhiḥ padepade  nirllajjābhiśca nārībhiḥ prabalābhiradūrataḥ  
śaṃkarānucarāñśaurirbhūtapramathaguhyakān  drāvayāmāsa tīkṣṇāgraiḥ śaraiḥ śārṅgadhanuścyutaiḥ  
evaṃ pradyumnapramukhā vīrā yuddhamahotsavāḥ  cakruryuddhaṃ mahāghoraṃ śatrusainyaṃ vināśayan  
viśīryamāṇaṃ svabalaṃ dṛṣṭvā rudrotyamarṣaṇaḥ  krodhaṃ cakāra sumahannanāda ca maholbaṇam  
tacchrutvā śaṃkaragaṇā vineduryuyudhuśca te  mardayanpratiyoddhāraṃ varddhitāśśaṃbhutejasā  
pṛthagvidhāni cāyuktaṃ śārṅgāstrāṇi pinākine  pratyakṣaiśśamayāmāsa śūlapāṇiravismitaḥ  
brahmāstrasya ca brahmāstraṃ vāyavyasya ca pārvatam  āgneyasya ca pārjanyaṃ naijaṃ nārāyaṇasya ca  
kṛṣṇasainyaṃ vidudrāva prativīreṇa nirjitam  na tasthau samare vyāsa pūrṇarudrasutejasā  
vidrāvite svasainye tu śrīkṛṣṇaśca paraṃtapaḥ  svaṃ jvaraṃ śītalākhyaṃ hi vyasṛjaddāruṇaṃ mune  
vidrāvite kṛṣṇasainye kṛṣṇasya śītalajvaraḥ  abhyapadyata taṃ rudraṃ mune daśadiśo dahan  
maheśvarotha' taṃ dṛṣṭvāyāṃtaṃ svaṃ visṛjajjvaram  māheśvaro vaiṣṇavaśca yuyudhāte jvarāvubhau  
vaiṣṇavo'tha samākradanmāheśvarabalārditaḥ  alabdhvā bhayamanyatra tuṣṭāva vṛṣabhadhvajam  
atha prasanno bhagavānviṣṇujvaranuto haraḥ  viṣṇuśītajvaraṃ prāha śaraṇāgatavatsalaḥ  
maheśvara uvāca  śītajvara prasanno'haṃ vyetu te majjvarādbhayam  yo nau smarati saṃvādaṃ tasya na syājjvarādbhayam  
sanatkumāra uvāca  ityukto rudramānamya gato nārāyaṇajvaraḥ  taṃ dṛṣṭvā caritaṃ kṛṣṇo visismāya bhayānvitaḥ  
skanda pradyumnabāṇaughairardyamāno'tha kopitaḥ  jaghāna śaktyā pradyumnaṃ daityasaṃghātyamarṣaṇaḥ  
skaṃdaprāptihatastatra pradyumnaḥ prabalopi hi  asṛgvimuṃcangātrebhyo balenāpākramadraṇāt  
kuṃbhāṃḍakūpakarṇābhyāṃ nānāstraiśca samāhataḥ  dudrāva balabhadropi na tasthepi raṇe balī  
kṛtvā sahasraṃ kāyānāṃ pītvā toyaṃ mahārṇavāt  garuḍo nāśayatyarthā''vartairmeghārṇavāṃbubhiḥ  
atha kruddho maheśasya vāhano vṛṣabho balī  vegena mahatāraṃ vai śṛṃgābhyāṃ nijaghāna tam  
śṛṃgaghātaviśīrṇāṃgo garuḍo'tīva vismitaḥ  vidudrāva raṇāttūrṇaṃ vihāya ca janārdanam  
evaṃ jāte caritraṃ tu bhagavāndevakīsutaḥ  uvāca sārathiṃ śīghraṃ rudratejotivismitaḥ  
śrīkṛṣṇa uvāca  he sūta śṛṇu madvākyaṃ rathaṃ me vāhaya drutam  mahādevasamīpastho yathā syāṃ gadituṃ vacaḥ  
sanatkumāra uvāca  ityukto hariṇā sūto dārukassvaguṇāgraṇīḥ  drutaṃ taṃ vāhayāmāsa rathaṃ rudrasamīpataḥ  
atha vijñāpayāmāsa nato bhūtvā kṛtāṃjaliḥ  śrīkṛṣṇaḥ śaṃkaraṃ bhaktyā prapanno bhaktavatsalam  
śrīkṛṣṇa uvāca  devadeva mahādeva śaraṇāgatavatsala  namāmi tvā'naṃtaśaktiṃ sarvātmānaṃ pareśvaram  
viśvotpattisthānanāśahetuṃ sajjñapti mātrakam  brahmaliṃgaṃ paraṃ śāṃtaṃ kevalaṃ parameśvaram  
kālo daivaṃ karma jīvassvabhāvo dravyameva ca  kṣetraṃ ca prāṇa ātmā ca vikārastatsamūhakaḥ  
bījarohapravāhastu tvanmāyaiṣā jagatprabho  tannibaṃdhaṃ prapadyeha tvāmahaṃ parameśvaram  
nānā bhāvairlīlayaiva svīkṛtairnirjarādikān  nūnaṃ bibhaṣiṃ lokeśo haṃsyunmārgānsvabhāvataḥ  
tvaṃ hi brahma paraṃ jyotirgūḍhaṃ brahmaṇi vāṅmaye  yaṃ paśyaṃtyamalātmānamākāśamiva kevalam  
tvameva cādyaḥ puruṣo'dvitīyasturya ātmadṛk  īśo heturahetuśca savikāraḥ pratīyase  
svamāyayā sarvaguṇaprasiddhyai bhagavanprabho  sarvānvitaḥ prabhinnaśca sarvatastvaṃ maheśvara  
yathaiva sūryo'pihitaśchāyārūpāṇi ca prabho  svacchāyayā saṃcakāsti hyayaṃ paramadṛgbhavān  
guṇenāpihitopi tvaṃ guṇe va guṇān vibho  svapradīpaścakāssi tvaṃ bhūman giriśa śaṃkara  
tvanmāyāmohitadhiyaḥ putradāragṛhādiṣu  unmajjaṃti nimajjaṃti prasaktā vṛjinārṇave  
daivadattamimaṃ labdhvā nṛlokamajitendriyaḥ  yo nādriyeta tvatpādau sa śocyo hyātmavaṃcakaḥ  
tvadājñayāhaṃ bhagavānbāṇadośchettumāgataḥ  tvayaiva śapto bāṇo'yaṃ garvito garvahāriṇā  
nivarttasva raṇā ddeva tvacchāpo na vṛthā bhavet  ājñāṃ dehi prabho me tvaṃ bāṇasya bhujakṛṃtane  
sanatkumāra uvāca  ityākarṇya vacaśśaṃbhuḥ śrīkṛṣṇasya munīśvara  pratyuvāca prasannātmā kṛṣṇastutyā maheśvaraḥ  
maheśvara uvāca  satyamuktaṃ tvayā tāta mayā śapto hi daityarāṭ  madājñayā bhavānprāpto bāṇadodaṃḍakṛṃtane  
kiṃ karomi ramānātha bhaktādhīnassadā hare  paśyato me kathaṃ vīra syādbāṇabhujakṛṃtanam  
atastvaṃ jṛṃbhaṇāstreṇa māṃ jaṃbhaya madājñayā  tatastvaṃ kuru kāryaṃ svaṃ yatheṣṭaṃ ca sukhī bhava  
sanatkumāra uvāca  ityuktaśśaṃkareṇātha śārṅgapāṇistu vismitaḥ  svaraṇasthānamāgatya mumoda sa munīśvaraḥ  
jṛṃbhaṇāstraṃ mumocātha saṃdhāya dhanuṣi drutam  pinākapāṇaye vyāsa nānāstrakuśalo hariḥ  
mohayitvā tu giriśaṃ jṛṃbhaṇāstreṇa jṛṃbhitam  bāṇasya pṛtanāṃ śaurirjaghānāsigadarṣṭibhiḥ  
iti śivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe bāṇā'surarudrakṛṣṇādiyuddhavarṇanaṃ nāma catuḥpaṃcāśattamo'dhyāyaḥ  
vyāsa uvāca  sanatkumāra sarvajña brahmaputra namostu te  adbhuteyaṃ kathā tāta śrāvitā me tvayā mune  
jṛṃbhite jṛṃbhaṇāstreṇa hariṇā samare hare  hate bāṇabale bāṇaḥ kimakārṣīcca tadvada  
sūta uvāca  ityākarṇya vacastasya vyāsasyāmitatejasaḥ  pratyuvāca prasannātmā brahmaputro munīśvaraḥ  
sanatkumāra uvāca  śṛṇu vyāsa mahāprājña kathāṃ ca paramādbhutām  kṛṣṇaśaṃkarayostāta lokalīlānusāriṇoḥ  
śayite līlayā rudre saputre sagaṇe sati  bāṇo vinirgato yuddhaṃ kartuṃ kṛṣṇena daityarāṭ  
kuṃbhāṃḍasaṃgṛhītāśvo nānāśastrāstradhṛk tataḥ  cakāra yuddhamatulaṃ baliputro mahābalaḥ  
dṛṣṭvā nijabalaṃ naṣṭaṃ sa daityendro'tyamarṣitaḥ  cakāra yuddhamatulaṃ bali putro mahābalaḥ  
śrīkṛṣṇopi mahāvīro giriśāptamahābalaḥ  uccairjagarja tatrājau bāṇaṃ matvā tṛṇopamam  
dhanuṣṭaṃkārayāmāsa śārṅgākhyaṃ nijamadbhutam  trāsayanbāṇasainyaṃ tadavaśiṣṭaṃ munīśvara  
tena nādena mahatā dhanuṣṭaṃkārajena hi  dyāvābhūmyoraṃtaraṃ vai vyāptamāsīdanaṃtaram  
cikṣepa vividhānbāṇānbāṇāya kupito hariḥ  karṇāntaṃ tadvikṛṣyātha tīkṣṇānāśīviṣopamān  
āyātāṃstānnirīkṣyā'tha sa bāṇo balinandanaḥ  aprāptāneva ciccheda svaśaraissvadhanuścyutaiḥ  
punarjagarja sa vibhurbāṇo vairigaṇārdanaḥ  tatrasurvṛṣṇayassarve kṛṣṇātmāno vicetasaḥ  
smṛtvā śivapadāmbhojaṃ cikṣepa nijasāyakān  sa kṛṣṇāyātiśūrāya mahāgarvo balessutaḥ  
kṛṣṇopi tānasaṃprāptānacchinatsaśarairdrutam  smṛtvā śivapadāmbhojamamarāri mahābalaḥ  
rāmādayo vṛṣṇayaśca svaṃsvaṃ yoddhāramāhave  nijaghnurbalinassarve kṛtvā krodhaṃ samākulāḥ  
itthaṃ cirataraṃ tatra balinośca dvayorapi  babhūva tumulaṃ yuddhaṃ śṛṇvatāṃ vismayāvaham  
tasminnavasare tatra krodhaṃ kṛtvā'tipakṣirāṭ  bāṇāsurabalaṃ sarvaṃ pakṣāghātairamardayat  
marditaṃ svabalaṃ dṛṣṭvā mardayaṃtaṃ ca taṃ balī  cukopāti baleḥ putraḥ śaivarāḍ ditijeśvaraḥ  
smṛtvā śivapadāmbhojaṃ sahasrabhujavāndrutam  mahatparākramaṃ cakre vairiṇāṃ dussahaṃ sa vai  
cikṣepa yugapadbāṇānamitāṃstatra vīrahā  kṛṣṇādisarvayaduṣu garuḍe ca pṛthakpṛthak  
jaghānaikena garuḍaṃ kṛṣṇamekena pattriṇā  balamekena ca mune parānapi tathā balī  
tataḥ kṛṣṇo mahāvīryo viṣṇurūpassurārihā  cukopātiraṇe tasmiñjagarja ca maheśvaraḥ  
jaghāna bāṇaṃ tarasā śārṅganissṛtasaccharaiḥ  ati tadbalamatyugraṃ yugapatsmṛtaśaṃkaraḥ  
ciccheda taddhanuśśīghraṃ chatrādikamanā kulaḥ  hayāṃśca pātayāmāsa hatvā tānsvaśarairhariḥ  
bāṇo'pi ca mahāvīro jagarjāti prakupya ha  kṛṣṇaṃ jaghāna gadayā so'pataddharaṇītale  
utthāyāraṃ tataḥ kṛṣṇo yuyudhe tena śatruṇā  śivabhaktena devarṣe lokalīlā'nusārataḥ  
evaṃ dvayościraṃ kāla babhūva sumahānraṇaḥ  śivarūpo hariḥ kṛṣṇaḥ sa ca śaivottamo balī  
kṛṣṇo'tha kṛtvā samaraṃ ciraṃ bāṇena vīryavān  śivā''jñayā prāptabalaścukopāti munīśvaraḥ  
tatassudarśanenāśu kṛṣṇo bāṇabhujānbahūn  ciccheda bhagavāñśaṃbhu śāsanātparavīrahā  
avaśiṣṭā bhujāstasya catvāro'tīva sundarāḥ  gatavyatho babhūvāśu śaṃkarasya prasādataḥ  
gatasmṛtiryadā bāṇa śiraśchettuṃ samudyataḥ  kṛṣṇo vīratvamāpannastadā rudrassamutthitaḥ  
rudra uvāca  bhagavandevakīputra yadājñaptaṃ mayā purā  tatkṛtaṃ ca tvayā vipra madājñākāriṇā sadā  
mā bāṇasya śiraśchiṃdhi saṃharasva sudarśanam  madājñayā cakramidaṃ syānmoghaṃ majjane sadā  
dattaṃ mayā purā tubhyamanivāryaṃ raṇe tava  cakraṃ jayaṃ ca govinda nivartasva raṇāttataḥ  
dadhīce rāvaṇe vīre tārakādipureṣvapi  vinā madājñāṃ lakṣmīśa rathāṅgaṃ nāmucaḥ purā  
tvaṃ tu yogīśvarasssākṣātparamātmā janārdana  vicāryatāṃ svamanasā sarvabhūtahite rataḥ  
varamasya mayā dattaṃ na mṛtyurbhayamasti vai  tanme vacassadā satyaṃ parituṣṭosmyahaṃ tava  
purā'yaṃ garvito matto yuddhaṃ dehīti me'bravīt  bhujānkaṇḍūyamānastu vismṛtātmagatirhare  
tadāhamaśapaṃ taṃ vai bhujacchettā''gamiṣyati  acireṇātikālena gatagarvo bhaviṣyasi  
madājñayā hariḥ prāpto bhujacchettā tavā'tha vai  nivartasva raṇādgaccha svagṛhaṃ savadhūvaraḥ  
ityuktaḥ sa tayomaitrīṃ kārayitvā maheśvaraḥ  tamamujñāpya sagaṇaḥ saputraḥ svālayaṃ yayau  
 sanatkumāra uvāca  ityākarṇya vacaśśaṃbhossaṃhṛtya ca sudarśanam  akṣatāṃgastu vijayī tatkṛṣṇoṃtaḥpuraṃ yayau  
aniruddhaṃ samāśvāsya sahitaṃ bhāryayā punaḥ  jagrāha ratnasaṃghātaṃ bāṇadattamanekaśaḥ  
tatsakhīṃ citralekhāṃ ca gṛhītvā parayoginīm  prasanno'bhūttataḥ kṛṣṇaḥ kṛtakāryaḥ śivājñayā  
hṛdā praṇamya giriśamāmaṃtrya ca balestutam  parivārasametastu jagāma svapurīṃ hariḥ  
pathi jitvā ca varuṇaṃ viruddhaṃ tamanekadhā  dvārakāṃ ca purīṃ prāptassamutsavasamanvitaḥ  
visarjayitvā garuḍaṃ sakhīnvīkṣyopahasya ca  dvārakāyāṃ tato dṛṣṭvā kāmacārī cacāra ha  
iti śrīśivamahāpurāṇe dvitīyāyāṃ rudrasaṃhitāyāṃ paṃcame yuddhakhaṃḍe bāṇabhujakṛṃtanagarvāpahāravarṇanaṃ nāma pañcapañcāśattamodhyāyaḥ  
 nārada uvāca  kṛṣṇe gate dvārakāyāma niruddhena bhāryayā  akārṣītkiṃ tato bāṇastattvaṃ vada mahāmune  
sanatkumāra uvāca  kṛṣṇe gate dvārakāyāmaniruddhena bhāryayā  duḥkhito'bhūttato bāṇassvājñānaṃ saṃsmaranhṛdā  
tato nandīśivagaṇo bāṇaṃ provāca duḥkhitam  daityaṃ śoṇitadigdhāṃgamanutā pasamanvitam  
 nandīśvara uvāca  bāṇa śaṃkarasadbhakta mānutāpaṃ kuruṣva bhoḥ  bhaktānukaṃpī śaṃbhurvai bhaktavatsalanāmadhṛk  
tadicchayā ca yajjātaṃ tajjātamiti cetasā  manyasva bhaktaśārdūla śivaṃ smara punaḥpunaḥ  
mana ādye samādhāya kuru nityaṃ maho tsavam  bhaktānukaṃpanaścā'sya śaṃkarasya punaḥpunaḥ  
nandivākyāttato bāṇo dviṣā śīrṣakamātrakaḥ  śivasthānaṃ jagāmāśu dhṛtvā dhairyaṃ mahāmanāḥ  
gatvā tatra prabhuṃ natvā rurodātīva vihvalaḥ  gatagarvavrajo bāṇaḥ premākulitamānasaḥ  
saṃstuvanvividhaiḥ stotrai ssaṃnamannutitastathā  yathocitaṃ pādaghātaṃ kurvanvikṣepayankarān  
nanarta tāṃḍavaṃ mukhyaṃ pratyālīḍhādiśobhitam  sthānakairvividhākārairālīḍhapramukhairapi  
sukhavādasahasrāṇi bhrūkṣepasahitānyapi  śiraḥkampasahasrāṇi prāptānīkaḥ sahasraśaḥ  
vārīśca vividhākārā darśayitvā śanaiśśanaḥ  tathā śoṇitadhārābhissiñcayitvā mahītalam  
rudraṃ prasādayāmāsa śūlinaṃ candra śekharam  bāṇāsuro mahābhakto vismṛtātmagatirnataḥ  
tato nṛtyaṃ mahatkṛtvā bhagavānbhaktavatsalaḥ  uvāca bāṇaṃ saṃhṛṣṭo nṛtya gītapriyo haraḥ  
rudra uvāca  bāṇa tāta baleḥ putra saṃtuṣṭo nartanena te  varaṃ gṛhāṇa daityendra yatte manasi vartate  
sanatkumāra uvāca  ityākarṇya vacaśśaṃmbhordaityendreṇa tadā mune  bāṇena saṃvṛṇīto'bhūdvarastu vraṇaropaṇe  
bāhuyuddhasya coddha ttirgāṇapatyamathākṣayam  uṣāputrasya rājyaṃ tu tasmiñśoṇitakāhvaye  
nirvairatā ca vibudhairviṣṇunā ca viśeṣataḥ  na punardaityatā duṣṭā rajasā tamasā yutā  
śaṃbhubhaktirviśeṣeṇa nirvikārā sadā mune  śivabhakteṣu ca sneho dayā sarveṣu jaṃtuṣu  
kṛtvā varāñśaṃbhorbaliputro mahā'suraḥ  premṇā'śrunayano rudraṃ tuṣṭāva sukṛtāṃjaliḥ  
bāṇa uvāca  devadeva mahādeva śaraṇā gatavatsala  tvāṃ namāmi maheśāna dīnabandho dayānidhe  
kṛtā mayi kṛpātīva kṛpāsāgara śaṃkara  garvopahāritassarvaḥ prasannena mama prabho  
tvaṃ brahma paramātmā hi sarvavyāpyakhileśvaraḥ  brahmāṃḍatanurugreśo virāṭ sarvānvitaḥ paraḥ  
nābhirnabho'gnirvadanamaṃbu reto diśaḥ śrutiḥ  dyauśśīrṣamaṃghrirurvī te manaścandrastava prabho  
dṛgarko jaṭharaṃ vārddhirbhujeṃdro dhiṣaṇā vidhiḥ  prajāpatirvisargaśca dharmo hi hṛdayaṃ tava  
romāṇyauṣadhayo nātha keśā jalamucastava  guṇāstrayastrinetrāṇi sarvātmā puruṣo bhavān  
brāhmaṇaṃ te mukhaṃ prāhurbāhuṃ kṣatriyameva ca  ūrujaṃ vaiśyamāhuste pādajaṃ śūdrameva ca  
tvameva sarvadopāsyassarvairjīvairmaheśvara  tvāṃ bhajanparamāṃ muktiṃ labhate puruṣo dhruvam  
yastvāṃ visṛjate martya ātmānaṃ priyamīśvaram  viparyayendriyārthārthaṃ viṣamattyamṛtaṃ tyajan  
viṣṇurbrahmā'tha vibudhā munayaścāmalāśayāḥ  sarvātmanā prapannāstvāṃ śaṃkaraṃ priyamīśvaram  
sanatkumāra uvāca  ityuktvā baliputrastu virarāma śarāsuraḥ  premapraphullitāṃgaśca praṇamya sa maheśvaram  
iti śrutvā svabhaktasya bāṇasya bhagavānbhavaḥ  sarvaṃ labhiṣyasītyuktvā tatraivāṃtaradhīyata  
tataśśaṃbhoḥ prasādena mahākālatvamāgataḥ  rudrasyānucaro bāṇo mahāpramudito'bhavat  
iti kila śaranāmnaḥ śaṃkarasyāpi vṛttaṃ sakalaguru janānāṃ sadgurośśūlapāṇeḥ  kathitamiha variṣṭhaṃ śrotraramyairvacobhissakalabhuvanamadhye krīḍamānasya nityam  
iti śrīśivamahāpurāṇe dvitī yāyāṃ rudrasaṃhitāyāṃ paṃ yuddhakhaṃḍe bāṇāsuragaṇapatvaprāptivarṇanaṃ nāma ṣaṭpaṃcāśattamo'dhyāyaḥ  
sanatkumāra uvāca  śṛṇu vyāsa mahāpremṇā caritaṃ śaśimaulinaḥ  yathā'vadhīttriśūlena dānavendraṃ gajāsuram  
dānave nihate devyā samare mahiṣāsure  devānāṃ ca hitārthāya purā devāḥ sukhaṃ yayuḥ  
tasya putro mahāvīro munīśvara gajāsuraḥ  piturvadhaṃ hi saṃsmṛtya kṛtaṃ devyā surārthanāt  
sa tadvairamanusmṛtya taporthaṃ gatavānvane  samuddiśya vidhiṃ prītyā tatāpa paramaṃ tapaḥ  
avadhyohaṃ bhaviṣyāmi strīpuṃsaiḥ kāmanirjitaḥ  saṃvicāryeti manasā'bhūttaporatamānasaḥ  
sa tepe himavaddroṇyāṃ tapaḥ paramadāru ṇam  ūrddhvabāhurnabhodṛṣṭiḥ pādāṃguṣṭhāśritāvaniḥ  
jaṭābhāraissa vai reje pralayārka ivāṃśubhiḥ  mahiṣāsuraputro'sau gajāsura udāradhīḥ  
tasya mūrdhnaḥ samudbhūtassadhūmognistapomayaḥ  tiryagūrdhvamadholokāstāpayanviṣvagīritaḥ  
cukṣubhurnadyudanvaṃtaścāgnermūrddhasamudbhavāt  nipetussagrahāstārā jajvaluśca diśo daśa  
tena taptāsturāssarve divaṃ tyaktvā savāsavāḥ  brahmalokaṃ yayurvijñāpayāmāsuścacāla bhūḥ  
devā ūcuḥ  vidhe gajāsuratapastaptā vayamathākulāḥ  na śaknumo divi sthātumataste śaraṇaṃ gatāḥ  
vidhehyupaśamaṃ tasya cānyāñjīvayituṃ kṛpā  lokā naṃkṣyatyanyathā hi satyaṃsatyaṃ bruvāmahe  
iti vijñāpito devairvāsavādyaissa ātmabhūḥ  bhṛgudakṣādibhirbrahmā yayau daityavarāśramam  
tapaṃtaṃ tapasā lokā nyathā'bhrāpihitaṃ divi  vilakṣya vismitaḥ prāha vihasansṛṣṭikārakaḥ  
brahmovāca  uttiṣṭhottiṣṭha daityendra tapassiddhosi māhiṣe  prāpto'haṃ varadastāta varaṃ vṛṇu yathepsitam  
sanatkumāra uvāca  utthāyotthāya daityendra īkṣamāṇo dṛśā vibhum  girā gadgadayā prīto'gṛṇāddevaṃ sa māhiṣiḥ  
gajāsura uvāca  namaste devadeveśa yadi dāsyasi me varam  avadhyo'haṃ bhaveyaṃ vai strīpuṃsaiḥ kāmanirjitaiḥ  
mahābalo mahāvīryo'jeyo devādibhissadā  sarveṣāṃ lokapālānāṃ nikhilarddhisubhugvibho  
sanatkumāra uvāca  evaṃ vṛtaśśatadhṛtirdānavena sa tena vai  prādāttattapasā prīto varaṃ tasya sudurlabham  
evaṃ labdhavaro daityo māhiṣiśca gajāsuraḥ  suprasannamanāsso'tha svadhāma pratyapadyata  
sa vijitya diśassarvā lokāṃśca trīnmahāsuraḥ  devāsuramanuṣyendrāngaṃdharvagaruḍoragān  
ityādīnnikhilāñjitvā vaśamānīya viśvajit  jahāra lokapālānāṃ sthānāni saha tejasā  
devodyānaśriyā juṣṭamadhyāste sma triviṣṭapam  mahendrabhavanaṃ sākṣānnirmitaṃ viśvakarmaṇā  
tasminmahendrasya gṛhe mahābalo mahāmanā nirjitaloka ekarāṭ  reme'bhivaṃdyāṃghriyugaḥ surādibhiḥ pratāpitairūrjitacaṃḍaśāsanaḥ  
sa itthaṃ nirjitakakubekarāḍ viṣayānpriyān  yathopajoṣaṃ bhuṃjāno nātṛpyadajitendriyaḥ  
evamaiśvaryamattasya dṛptasyocchāstravartinaḥ  kāle vyatīte mahati pāpabuddhirabhūttataḥ  
mahiṣāsuraputro'sau saṃcikleśa dvijānvarān  tāpasānnitarāṃ pṛthvyāṃ dānavassukhamardanaḥ  
surānnarāṃśca pramathānsarvāñcikleśa durmatiḥ  dharmānvitānviśeṣeṇa pūrvavairamanusmaran  
ekasminsamaye tāta dānavo'sau mahābalaḥ  agacchadrājadhānīṃ va śaṃkarasya gajāsuraḥ  
samāgate'surendre hi mahānkalakalo mune  trātatrāteti tatrāsīdānaṃdanavāsinām  
mahiṣā'suraputro'sau yadā puryāṃ samāgataḥ  pramathanpramathānsarvānnijavīryamadoddhataḥ  
tasminnavasare devāśśakrādyāstatparājitāḥ  śivasya śaraṇaṃ jagmurnatvā tuṣṭuvurādarāt  
nyavedayandānavasya tasya kāśyāṃ samāgamam  kleśādhikyaṃ tatratyānāṃ tannāthānāṃ viśeṣataḥ  
devā ūcuḥ  devadeva mahādeva tava puryāṃ gatosuraḥ  kaṣṭaṃ datte tvajjanānāṃ taṃ jahi tvaṃ kṛpānidhe  
yatrayatra dharāyāṃ ca caraṇaṃ pramiṇoti hi  acalāṃ sacalāṃ tatra karoti nija bhārataḥ  
ūruvegena taravaḥ pataṃti śikharaissaha  yasya dordaṃḍaghātena cūrṇā syuśca śiloccayāḥ  
yasya maulijasaṃgharṣādghanā vyoma tyajaṃtyapi  nīlimānaṃ na cādyāpi jahyustatkeśasaṃgajam  
yasya viśvāsasaṃbhārairuttaraṃgā mahābdhayaḥ  nadyopyamandakallolā bhavaṃti timibhissaha  
yojanānāṃ sahasrāṇi nava yasya samucchrayaḥ  tāvāneva hi vistārastanormāyāvino'sya hi  
yannetrayoḥ piṃgalimā tathā taralimā punaḥ  vidyutāḥ nohyate'dyāpi so'yaṃ smā''yāti satvaram  
yāṃ yāṃ diśaṃ samabhyeti soyaṃ dussaha dānavaḥ  avadhyo'haṃ bhavāmīti strīpuṃsaiḥ kāmanirjitaiḥ  
ityevaṃ ceṣṭitaṃ tasya dānavasya niveditam  rakṣasva bhaktāndeveśa kāśīrakṣaṇatatpara  
sanatkumāra uvāca  iti saṃprārthito devairbhaktarakṣaṇatatparaḥ  tatrā''jagāma soraṃ tadvadhakāmanayā haraḥ  
āgataṃ taṃ samālokya śaṃkaraṃ bhaktavatsalam  triśūlahastaṃ garjaṃtaṃ jagarja sa gajāsuraḥ  
tatastayormahānāsītsamaro dāruṇo'dbhutaḥ  nānāstraśastrasaṃpātairvīrārāvaṃ prakurvatoḥ  
gajāsurotitejasvī mahābalaparākramaḥ  vivyādha giriśaṃ bāṇaistīkṣṇairdānavaghātinam  
atha rudro raudratanuḥ svaśarairatidāruṇaiḥ  taccharāṃścicchide tūrṇamaprāptāṃstilaśo mune  
tato gajāsuraḥ kuddho'bhyadhāvattaṃ maheśvaram  khaḍgahastaḥ pragarjyoccairhatosītyadya vai mayā  
tatastriśūlahetistamāyāṃtaṃ daityapuṃgavam  vijñāyāvadhyamanyena śūlenābhijaghāna tam  
protastena triśūlena sa ca daityo gajāsuraḥ  chatrīkṛtamivātmānaṃ manyamānā jagau haram  
gajāsura uvāca  devadeva mahādeva tava bhakto'smi sarvathā  jāne tvāṃ tridiveśānaṃ triśūlinsmarahāriṇam  
tava haste mama vadho mahāśreyaskaro mataḥ  aṃdhakāre maheśāna tripurāṃtaka sarvaga  
kiṃcidvijñaptumicchāmi tacchṛṇuṣva kṛpākara  satyaṃ bravīmi nāsatyaṃ mṛtyuṃjaya vicāraya  
tvameko jagatāṃ vaṃdyo viśvasyopari saṃsthitaḥ  kālena sarvairmartavyaṃ śreyase mṛtyurīdṛśaḥ  
sanatkumāra uvāca  ityākarṇya vacastasya śaṃkaraḥ karuṇānidhiḥ  prahasya pratyuvāceśo māhiṣeyaṃ gajāsuram  
īśvara uvāca  mahāparākramanidhe dānavottama sanmate  gajāsura prasannosmi svānakūlaṃ varaṃ vṛṇu  
sanatkumāra uvāca  ityākarṇya maheśasya vacanaṃ varadasya hi  pratyuvāca prasannātmā dānavendro gajāsuraḥ  
gajāsura uvāca  yadi prasanno digvāsastadā dityaṃ vasāna me  imāṃ kṛttiṃ maheśāna tvattriśūlāgnipāvitām  
svapramāṇāṃ sukhasparśāṃ raṇāṃgaṇapaṇīkṛtām  darśanīyāṃ mahādivyāṃ sarvadaiva sukhāvahām  
iṣṭagaṃdhissadaivāstu sadaivāstvatikomalā  sadaiva nirmalā cāstu sadaivāstvatimaṃḍanām  
mahātaponalajvālāṃ prāpyāpi suciraṃ vibho  na dagdhā kṛttireṣā me puṇyagaṃdhanidhestataḥ  
yadi puṇyavatī naiṣā mama kṛtti digaṃbara  tadā tvadaṃgasaṃgosyāḥ kathaṃ jāto raṇāṃgaṇe  
anyaṃ ca me varaṃ dehi yadi tuṣṭo'si śaṃkara  nāmāstu kṛttivāsāste prārabhyādyatanaṃ dinam  
sanatkumāra uvāca  śrutveti sa vacastasya śaṃkaro bhaktavatsalaḥ  tathetyuvāca suprīto mahiṣāsurajaṃ ca tam  
punaḥ provāca prītātmā dānavaṃ taṃ gajāsuram  bhaktapriyo maheśāno bhaktinirmalamānasam  
īśvara uvāca  idaṃ puṇyaṃ śarīraṃ te kṣetre'sminmuktisādhane  mama liṃgaṃ bhavatvatra sarveṣāṃ muktidāyakam  
kṛttivāseśvaraṃ nāma mahāpātakanāśanam  sarveṣāmeva liṃgānāṃ śirobhūtaṃ vimuktidam  
kathayitveti deveśastatkṛtiṃ parigṛhya ca  gajāsurasya mahatīṃ prāvṛṇoddhi digaṃbaraḥ  
mahāmahotsavo jātastasminnahni munīśvara  harṣamāpurjanāssarve kāśīsthāḥ pramathāstathā  
hari brahmādayo devā harṣanirbharamānasāḥ  tuṣṭuvustaṃ maheśānaṃ natvā sāṃjalayastataḥ  
hate tasmindānaveśe māhiṣe hi gajāsure  svasthānaṃ bhejire devā jagatsvāsthyamavāpa ca  
ityuktaṃ caritaṃ śaṃbhorbhaktavātsalyasūcakam  svargyaṃ yaśasyamāyuṣyaṃ dhanadhānyapravarddhanam  
ya idaṃ śṛṇuyātprītyā śrāvayedvā śucivrataḥ  sa bhuktvā ca mahāsaukhyaṃ labhetāṃte paraṃ sukham  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe gajāsuravadho nāma saptapaṃcāśattamo'dhyāyaḥ  
sanatkumāra uvāca  śṛṇu vyāsa pravakṣyāmi caritaṃ śaśimaulinaḥ  yathā duṃdubhinirhrādamavadhīdditijaṃ haraḥ  
hiraṇyākṣe hate daitye ditiputre mahābale  viṣṇudevena kālena prāpa dukhaṃ pahadditiḥ  
daityo duṃdubhinirhrādo duṣṭaḥ prahlādamātulaḥ  sāṃtvayāmāsa tāṃ vāgbhirduḥkhitāṃ devaduḥkhadaḥ  
atha daityassa māyāvī ditimāśvāsya daityarāṭ  devāḥ kathaṃ sujeyāḥ syurityupāyamarcitayat  
devaiśca ghātito vīro hiraṇyākṣo mahāsuraḥ  viṣṇunā ca saha bhrātrā sacchalairdetyavairibhiḥ  
kiṃbalāśca kimāhārā kimādhārā hi nirjarāḥ  mayā kathaṃ sujeyāssyurityupāyamaciṃtayat  
vicārya bahuśo daityastattvaṃ vijñāya niścitam  avaśyamagrajanmāno hetavo'tra vicārataḥ  
brāhmaṇānhaṃtumasakṛdanvadhāvata vai tataḥ  daityo dundubhinirhrādo devavairī mahākhalaḥ  
yataḥ kratubhujo devāḥ kratavo vedasaṃbhavāḥ  te vedā brāhmaṇādhārāstato devabalaṃ dvijāḥ  
niścitaṃ brāhmaṇādhārāssarve vedāssavāsavāḥ  gīrvāṇā brāhmaṇabalā nātra kāryā vicāraṇā  
brāhmaṇā yadi naṣṭāssyurvedā naṣṭāstatastvayam  atasteṣu praṇaṣṭeṣu vinaṣṭāḥ satataṃ surāḥ  
yajñeṣu nāśaṃ gacchatsu hatāhārāstatassurāḥ  nirbalāssukhajayyāḥ syurnirjiteṣu sureṣvatha  
ahameva bhaviṣyāmi mānyastrijagatīpatiḥ  ahariṣyāmi devā nāmakṣayāssarvasaṃpadaḥ  
nirvekṣyāmi sukhānyeva rājye nihatakaṃṭake  iti niścitya durbuddhiḥ punaściṃtitavānkhalaḥ  
dvijāḥ kva saṃti bhūyāṃso brahmatejotibṛṃhitā  śrutyadhyanasaṃpannāstapobalasamanvitāḥ  
bhūyasāṃ brāhmaṇānāṃ tu sthānaṃ vārāṇasī khalu  tāmādāvupasaṃhṛtya yāyāṃ tīrthāṃtaraṃ tataḥ  
yatra yatra hi tīrtheṣu yatra yatrāśrameṣu ca  saṃti sarve'grajanmānaste mayādyāssamaṃtataḥ  
iti duṃdubhinirhrādo matiṃ kṛtvā kulocitām  prāpyāpi kāśīṃ durvṛtto māyāvī nyavadhīddvijān  
samitkuśānsamādātuṃ yatra yāṃti dvijottamāḥ  araṇye tatra tānsarvānsa bhakṣayati durmatiḥ  
yathā ko'pi na vettyevaṃ tathā'cchanno'bhavatpunaḥ  vane vanecaro bhūtvā yādorūpo jalāśaye  
adṛśyarūpī māyāvī devānāmapyagocaraḥ  divā dhyānaparastiṣṭhenmunivanmunimadhyagaḥ  
praveśamuṭajānāṃ ca nirgamaṃ hi vilokayan  yāminyāṃ vyāghrarūpeṇābhakṣayadbrāhmaṇānbahūn  
niśśaṃkambhakṣayatyevaṃ na tyajatyapi kīkaśam  itthaṃ nipātitāstena viprā duṣṭena bhūriśaḥ  
ekadā śivarātrau tu bhaktastveko nijoṭaje  saparyāṃ devadevasya kṛtvā dhyānasthito'bhavat  
sa ca duṃdubhinirhrādo daityendro baladarpitaḥ  vyāghrarūpaṃ samāsthāya tamādātuṃ matiṃ dadhe  
taṃ bhaktaṃ dhyānamāpannaṃ dṛḍhacittaṃ śivekṣaṇe  kṛtāstramantravinyāsaṃ taṃ krāṃtumaśakanna saḥ  
atha sarvaṃ gataśśambhurjñātvā tasyāśayaṃ haraḥ  daityasya duṣṭarūpasya vadhāya vidadhe dhiyam  
yāvadāditsati vyāghrastāvadāvirabhūddharaḥ  jagadrakṣāmaṇistryakṣo bhaktarakṣaṇadakṣadhīḥ  
rudramāyāṃtamālokya tadbhaktārcitaliṃgataḥ  daityastenaiva rūpeṇa vavṛdhe bhūdharopamaḥ  
sāvajñamatha sarvajñaṃ yāvatpaśyati dānavaḥ  tāvadāyātamādāya kakṣāyaṃtre nyapīḍayat  
paṃcāsyastvatha paṃcāsyaṃ muṣṭyā mūrddhanyatāḍayata  bhaktavatsalanāmāsau vajrādapi kaṭhorayā  
sa tena muṣṭighātena kakṣāniṣpeṣaṇena ca  atyārtamāraṭadvyāghro rodasīṃ pūrayanmṛtaḥ  
tena nādena mahatā saṃpravepitamānasāḥ  tapodhanāssamājagmurniśi śabdānusārataḥ  
atreśvaraṃ samālokya kakṣīkṛtamṛgeśvaram  tuṣṭuvuḥ praṇatāssarve śarvaṃ jayajayākṣaraiḥ  
brāhmaṇā ūcuḥ  paritrātāḥ paritrātāḥ pratyūhāddāruṇāditaḥ  anugrahaṃ kuruṣveśa tiṣṭhātraiva jagadguro  
anenaiva svarūpeṇa vyāghreśa iti nāmataḥ  kuru rakṣāṃ mahādeva jyeṣṭhasthānasya sarvadā  
anyebhyo hyupasargebhyo rakṣa nastīrthavāsinaḥ  duṣṭānaṣṭāsya gaurīśa bhaktebhyo dehi cābhayam  
sanatkumāra uvāca  ityākarṇya vacasteṣāṃ bhaktānāṃ candraśekharaḥ  tathetyuktvā punaḥ prāha sa bhaktānbhaktavatsalaḥ  
maheśvara uvāca  yo māmanena rūpeṇa drakṣyati śraddhayātra vai  tasyopasargasaṃdhānaṃ pātayiṣyāmyasaṃśayam  
maccaritramidaṃ śrutvā smṛtvā liṃgamidaṃ hṛdi  saṃgrāme praviśanmartyo jayamāpnotyasaṃśayam  
etasminnaṃtare devāssamājagmussavāsavāḥ  jayeti śabdaṃ kurvaṃto mahotsavapurassaram  
praṇamya śaṃkaraṃ premṇā sarve sāṃjalayassurāḥ  nataskaṃdhāḥ suvāgbhiste tuṣṭuvurbhaktavatsalam  
devā ūcuḥ  jaya śaṃkara deveśa praṇatārtihara prabho  etadduṃdubhinirhrādavadhāttrātā vayaṃ surāḥ  
sadā rakṣā prakartavyā bhaktānāṃ bhaktavatsala  vadhyāḥ khalāśca deveśa tvayā sarveśvara prabho  
ityākarṇya vacasteṣāṃ surāṇāṃ parameśvaraḥ  tathetyuktvā prasannātmā tasmiṃlliṃge layaṃ yayau  
savismayāstato devāssvaṃsvaṃ dhāma yayurmudā  te'pi viprā mahāharṣātpunaryātā yathāgatam  
idaṃ caritraṃ parama vyāghreśvarasamudbhavam  śṛṇuyācchrāvayedvāpi paṭhedvā pāṭhayettathā  
sarvānkāmānavāpnoti narassvamanasesitān  paratra labhate mokṣaṃ sarvaduḥkhavivarjitaḥ  
idamākhyānamatulaṃ śivalīlā mṛtākṣaram  svargyaṃ yaśasyamāyuṣyaṃ putrapautrapravarddhanam  
paraṃ bhaktipradaṃ dhanyaṃ śivaprītikaraṃ śivam  paramajñānadaṃ ramyaṃ vikāraharaṇaṃ param  
iti śrīśivamahāpurāṇe dvi rudrasaṃhitāyāṃ pañca yuddhakhaṇḍe duṃdubhinirhrādadaityavadhavarṇanaṃ nāmāṣṭapañcāśattamo'dhyāyaḥ  
sanatkumāra uvāca  śṛṇu vyāsa susaṃprītyā caritaṃ parameśituḥ  yathāvadhītsvapriyayā daityamuddiśya saṃjñayā  
āstāṃ purā mahādaityo vidalotpalasaṃjñakau  apuṃvadhyau mahāvīrau sudṛptau varato vidheḥ  
tṛṇīkṛtatrijagatī puruṣābhyāṃ svadorba lāt  tābhyāṃ sarve surā brahman daityābhyāṃ nirjitā raṇe  
tābhyāṃ parājitā devā vidheste śaraṇaṃ gatāḥ  natvā taṃ vidhivatsarve kathayāmāsurādarāta  
iti brahmā hyavocattān devyā vadhyau ca tau dhruvam  dhairyyaṃ kuruta saṃsmṛtya saśivaṃ śivamādarāt  
bhaktavatsalanāmāsau saśivaśśaṃkaraśśivaḥ  śaṃ kariṣyatyadīrgheṇa kālena parameśvaraḥ  
sanatkumāra uvāca  ityuktvā tāṃstato brahmā tūṣṇīmāsīcchivaṃ smaran  tepi devā mudaṃ prāpya svaṃsvaṃ dhāma yayustadā  
atha nāradadevarṣiśśivapreraṇayā tadā  gatvā tadīyabhavanaṃ śivāsauṃdaryamājagau  
śrutvā tadvacanaṃ daityāvāstāṃ māyāvimohitau  devīṃ parijihīrṣū tau viṣameṣu prapīḍitau  
vicārayāmāsatustau kadā kutra śivā ca sā  bhaviṣyati vidheḥ prāptodayānnāviti sarvadā  
ekasminsamaye śaṃbhurvijahāra sulīlayā  kautukenaiva cikrīḍe śivā kandukalīlayā  
sakhībhissaha suprītyā kautukācchivasannidhau  
udaṃcaṃtyaṃcadaṃgānāṃ lāghavaṃ paritanvatī  niśvāsāmodamuditabhramarākulitekṣaṇā  
bhraśyaddhammillasanmālyasvapurīkṛtabhūmikā  svidyatkapolapatrālīsravadaṃbukaṇojjvalā  
sphuṭaccolāṃśukapathatiryadaṃgaprabhāvṛtā  ullasatkaṃdukāsphālātiśroṇitakarāmbujā  
kaṃdukānugasaddṛṣṭinartitabhrūlatāṃcalā  mṛḍānī kila khelaṃtī dadṛśe jagadambikā  
aṃtarikṣacarābhyāṃ ca ditijābhyāṃ kaṭā kṣitā  kroḍīkṛtābhyāmiva vai samupasthitamṛtyunā  
vidalotpalasaṃjñābhyāṃ dṛptābhyāṃ varato vidheḥ  tṛṇīkṛtatrijagatī puruṣābhyāṃ svadorbalāt  
devīṃ tāṃ saṃjihīrṣaṃtau viṣameṣu prapīḍitau  diva utteratuḥ kṣipraṃ māyāṃ svīkṛtya śāṃbarīm  
dhṛtvā pāriṣadīṃ māyāmāyātāvaṃbikāṃtikam  tāvatyaṃtaṃ sudurvṛttāvaticaṃcalamānasau  
atha duṣṭanihaṃtrā vai sāvajñena hareṇa tau  vijñātau ca kṣaṇādāstāṃ cāṃcalyāllocanodbhavāt  
kaṭākṣitātha devena durgā durgatighātinī  daityāvimāmiti gaṇau neti sarvasvarūpiṇā  
atha sā netrasaṃjñāṃ svasvāminastāṃ bubodha ha  mahākautukinastāta śaṃkarasya pareśituḥ  
tato vijñāya saṃjñāṃ tāṃ sarvajñārddhaśarīriṇī  tenaiva kaṃdukenātha yugapannirjaghāna tau  
mahābalau mahādevyā kaṃdukena samāhatau  paribhramya paribhramya tau duṣṭau vinipetatuḥ  
vṛntādiva phale pakve tālenānilalolite  daṃbholinā parihate śṛṃge iva mahāgireḥ  
tau nipātya mahādaityāvakāryakaraṇodyatau  tataḥ pariṇatiṃ yāto liṃgarūpeṇa kaṃdukaḥ  
kaṃdukeśvarasaṃjñāṃ ca talliṃgamabhavattadā  jyeṣṭheśvarasamīpe tu sarvaduṣṭanivāraṇam  
etasminneva samaye haribrahmādayassurāḥ  śivāvirbhāvamājñāya ṛṣayaśca samāyayuḥ  
atha sarve surāśśambhorvarānprāpya tadājñayā  svadhāmāni yayuḥ prītāstathā kāśīnivāsinaḥ  
sāṃbikaṃ śaṃkaraṃ dṛṣṭvā kṛtāṃjalipuṭāśca te  praṇamya tuṣṭuvurbhaktyā vāgbhiriṣṭābhirādarāt  
sāṃbiko'pi śivo vyāsa krīḍitvā suvihāravit  jagāma svālayaṃ prītassagaṇo bhaktavatsalaḥ  
kaṃdukeśvaraliṃgaṃ ca kāśyāṃ duṣṭanibarhaṇam  bhuktimuktipradaṃ sarvakāmadaṃ sarvadā satām  
idamākhyānamatulaṃ śṛṇuyādyo mudānvitaḥ  śrāvayedvā paṭhedyaśca tasya duḥkhabhayaṃ kutaḥ  
iha sarvasukhaṃ bhuktvā nānāvidhamanuttamam  paratra labhate divyāṃ gatiṃ vai devadurlabhām  
iti taṃ varṇitaṃ tāta caritaṃ paramādbhutam  śivayorbhaktavātsalyasūcakaṃ śivadaṃ satām  
brahmovāca  ityuktvāmaṃtrya taṃ vyāsaṃ tannuto madvarātmajaḥ  yayau vihāyasā kāśīṃ caritaṃ śaśimaulinaḥ  
yuddhakhaṃḍamidaṃ proktaṃ mayā te munisattama  raudrīyasaṃhitāmadhye sarvakāmaphalapradam  
iyaṃ hi saṃhitā raudrī sampūrṇā varṇitā mayā  sadāśivapriyatarā bhuktimuktiphalapradā  
imāṃ yaśca paṭhennityaṃ śatrubādhānivārikām  sarvānkāmānavāpnoti tato muktiṃ labheta nā  
sūta uvāca  iti brahmasutaśśrutvā pitrā śivayaśaḥ param  śatanāmāpya śaṃbhośca kṛtārtho'bhūcchivānugaḥ  
brahmanāradasamvādaḥ sampūrṇaḥ kathito mayā  śivassarvapradhāno hi kiṃ bhūyaśśrotumicchasi  
iti śrīśivamahāpurāṇe dvitīyāyāṃ rudrasaṃhitāyāṃ pañcame yuddhakhaṃḍe vidalotpaladaityavadhavarṇanaṃ nāmaikonaṣaṣṭitamo'dhyāyaḥ  
samāptoyaṃ yuddhakhaṇḍaḥ  samāpteyaṃ dvitīyā rudrasaṃhitā  
vande mahānandamanantalīlammaheśvaraṃ sarvvavibhummahāntam  gaurīpriyaṃ kārtikavighnarājasamudbhavaṃ śaṃkaramādidevam  
śaunaka uvāca  vyāsaśiṣyamahābhāga sūta jñānadayānidhe  vada śaṃbhvavatārāṃśca yairakārṣītsatāṃ śivam  
sūta uvāca  mune śaunaka sadbhaktyā dattacitto jitendriyaḥ  avatārāñchivasyāhaṃ vacmi te munaye śṛṇu  
etatpṛṣṭaḥ purā nandī śivamūrtissatāṃ gatiḥ  sanatkumāreṇa mune tamuvāca śivaṃ smaran  
nandīśvara uvāca  asaṃkhyātā hi kalpeṣu vibhoḥ sarvveśvarasya vai  avatārāstathāpīha vacmyahaṃ tānyathāmati  
ekonaviṃśakaḥ kalpo vijñeyaḥ śveta lohitaḥ  sadyojātāvatārastu prathamaḥ parikīrtitaḥ  
tasmiṃstatparamaṃ brahma dhyāyato brahmaṇastathā  utpannastu śikhāyuktaḥ kumāraḥ śvetalohitaḥ  
taṃ dṛṣṭvā puruṣaṃ brahmā brahmarūpiṇamīśvaram  jñātvā dhyātvā sa hṛdaye vavande prayatāñjaliḥ  
sadyojātaṃ śivaṃ buddhvā jaharṣa bhuvaneśvaraḥ  muhurmuhuśca sadbuddhyā paraṃ taṃ samacintayat  
tato'sya dhyāyataḥ śvetāḥ prādurbhūtā yaśasvinaḥ  kumārāḥ paravijñānaparabrahmasvarūpiṇaḥ  
sunando nandanaścaiva viśvanandopanandanau  śiṣyāstasya mahātmāno yaistadbrahma samāvṛtam  
sadyojātaśca vai śambhurdadau jñānaṃ ca vedhase  sargaśaktimapi prītyā prasannaḥ parameśvaraḥ  
tato viṃśatimaḥ kalpo rakto nāma prakīrtitaḥ  brahmā yatra mahātejā raktavarṇamadhārayat  
dhyāyataḥ putrakāmasya prādurbhū to vidhessutaḥ  raktamālyāmbaradharo raktākṣo raktabhūṣaṇaḥ  
sa taṃ dṛṣṭvā mahātmānaṃ kumāraṃ dhyānamāśritaḥ  vāmadevaṃ śivaṃ jñātvā praṇanāma kṛtāṃjaliḥ  
tatastasya sutā hyāsaṃścatvāro raktavāsasaḥ  virajāśca vivāhaśca viśoko viśvabhāvanaḥ  
vāmadevaḥ sa vai śambhurdadau jñānaṃ ca vedhase  sargaśaktimapi prītyā prasannaḥ parameśvaraḥ  
ekaviṃśatimaḥ kalpaḥ pītavāsā iti smṛtaḥ  brahmā yatra mahābhāgaḥ pītavāsā babhūva ha  
dhyāyataḥ putrakāmasya vidherjātaḥ kumārakaḥ  pītavastrādika prauḍho mahātejā mahābhujaḥ  
taṃ dṛṣṭvā dhyānasaṃyuktaṃ jñātvā tatpuruṣaṃ śivam  praṇanāma tato buddhyā gāyatrīṃ śāṃkarīṃ vidhiḥ  
japitvā tu mahādevīṃ sarvalokanamaskṛtām  prasannastu mahādevo dhyānayuktena cetasā  
tato'sya pārśvato divyāḥ prādurbhūtāḥ kumārakāḥ  pītavastrā hi sakalā yogamārgapravartakāḥ  
tatastasmingate kalpe pītavarṇe svayaṃbhuvaḥ  punaranyaḥ pravṛttastu kalpo nāmnā śivastu sa  
ekārṇave saṃvyatīte divyavarṣasahasrake  sraṣṭukāmaḥ prajā brahmā cintayāmāsa duḥkhitaḥ  
tato'paśyanmahātejā prādurbhūtaṃ kumārakam  kṛṣṇavarṇaṃ mahāvīryaṃ dīpyamānaṃ svatejasā  
dhṛtakṛṣṇāmbaroṣṇīṣaṃ kṛṣṇayajñopavītinam  kṛṣṇena maulināyuktaṃ kṛṣṇasnānānulepanam  
sa taṃ dṛṣṭvā mahātmānamaghoraṃ ghoravikramam  vavande devadeveśamadbhutaṃ kṛṣṇapiṃgalam  
aghoraṃ tu tato brahmā brahmarūpaṃ vyaciṃtayat  tuṣṭāva vāgbhiriṣṭābhirbhaktavatsalamavyayam  
athāsya pārśvataḥ kṛṣṇāḥ kṛṣṇasnānānulepanāḥ  catvārastu mahātmānaḥ saṃbabhūvuḥ kumārakāḥ  
kṛṣṇa kṛṣṇaśikhaścaiva kṛṣṇā syaḥ kṛṣṇakaṇṭhadhṛk  iti te'vyaktanāmānaḥ śivarūpāḥ sutejasaḥ  
evaṃbhūtā mahātmāno brahmaṇaḥ sṛṣṭihetave  yogaṃ pravarttayā māsurghorākhyaṃ mahadadbhutam  
athānyo brahmaṇaḥ kalpaḥ prāvarttata munīśvarāḥ  viśvarūpa iti khyāto nāmataḥ paramādbhutaḥ  
brahmaṇaḥ putrakāmasya dhyāyato manasā śivam  prādurbhūtā mahānādā viśvarūpā sarasvatī  
tathāvidhaḥ sa bhagavānīśānaḥ parameśvaraḥ  śuddhasphaṭikasaṃkāśaḥ sarvābharaṇabhūṣitaḥ  
taṃ dṛṣṭvā praṇanāmāsau brahmeśānamajaṃ vibhum  sarvagaṃ sarvadaṃ sarvaṃ surūpaṃ rūpavarjitam  
īśāno'pi tathādiśya sanmārgaṃ brahmaṇe vibhuḥ  saśaktiḥ kalpayāṃcakre sa bālāṃścaturaḥ śubhān  
jaṭīmuṇḍī śikhaṇḍī ca arddhamuṇḍaśca jajñire  yogenādiśya saddharmaṃ kṛtvā yogagatiṃ gatāḥ  
evaṃ saṃkṣepataḥ proktaḥ sadyādīnāṃ samudbhavaḥ  sanatkumāra sarvajña lokānāṃ hitakāmyayā  
atha teṣāṃ mahāprājña vyavahāraṃ yathāyatham  trilokahitakāraṃ hi sarvaṃ brahmāṇḍasaṃsthitam  
īśānaḥ puruṣo ghoro vāmasaṃjñastathaiva ca  brahmasaṃjño maheśasya mūrtayaḥ paṃca viśrutāḥ  
īśānaḥ śivarūpaśca garīyānprathamaḥ smṛtaḥ  bhoktāraṃ prakṛteḥ sākṣātkṣetrajñamadhitiṣṭhati  
śaivastatpuruṣākhyaśca svarūpo hi dvitīyakaḥ  guṇāśrayātmakaṃ bhogyaṃ sarvajñamadhitiṣṭhati  
dharmāya svāṃgasaṃyuktaṃ buddhitattvaṃ pinākinaḥ  aghorākhyasvarūpo yastiṣṭhatyaṃtastṛtīyakaḥ  
vāmadevāhvayo rūpaścaturthaḥ śaṅkarasya hi  ahaṃkṛteradhiṣṭhāno bahukāryakaraḥ sadā  
īśānāhvasvarūpo hi śaṃkarasyeśvaraḥ sadā  śrotrasya vacasaścāpi vibhorvyomnastathaiva ca  
tvakpāṇisparśavāyūnāmīśvaraṃ rūpamaiśvaram  puruṣākhyaṃ vicārajñā matimantaḥ pracakṣate  
vapuṣaśca rasasyāpi rūpasyāgnestathaiva ca  aghorākhyamadhiṣṭhānaṃ rūpamāhurmanīṣiṇaḥ  
raśanāyāśca pāyośca rasasyāpāṃ tathaiva ca  īśvaraṃ vāmadevākhyaṃ svarūpaṃ śāṃkaraṃ smṛtam  
prāṇasya caivopasthasya gaṃdhasya ca bhuvastathā  sadyojātāhvayaṃ rūpamīśvaraṃ śāṃkaraṃ viduḥ  
ime svarūpāḥ śaṃbhorhi vandanīyāḥ prayatnataḥ  śreyorthibhirnarairnityaṃ śreyasāmekahetavaḥ  
yaḥ paṭhecchṛṇuyādvāpi sadyādīnāṃ samudbhavam  sa bhuktvā sakalānkāmānprayāti paramāṃ gatim  
iti śrīśivamahāpurāṇe tṛtīyāyāṃ śatarudrasaṃhitāyāṃ śivasya pañcabrahmāvatāravarṇanaṃ nāma prathamo'dhyāyaḥ  
 nandīśvara uvāca  śṛṇu tāta maheśasyāvatārānparamānprabho  sarvakāryakarāṃlloke sarvasya sukhadānmune  
tasya śaṃbhoḥ pareśasya mūrtyaṣṭakamayaṃ jagat  tasminvyāpya sthitaṃ viśvaṃ sūtre maṇigaṇā iva  
śarvo bhavastathā rudra ugro bhīmaḥ paśo patiḥ  īśānaśca mahādevo mūrtayaścāṣṭa viśrutāḥ  
bhūmyaṃbhognimarudvyomakṣetrajñārkaniśākarāḥ  adhiṣṭhitāśca śarvādyairaṣṭarūpaiḥ śivasya hi  
dhatte carācaraṃ viśvaṃ rūpaṃ viśvaṃbharātmakam  śaṃkarasya maheśasya śāstrasyaiveti niścayaḥ  
saṃjīvanaṃ samastasya jagataḥ salilātmakam  bhava ityucyate rūpaṃ bhavasya paramātmanaḥ  
bahiraṃtarjagadviśvaṃ bibharti spandatesya yam  ugra ityucyate sadbhī rūpamugrasya satprabho  
sarvāvakāśadaṃ sarvavyāpakaṃ gaganātmakam  rūpaṃ bhīmasya bhīmākhyaṃ bhūpavṛndasva bhedakam  
sarvātmanāmadhiṣṭhānaṃ sarvakṣetranivāsakam  rūpaṃ paśupaterjñeyaṃ paśupāśanikṛntanam  
sandīpayañjagatsarvaṃ divākarasamāhvayam  īśānākhyaṃ maheśasya rūpaṃ divi visarpati  
āpyāyayati yo viśvamamṛtāṃśurniśākaraḥ  mahādevasya tadrūpaṃ mahādevasya cāhvayam  
ātmā tasyāṣṭamaṃ rūpaṃ śivasya paramātmanaḥ  vyāpiketaramūrtīnāṃ viśvaṃ tasmācchivātmakam  
śākhāḥ puṣyanti vṛkṣasya vṛkṣamūlasya secanāt  tadvadasya vapurviśvaṃ puṣyate ca śivārcanāta  
yatheha putrapautrādeḥ prītyā prīto bhavetpitā  tathā viśvasya samprītyā prīto bhavati śaṃkaraḥ  
kriyate yasya kasyāpi dehino yadi nigrahaḥ  aṣṭamūrtteraniṣṭaṃ tatkṛtameva na saṃśayaḥ  
aṣṭamūrtyātmanā viśvamadhiṣṭhāyāsthitaṃ śivam  bhajasva sarvabhāvena rudraṃ paramakāraṇam  
iti proktāḥ svarūpāste vidhiputrāṣṭaviśrutāḥ  sarvopakāraniratāḥ sevyāḥ śreyorthibhirnaraiḥ  
iti śrīśivamahāpurāṇe tṛtīyāyāṃ śatarudrasaṃhitāyāṃ śivāṣṭamūrttivarṇanaṃ nāma dvitīyo'dhyāyaḥ  
nandīśvara uvāca  śṛṇu tāta mahāprājña vidhikāmaprapūrakam  arddhanārīnarākhyaṃ hi śivarūpamanuttamam  
yadā sṛṣṭāḥ prajā sarvāḥ na vyavarddhaṃta vedhasā  tadā ciṃtākulo'bhūtsa tena duḥkhena dukhitaḥ  
nabhovāṇī tadābhūdvai sṛṣṭiṃ mithunajāṃ kuru  tacchrutvā maithunīṃ sṛṣṭiṃ brahmā kartumamanyata  
nārīṇāṃ kulamīśānānnirgataṃ na purā yataḥ  tato maithunajāṃ sṛṣṭiṃ kartuṃ śeke na padmabhūḥ  
prabhāveṇa vinā śaṃbhorna jāyerannimāḥ prajāḥ  evaṃ saṃcintayanbrahmā tapaḥ karttuṃ pracakrame  
śivayā parayā śaktyā saṃyuktaṃ parameśvaram  saṃciṃtya hṛdaye prītyā tepe sa paramaṃ tapaḥ  
tīvreṇa tapasā tasya saṃyuktasya svayaṃbhuvaḥ  acireṇaiva kālena tutoṣa sa śivo drutam  
tataḥ pūrṇacidīśasya mūrtimāviśya kāmadām  arddhanārīnaro bhūtvā tato brahmāntikaṃ haraḥ  
taṃ dṛṣṭvā śaṃkaraṃ devaṃ śaktyā praramayānvitam  praṇamya daṇḍavadbrahmā sa tuṣṭāva kṛtāñjaliḥ  
atha devo mahādevo vācā meghagabhīrayā  saṃbhavāya susaṃprīto viśvakarttā maheśvaraḥ  
īśvara uvāca  vatsavatsa mahābhāga mama putra pitāmaha  jñātavānasmi sarva tattattvataste manoratha  
prajānāmeva vṛddhyarthaṃ tapastaptaṃ tvayādhunā  tapasā tena tuṣṭo'smi dadāmi ca tavepsitam  
ityuktvā paramodāraṃ svabhāvamadhuraṃ vacaḥ  pṛthakcakāra vapuṣo bhāgāddevīṃ śivāṃ śivaḥ  
tāṃ dṛṣṭvā paramāṃ śaktiṃ pṛthagbhūtāṃ śivāgatām  praṇipatya vinītātmā prārthayāmāsa tāṃ vidhiḥ  
brahmovāca  devadevena sṛṣṭohamādau tvatpatinā śive  prajāḥ sarvā niyuktāśca śaṃbhunā paramātmanā  
manasā nirmitāḥ sarve śive devādayo mayā  na vṛddhimupagacchaṃti sṛjyamānāḥ punaḥpunaḥ  
mithunaprabhavāmeva kṛtvā sṛṣṭimataḥ param  saṃvarddhayitumicchāmi sarvā eva mama prajāḥ  
na nirgataṃ purā tvatto nārīṇāṃ kulamavyayam  tena nārīkulaṃ śreṣṭhaṃ mama śaktirna vidyate  
sarvāsāmeva śaktīnāṃ tvattaḥ khalu samudbhavaḥ  tasmāttvaṃ paramāṃ śaktiṃ prārthayāmyakhileśvarīm  
śive nārīkulaṃ sraṣṭuṃ śaktiṃ dehi namo'stu te  carācaraṃ jagadviddhi hetormātaḥ śivaṃ priye  
anyaṃ tvattaḥ prārthayāmi varaṃ ca varadeśvari  dehi me taṃ kṛpāṃ kṛtvā jaganmātarnamo'stu te  
carācaravivṛddhyarthamīśenaikena sarvage  dakṣasya mama putrasya putrī bhava bhavāmbike  
evaṃ saṃyācitā devī brahmaṇā parameśvarī  tathāstviti vacaḥ procya tacchaktiṃ vidhaye dadau  
tasmāddhi sā śivā devī śivaśaktirjaganmayī  śaktimekāṃ bhruvormadhyātsasarjātmasamaprabhām  
tāmāha prahasanprekṣya śaktiṃ devavaro haraḥ  kṛpāsindhurmaheśāno līlākārī bhavāmbikām  
śiva uvāca  tapasārādhitā devi brahmaṇā parameṣṭhinā  prasannā bhava suprītyā kuru tasyākhilepsitam  
tāmājñāṃ parameśasya śirasā pratigṛhya sā  brahmaṇo vacanāddevī dakṣasya duhitābhavat  
dattvaivamatulāṃ śaktiṃ brahmaṇo sā śivā mune  viveśa dehaṃ śaṃbhorhi śaṃbhuścāntardadhe prabhuḥ  
tadāprabhṛti loke'sminstriyā bhāgaḥ prakalpitaḥ  ānandaṃ prāpa sa vidhiḥ sṛṣṭirjātā ca maithunī  
etatte kathitaṃ tāta śivarūpaṃ mahottamam  arddhanārīnarārddhaṃ hi mahāmaṃgaladaṃ satām  
etadākhyānamanaghaṃ yaḥ paṭhcchṛṇuyādapi  sa bhuktvā sakalānbhogānprayāti paramāṃ gatim  
iti śrīśivamahāpurāṇe tṛtīyāyāṃ rudrasaṃhitāyāṃ śivasyārddhanārīnarāvatāravarṇanaṃ nāma tṛtīyo'dhyāyaḥ  
nandīśvara uvāca  sanatkumāra sarvajña caritaṃ śāṃkaraṃ mudā  rudreṇa kathitaṃ prītyā brahmaṇe sukhadaṃ sadā  
śiva uvāca  saptame caiva vārāhe kalpe manvantarābhidhe  kalpeśvaro'tha bhagavānsarvaṃ lokaprakāśanaḥ  
marnorvaivasvatasyaiva te praputro bhaviṣyati  tadā caturyugāścaiva tasminmanvantare vidhe  
anugrahārthaṃ lokānāṃ brāhmaṇānāṃ hitāya ca  utpaśyāmi vidhe brahmandvāparākhyayugāntike  
yugapravṛttyā ca tadā tasmiṃśca prathame yuge  dvāpare prathame brahmanyadā vyāsaḥ svayaṃprabhuḥ  
tadāhaṃ brāhmaṇārthāya kalau tasminyugāntike  bhaviṣyāmi śivāyuktaḥ śveto nāma mahāmuniḥ  
himavacchikhare ramye chāgale parvatottame  tadā śiṣyāḥ śikhāyuktā bhaviṣyanti vidhe mama  
śvetaḥ śvetaśikhaścaiva śvetāśvaḥ śvetalohitaḥ  catvāro dhyānayogātte gamiṣyanti puraṃ mama  
tato bhaktā bhaviṣyanti jñātvā māṃ tattvato'vyayam  janmamṛtyujarāhīnāḥ parabrahmasamādhayaḥ  
draṣṭuṃ śakyo narairnāhamṛte dhyānātpitāmaha  dānadharmādibhirvatsa sādhanaiḥ karmahetubhiḥ  
dvitīye dvāpare vyāsaḥ satyo nāma prajāpatiḥ  yadā tadā bhaviṣyāmi sutāro nāmataḥ kalau  
tatrāpi me bhaviṣyanti śiṣyā vedavido dvijāḥ  dundubhiḥ śatarūpaśca hṛṣīkaḥ ketumāṃstathā  
catvāro dhyānayogātte gamiṣyanti puraṃ mama  tato muktā bhaviṣyanti jñātvā māṃ tattvato'vyayam  
tṛtīye dvāpare caiva yadā vyāsastu bhārgavaḥ  tadāpyahaṃ bhaviṣyāmi damanastu purāntike  
tatrāpi ca bhaviṣyanti catvāro mama putrakāḥ  viśokaśca viśeṣaśca vipāpaḥ pāpanāśanaḥ  
śiṣyaiḥ sāhāyyaṃ vyāsasya kariṣye caturānana  nivṛttimārgaṃ sudṛḍhaṃ varttayiṣye kalāviha  
caturthe dvāpare caiva yadā vyāsoṃ'girāḥ smṛtaḥ  tadāpyahaṃ bhaviṣyāmi suhotro nāma nāmataḥ  
tatrāpi mama te putrāścatvāro yogasādhakāḥ  bhaviṣyaṃti mahātmānastannāmāni bruve vidhe  
sumukho durmukhaścaiva dudarbho duratikramaḥ  śiṣyaiḥ sāhāyyaṃ vyāsasya kariṣye'haṃ tadā vidhe  
pañcame dvāpare caiva vyāsastu savitā smṛtaḥ  tadā yogī bhaviṣyāmi kaṃko nāma mahātapāḥ  
tatrāpi mama te putrāścatvāro yogasādhakāḥ  bhaviṣyanti mahātmānastannāmāni śṛṇuṣva me  
sanakaḥ sanātanaścaiva prabhuryaśca sanandanaḥ  vibhuḥ sanatkumāraśca nirmalo nirahaṃkṛtiḥ  
tatrāpi kaṃkanāmāhaṃ sāhāyyaṃ saviturvidhe  vyāsasya hi kariṣyāmi nivṛttipathavarddhakaḥ  
parivarte punaḥ ṣaṣṭhe dvāpare lokakārakaḥ  kartā vedavibhāgasya mṛtyurvyāso bhaviṣyati  
tadā'pyahaṃ bhaviṣyāmi lokākṣirnāma nāmataḥ  vyāsasya susāhā yyārthaṃ nivṛttipathavarddhanaḥ  
tatrāpi śiṣyāścatvāro bhaviṣyanti dṛḍhavratāḥ  sudhāmā virajāścaiva saṃjayo vijayastathā  
saptame parivarte tu yadā vyāsaḥ śatakratuḥ  tadāpyahaṃ bhaviṣyāmi jaigīṣavyo vibhurvidhe  
yogaṃ saṃdraḍhayiṣyāmi mahāyogavicakṣaṇaḥ  kāśyāṃ guhāntare saṃstho divyadeśe kuśāstariḥ  
sāhāyyaṃ ca kariṣyāmi vyāsasya hi śatakratoḥ  uddhariṣyāmi bhaktāṃśca saṃsārabhayato vidhe  
tatrāpi mama catvāro bhaviṣyanti sutā yuge  sārasvataśca yogīśo meghavāhaḥ suvāhanaḥ  
aṣṭame parivarte hi vasiṣṭho munisattamaḥ  karttā vedavibhāgasya vedavyāso bhaviṣyati  
tatrāpyahaṃ bhaviṣyāmi nāmato dadhivāhanaḥ  vyāsasya hi kariṣyāmi sāhāyyaṃ yogavittama  
kapilaścāsuriḥ pañcaśikhaḥ śālvalapūrvakaḥ  catvāro yoginaḥ putrā bhaviṣyanti samā mama  
navame parivarte tu tasminneva yuge vidhe  bhaviṣyati muniśreṣṭho vyāsaḥ sārasvatāhvayaḥ  
vyāsasya dhyāyatastasya nivṛttipathavṛddhaye  tadāpyahaṃ bhaviṣyāmi ṛṣabho nāmataḥ smṛtaḥ  
parāśaraśca gargaśca bhārgavo giriśastathā  catvārastatra śiṣyā me bhaviṣyanti suyoginaḥ  
taiḥ sākaṃ draḍhayiṣyāmi yogamārgaṃ prajāpate  kariṣyāmi sāhāyyaṃ vai vedavyāsasya sanmune  
tena rūpeṇa bhaktānāṃ bahūnāṃ duḥkhināṃ vidhe  uddhāraṃ bhavato'haṃ vai kariṣyāmi dayākaraḥ  
so'vatāro vidhe me hi ṛṣabhākhyassuyogakṛt  sārasvatavyāsamanaḥ karttā nānotikārakaḥ  
avatāreṇa me yena bhadrāyurnṛpabālakaḥ  jīvito hi mṛtaḥ kṣveḍadoṣato janakojjhitaḥ  
prāpte'tha ṣoḍaśe varṣe tasya rājaśiśoḥ punaḥ  yayau tadveśma sahasā ṛṣabhaḥ sa madātmakaḥ  
pūjitastena sa muniḥ sadrūpaśca kṛpānidhiḥ  upādideśa taddharmānrājyayogānprajāpate  
tataḥ sa kavacaṃ divyaṃ śaṃkhaṃ khaṅgaṃ ca bhāsvaram  dadau tasmai prasannātmā sarvaśatruvināśanam  
tadaṅga bhasmanāmṛśya kṛpayā dīnavatsalaḥ  sa dvādaśasahasrasya gajānāṃ ca balaṃ dadau  
iti bhadrāyuṣaṃ samyaganuśvāsya samātṛkam  yayau svairagatastasyāṃ pūjitastvṛṣabhaḥ prabhuḥ  
bhadrāyurapi rājarṣirjitvā ripugaṇānvidhe  rājyaṃ cakāra dharmeṇa vivāhya kīrttimālinīm  
itthaṃ prabhāvaṃ ṛṣabho'vatāraḥ śaṅkarasya me  satāṃ gatirdīnabandhurnavamaḥ kathitastava  
ṛṣabhasya caritraṃ hi paramaṃ pāvanaṃ mahat  svargyaṃ yaśasyamāyuṣyaṃ śrotavyaṃ ca prayatnataḥ  
iti śrīśivamahāpurāṇe tṛtīyāyāṃ śatarudrasaṃhitāyāmṛṣabhacaritravarṇanaṃ nāma caturtho'dhyāyaḥ  
 śiva uvāca  daśame dvāpare vyāsastridhāmā nāmato muni  himavacchikhare ramye bhṛgutuṃge nagottame  
tatrāpi mama putrāśca bhṛgvādyāḥ śrutisaṃmitāḥ  balabandhurnarāmitraḥ ketuśṛṃgastapodhanaḥ  
ekādaśe dvāpare tu vyāsaśca trivṛto yadā  gaṃgādvāre kalau nāmnā tapo'haṃ bhavitā tadā  
lambodaraśca lambākṣaḥ keśalamvaḥ pralambakaḥ  tatrāpi putrāścatvāro bhaviṣyanti dṛḍhavratāḥ  
dvādaśe parivartte tu śatatejāśca vedakṛt  tatrāpyahaṃ bhaviṣyāmi dvāparānte kalāviha  
hemakaṃcukamāsādya nāmnā hyatriḥ pariplutaḥ  vyāsasyaiva sāhāyyārthaṃ nivṛttipatharoṣaṇaḥ  
sarvajñaḥ samabuddhiśca sādhyaḥ śarvasuyoginaḥ  tatreti putrāścatvāro bhaviṣyanti mahāmune  
trayodaśe yuge tasmindharmo nārāyaṇaḥ sadā  vyāsastadāhaṃ bhavitā balirnāma mahāmuniḥ  
bālakhilyāśrame gaṃdhamādane parvatottame  sudhāmā kāśyapaścaiva vasiṣṭho virajāḥ śubhāḥ  
yadā vyāsastu rakṣākhyaḥ paryāye tu caturdaśe  vaṃśa āṅgirase tatra bhavitāhaṃ ca gautamaḥ  
tatrāpi mama te putrā bhaviṣyanti kalau tadā  atrirdavaśadaścaiva śravaṇotha śraviṣkaṭaḥ  
vyāsaḥ pañcadaśe trayyāruṇirvai dvāpare yadā  tadāhaṃ bhavitā vedaśirā vedaśirastathā  
mahāvīryaṃ tadastraṃ ca vedaśīrṣaśca parvataḥ  himavatpṛṣṭhamāsādya sarasvatyāstathottare  
tatrāpi mama catvāro bhaviṣyanti sutā dṛḍhāḥ  kuṇiśca kuṇibāhuśca kuśarīraḥ kunetrakaḥ  
vyāso yuge ṣoḍaśe tu yadā devo bhaviṣyati  tadā yogapradānāya gokarṇo bhavitā hyaham  
tatraiva ca supuṇyaṃ ca gokarṇaṃ nāma tadvanam  tatrāpi yoginaḥ putra bhaviṣyaṃtityambusaṃmitāḥ  
kāśyapopyuśanāścaiva cyavano'tha bṛhaspatiḥ  tepi tenaiva mārgeṇa gamiṣyanti śivālayam  
parivartte saptadaśe vyāso devakṛtaṃjayaḥ  guhāvāsīti nāmnāhaṃ himavacchikhare śubhe  
mahālaye mahottuṃge śivakṣetraṃ himāla yam  utathyo vāmadevaśca mahāyogo mahābalaḥ  
parivartte'ṣṭādaśe tu yadā vyāsa ṛtaṃjayaḥ  śikhāṇḍīnāmatohaṃ taddhimavacchikhare śubhe  
siddhakṣetre mahāpuṇye śikhaṇḍī nāma parvataḥ  śikhaṇḍino vanaṃ vāpi yatra siddhaniṣevitam  
vācaḥśravā rucīkaśca syāvāsyaśca yatīśvaraḥ  ete putrā bhaviṣyanti tatrāpi ca tapodhanāḥ  
ekonaviṃśe vyāsastu bharadvājo mahāmuniḥ  tadāpyahaṃ bhaviṣyāmi jaṭī mālī ca nāmataḥ  
himavacchikhare tatra putrā me'mbudhisaṃhitāḥ  hiraṇyanāmā kauśalyo lokākṣī pradhimistathā  
parivartte viṃśatime bhavitā vyāsa gautamaḥ  tatrāṭṭahāsanāmāhamaṭṭahāsapriyā narāḥ  
tatraiva himavatpṛṣṭhe aṭṭahāso mahāgiriḥ  devamānuṣayakṣendrasiddhacāraṇasevitaḥ  
tatrāpi mama te putrā bhavi ṣyanti suyoginaḥ  sumanturbabarirvidvān kabaṃdhaḥ kuśikandharaḥ  
ekaviṃśe yuge tasmin vyāso vācaḥśravā yadā  tadāhaṃ dāruko nāma tasmāddāruvanaṃ śubham  
tatrāpi mama te putrā bhaviṣyanti suyoginaḥ  plakṣo dārbhāyaṇiścaiva ketumān gautamastathā  
dvāviṃśe parivarte tu vyāsaḥ śuṣmāyaṇo yadā  tadāpyahaṃ bhaviṣyāmi vārāṇasyāṃ mahāmuniḥ  
nāmnā vai lāṃgalī bhīmo yatra devāḥ savāsavāḥ  drakṣyaṃti māṃ kalau tasminbhavaṃ caiva halāyudham  
tatrāpi mama te putrā bhaviṣyaṃti sudhārmikāḥ  bhallavī madhupiṃgaśca śvetaketustathaiva ca  
parivarte trayoviṃśe tṛṇabinduryadā muniḥ  śveto nāma tadāhaṃ vai girau kālaṃjare śubhe  
tatrāpi mama te putrā bhaviṣyanti tapasvinaḥ  uśiko bṛhadaśvaśca devalaḥ kavireva ca  
parivarte caturviṃśe vyāso yakṣo yadā vibhuḥ  śūlī nāma mahāyogī tadyuge naimiṣe tadā  
tatrāpi mama te śiṣyā bhaviṣyanti tapasvinaḥ  śālihotro'gniveśaśca yuvanāśvaḥ śaradvasuḥ  
paṃcaviṃśe yadā vyāsaḥ śaktirnāmnā bhaviṣyati  tadāpyahaṃ mahāyogī daṇḍī muṇḍīśvaraḥ prabhuḥ  
tatrāpi mama te śiṣyā bhaviṣyanti tapasvinaḥ  chagalaḥ kuṇḍakarṇaśca kumbhāṇḍaśca pravāhakaḥ  
vyāsaḥ parāśaro yarhi ṣaḍviṃśe bhavitāpyaham  puraṃ bhadravaṭaṃ prāpya sahiṣṇurnāma nāmataḥ  
tatrāpi mama te śiṣyā bhaviṣyanti tapasvinaḥ  ulūko vidyutaścaiva śambūko hyāśvalāyanaḥ  
saptaviṃśe yadā vyāso jātūkarṇyo bhaviṣyati  prabhāsatīrthamāśritya somaśarmā tadāpyaham  
tatrāpi mama te śiṣyā bhaviṣyaṃti tapasvinaḥ  akṣapādaḥ kumāraścolūko vatsastathaiva ca  
aṣṭāviṃśe drāpare tu parāśarasuto hariḥ  yadā vyāso bhaviṣyāmi nāmnā dvaipāyanaḥ pramuḥ  
tadā ṣaṣṭhena cāṃśena kṛṣṇaḥ puruṣasattamaḥ  vasudevasutaḥ śreṣṭho vāsudevo bhaviṣyati  
tadāpyahaṃ bhaviṣyāmi yogātmā yogamāyayā  lokavismāpanārthāya brahmacāriśarīrakaḥ  
śmaśāne mṛtamutsṛjya dṛṣṭvā kāyamanāmayam  brāhmaṇānāṃ hitārthāya praviṣṭo yogamāyayā  
divyāṃ meruguhāṃ puṇyāṃ tvayā sārddhaṃ ca viṣṇunā  bhaviṣyāmi tadā brahmaṃllakulī nāmanāmataḥ  
kāyāvatāra ityevaṃ siddhakṣetraṃ paraṃ tadā  bhaviṣyati suvikhyātaṃ yāvadbhūmirdhariṣyati  
tatrāpi mama te śiṣyā bhaviṣyanti tapasvinaḥ  kuśikaścaiva gargaśca mitraḥ kauruṣya eva ca  
yogino brāhmaṇā vedapāragā ūrddhvaretasaḥ  prāpya māheśvaraṃ yogaṃ gamiṣyaṃti śivaṃ puram  
vaivasvate'ntare samyak proktā hi paramātmanā  yogeśvarāvatārāśca sarvāvarteṣu suvratāḥ  
vyāsāścaivāṣṭaviṃśatkā dvāparedvāpare vibho  yogeśvarāvatāraśca prāraṃbhe ca kalau kalau  
yogeśvarāvatārāṇāṃ yogamārgapravarddhakāḥ  mahāśaivāśca catvāraḥ śiṣyāḥ pratyekamavyayā  
ete pāśupatāḥ śiṣyā bhasmoddhūlitavigrahāḥ  rudrākṣamālābharaṇāstripuṇḍrāṃkitamastakāḥ  
śiṣyā dharmaratāḥ sarve vedavedāṃgapāragāḥ  liṃgārcanaratā nityaṃ bāhyābhyantarataḥ sthitāḥ  
bhaktyā mayi ca yogena dhyānaniṣṭhā jitendriyāḥ  saṃkhyayā dvādaśādhikya śataṃ ca gaṇitā budhaiḥ  
ityetadvai mayā proktamavatāreṣu lakṣaṇam  manvādikṛṣṇaparyantamaṣṭāviṃśadyugakramāt  
tatra śrutisamūhānāṃ vidhānaṃ brahmalakṣaṇam  bhaviṣyati tadā kalpe kṛṣṇadvaipāyano yadā  
ityevamuktvā brahmāṇamanugṛhya maheśvaraḥ  punaḥ saṃprekṣya deveśastatraivāntaradhīyata  
iti śrīśivamahāpurāṇe tṛtīyāyāṃ śatarudrasaṃhitāyāṃ śivāvatāropākhyāna ekonaviṃśatiśivāvatāravarṇanaṃ nāma pañcamo'dhyāyaḥ  
iti dvicatvāriṃśāvatārāḥ  
atha nandīśvarāvatāramāha  sanatkumāra uvāca  bhavānkathamanuprāpto mahādevāṃśajaḥ śivam  śrotumicchāmi tatsarvaṃ vaktumarhasi me prabho  
nandīśvara uvāca  sanatkumāra sarvajña sāvadhānatayā śṛṇu  yathāhaṃ ca śivaṃ prāpto mahādevāṃśajo mune  
prajākāmaḥ śilādo'bhūduktaḥ pitṛbhirādarāt  taduddhartumanā bhaktyā samuddhāramabhīpsubhiḥ  
adhodṛṣṭiḥ sudharmātmā śilādo nāma vīryavān  tasyāsīnmunikairvṛttiḥ śivaloke ca sogamat  
śakramuddiśya sa munistapastepe suduḥ saham  niścalātmā śilādākhyo bahukālaṃ dṛḍhavrataḥ  
tapatastasya tapasā saṃtuṣṭo'bhūcchatakratuḥ  jagāma ca varaṃ dātuṃ sarvadevaprabhustadā  
śilādamāha suprītyā śakrastuṣṭo'smi te'nagha  tena tvaṃ muniśārdūla varayasva varāniti  
tataḥ praṇamya deveśaṃ stutvā stutibhirādarāt  śilādo muniśārdūlastamāha sukṛtāñjaliḥ  
śilāda uvāca  śatakrato sureśāna santuṣṭo yadi me prabho  ayonijaṃ mutyuhīnaṃ putramicchāmi suvratam  
śakra uvāca  putraṃ dāsyāmi putrārthinyonijaṃ mṛtyusaṃyutam  anyathā te na dāsyāmi mṛtyuhīnā na santi vai  
na dāsyāmi sutaṃ te'haṃ mṛtyuhīnamayonijam  harirvidhiśca bhagavānkimutānyo mahāmune  
tāvapi tripurāryaṃgasambhāvau maraṇānvitau  tayorapyāyuṣā mānaṃ kathitaṃ nigame pṛthak  
tasmādayonije putre mṛtyuhīne prayatnataḥ  parityajāśāṃ viprendra gṛhāṇātmakṣamaṃ sutam  
kintu deveśvaro rudraḥ prasīdati maheśvaraḥ  sudurlabho mṛtyuhīnastava putro hyayonijaḥ  
ahaṃ ca viṣṇurbhagavāndruhiṇaśca mahāmune  ayonijaṃ mṛtyuhīnaṃ putraṃ dātuṃ na śaknumaḥ  
ārādhaya mahādevaṃ tatputravinikāmyayā  sarveśvaro mahāśaktaḥ sa te putraṃ pradāsyati  
nandīśvara uvāca  evaṃ vyāhṛtya viprendramanugṛhya ca taṃ ghṛṇī  devairvṛtaḥ sureśānassvalokaṃ samagānmune  
gate tasmiṃśca varade sahasrākṣe śilāśanaḥ  ārādhayanmahādevaṃ tapasātoṣayadbhavam  
atha tasyaivamaniśantatparasya dvijasta vai  divyamvarṣasahasraṃ tu gataṃ kṣaṇamivādbhutam  
valmīkena vṛtāṃgaśca lakṣakoṭagaṇairmuniḥ  sūcīmukhaiścānyai raktabhugbhiśca sarvataḥ  
nirmāṃsarudhira tvagvai bile tasminnavasthitaḥ  asthiśeṣobhavatpaścācchilādo munisattamaḥ  
tuṣṭaḥ prabhustadā tasmai darśayāmāsa svāṃ tanum  divyāṃ divyaguṇairyuktāmalabhyāṃ vāmabuddhibhiḥ  
divyavarṣasahasreṇa tapyamānāya śūladhṛk  sarvadevādhipastasmai varadosmītyabhāṣata  
mahāsamādhisaṃlīnassa śilādo mahāmuniḥ  nāśṛṇottadgiraṃ śambhorbhaktyadhīnaratasya vai  
yadā spṛṣṭo munistena kareṇa tripurāriṇā  tadaiva muniśārdūla utsasarja tapaḥkramam  
athonmīlya munirnetre somaṃ śaṃbhuṃ vilokayan  drutaṃ praṇamya sa mudā pādayornyapatanmune  
harṣagadgadayā vācā nataskaṃdhaḥ kṛtāñjaliḥ  prasannātmā śilādassa tuṣṭāva parameśvaram  
tataḥ prasanno bhagavāndevadevastrilocanaḥ  varado'smīti tamprāha śilādaṃ munipuṃgavam  
tapasānena kiṃ kāryaṃ bhavate hi mahā mate  dadāmi putraṃ sarvajñaṃ sarvaśāstrārthapāragam  
tataḥ praṇamya deveśaṃ tacchrutvā ca śilāśanaḥ  harṣagadgadayā vācovāca somavibhūṣaṇam  
śilāda uvāca  maheśa yadi tuṣṭo'si yadi vā varadaśca me  icchāmi tvatsamaṃ putraṃ mṛtyuhīnamayonijam  
naṃdīśvara uvāca  evamuktastato devastryambakastena śaṅkaraḥ  pratyuvāca prasannātmā śilādaṃ munisattamam  
 śiva uvāca  pūrvamārādhito vipra brahmaṇāhaṃ tapodhana  tapasā cāvatārārthaṃ munibhiśca surottamaiḥ  
tava putro bhaviṣyāmi nandī nāmnā tvayonijaḥ  pitā bhaviṣyasi mama piturvai jagatāṃ mune  
nandīśvara uvāca  evamuktvā muniṃ prekṣya praṇipatyāsthitaṃ ghṛṇī  somastūrṇaṃ tamādiśya tatraivāntardadhe haraḥ  
gate tasminmahādeve sa śilādo mahāmuniḥ  svamāśrayamupāgamya ṛṣibhyo'kathayattataḥ  
kiyatā caiva kālena tadāsau janakaḥ sa me  yajñāṃgaṇaṃ cakarṣāśu yajñārthaṃ yajñavittamaḥ  
tataḥ kṣaṇādahaṃ śaṃbhostanujastasya cājñayā  sa jātaḥ pūrvvamevāhaṃ yugāntāgnisamaprabhaḥ  
avarṣaṃstadā puṣkarāvartakādyā jaguḥ khecarāḥ kinnarāḥ siddhasādhyā  śilādātmajatvaṃ gate mayyṛṣīndrāssamantācca vṛṣṭiṃ vyadhuḥ kausumīṃ te  
atha brahmādayo devā devapalyaśca sarvaśaḥ  tatrājagmuśca suprītyā hariścaiva śivo'mbikā  
tadotsavo mahānāsīnnanṛtuścāpsarogaṇāḥ  ādṛtya māṃ tathā liṃgaṃ tuṣṭuvurharṣitāśca te  
supraśasya śilādaṃ taṃ stutvā ca sustavaiḥ śivau  sarve jagmuśca dhāmāni śivāvapyakhileśvarau  
śilādo'pi ca māṃ dṛṣṭvā kālasūryyānalaprabham  tryakṣaṃ caturbhujaṃ bālaṃ jaṭāmukuṭadhāriṇam  
triśūlādyāyudhaṃ dīptaṃ sarvathā rudrarūpiṇam  mahānandabharaḥ prītyā praṇamyaṃ praṇanāma ca  
śilāda uvāca  tvayāhaṃ nandito yasmānnandī nāmnā sureśvara  tasmāttvāṃ devamānandaṃ namāmi jagadīśvaram  
nandīśvara uvāca  mayā saha pitā hṛṣṭaḥ supraṇamya maheśvaram  uṭajaṃ svaṃ jagāmāśu nidhiṃ labdhveva nirdhanaḥ  
yadā gatohamuṭajaṃ śilādasya mahāmune  tadāhaṃ tādṛśaṃ rūpaṃ tyaktvā mānuṣyamāsthitaḥ  
mānuṣyamāsthitaṃ dṛṣṭvā pitā me lokapūjitaḥ  vilalāpātiduḥkhārttaḥ svajanaiśca samāvṛtaḥ  
jātakarmādikānyeva sarvāṇyapi cakāra me  śālaṃkāyanaputro vai śilādaḥ putravatsalaḥ  
vedānadhyāpayāmāsa sāṃgopāṃgānaśeṣataḥ  śāstrāṇyanyānyapi tathā pañcavarṣe pitā ca mām  
sampūrṇe saptame varṣe mitrāvaruṇasaṃjñakau  munī tasyāśramaṃ prāptau draṣṭuṃ māṃ cājñayā vibhoḥ  
satkṛtau muninā tena sūpaviṣṭo mahāmunī  ūcatuśca mahātmānau māṃ nirīkṣya muhurmuhuḥ  
mitrāvaruṇāvūcatuḥ  tāta naṃdīstavālpāyuḥ sarvaśāstrārthapāragaḥ  na dṛṣṭameva cāpaśyaṃ hyāyurvarṣādataḥ param  
viprayorityuktavatoḥ śilādaḥ putravatsalaḥ  tamāliṅgya ca duḥkhārtto rurodātīva visvaram  
mṛtavatpatitaṃ dṛṣṭvā pitaraṃ ca pitāmaham  pratyavocatprasannātmā smṛtvā śivapadāmbujam  
kena tvaṃ tāta duḥkhena vepamānaśca rodiṣi  duḥkhaṃ te kuta utpannaṃ jñātumicchāmi tattvataḥ  
 pitovāca  tavālpamṛtyuduḥkhena duḥkhito'tīva putraka  ko me duḥkhaṃ haratu vai śaraṇaṃ prayāmi hi  
 putra uvāca  devo vā dānavo vāpi yamaḥ kālotha vāpi hi  ṛdhyeyuryadyapi hyete māmanyepi janāstathā  
athāpi cālpamṛtyurme na bhaviṣyati māṃ tudaḥ  satyaṃ bravīmi janakaṃ śapathante karomyaham  
 pitovāca  kiṃ tapaḥ kiṃ parijñānaṃ ko yogaśca prabhuśca te  yena tvaṃ dāruṇaṃ duḥkhaṃ vañcayiṣyasi putra me  
 putra uvāca  na tāta tapasā mṛtyuṃ vaṃcayiṣye na vidyayā  mahādevasya bhajanānmṛtyuṃ jeṣyāmi nānyathā  
 nandīśvara uvāca  ityuktvāhaṃ pituḥ pādau praṇamya śirasā mune  pradakṣiṇīkṛtya ca tamagacchaṃ vanamuttamam  
iti śrīśivamahāpurāṇe tṛtīyāyāṃ śatarudrasaṃhitāyāṃ nandikeśāvatāravarṇanaṃ nāma ṣaṣṭho'dhyāyaḥ  
 nandikeśvara uvāca  tatra gatvā mune'haṃ vai sthitvaikāntasthale sudhīḥ  atapaṃ tapa ugraṃ sanmunīnāmapi duṣkaram  
hṛtpuṇḍarīkasuṣire dhyātvā devaṃ triyambakam  tryakṣaṃ daśabhujaṃ śāntaṃ pañcavaktraṃ sadā śivam  
rudrajāpyamakārṣaṃ vai paramadhyānamāsthitaḥ  saritaścottare puṇye hyekacittaḥ samāhitaḥ  
tasmiñjāpye'tha saṃprītaḥ sthitaṃ māṃ parameśvaraḥ  tuṣṭo'bravīnmahādevaḥ somaḥ somārddhabhūṣaṇaḥ  
śiva uvāca  śailāde varadohaṃ te tapasānena toṣitaḥ  sādhu taptaṃ tvayā dhīman brūhi yatte manogatam  
sa evamukto devena śirasā pādayornataḥ  astavaṃ parameśānaṃ jarāśokavināśanam  
atha māṃ nandinaṃ śambhurbhaktyā parāmayā yutam  aśrupūrṇekṣaṇaṃ samyak pādayoḥ śirasā natam  
utthāya parameśānaḥ pasparśa paramārtihā  karābhyāṃ saṃmukhābhyāntu saṃgṛhya vṛṣabhadhvajaḥ  
nirīkṣya gaṇapāṃścaiva devīṃ himavataḥ sutām  uvāca māṃ kṛpādṛṣṭyā samīkṣya jagatāmpatiḥ  
vatsa nandinmahāprājña mṛtyorbhītiḥ kutastava  mayaiva preṣitau viprau matsamastvaṃ na saṃśayaḥ  
amaro jarayā tyakto'duḥkhī gaṇapatiḥ sadā  avyayaścākṣayaśceṣṭaḥ sa pitā sa suhṛjjanaḥ  
madbalaḥ pārśvago nityaṃ mameṣṭo bhavitāniśam  na jarā janma mṛtyurvai matprasādādbhaviṣyati  
nandīśvara uvāca  evamuktvā śiromālāṃ kuśeśayamayīṃ nijām  samunmucya babandhāśu mama kaṇṭhe kṛpānidhiḥ  
tayāhaṃ mālayā vipra śubhayā kaṇṭhasaktayā  tryakṣo daśabhujaścāsaṃ dvitīya iva śaṅkara  
tata eva samādāya hastena parameśvaraḥ  uvāca brūhi kiṃ te'dya dadāmi varamuttamam  
tato jaṭāśritaṃ vāri gṛhītvā hāra nirmalam  uktvā nandī bhavetīha visasarja vṛṣadhvajaḥ  
tataḥ pañcamitā nadyaḥ prāvartata śubhāvahāḥ  sutoyāśca mahāvegā divya rūpā ca sundarī  
jaṭodakā trisrotāśca vṛṣadhvaniritīva hi  svarṇodakā jambunadī pañcanadyaḥ prakīrtitāḥ  
etatpañcanadaṃ nāma śivapṛṣṭhatamaṃ śubham  japeśvarasamīpe tu pavitraṃ paramaṃ mune  
yaḥ pañcanadamāsādya snātvā japtveśvareśvaram  pūjayecchivasāyujyaṃ prayātyeva na saṃśayaḥ  
atha śambhuruvācomāmabhiṣiñcāmi nandinam  gaṇendraṃ vyāhariṣyāmi kiṃ vā tvaṃ manyase'vyaye  
umovāca  dātumarhasi deveśa nandine parameśvara  mahāpriyatamo nātha śailādistanayo mama  
nandīśvara uvāca  tatassa śaṅkaraḥ svīyānsasmāra gaṇapānvarān  svatantraḥ parameśānassarvado bhaktavatsalaḥ  
smaraṇādeva rudrasya samprāptāśca gaṇeśvarāḥ  asaṅkhyātā mahāmodāśśaṅkarākṛtayo'khilāḥ  
te gaṇeśāśśivaṃ devīṃ praṇamyāhuḥ śubhaṃ vacaḥ  te praṇamya karau baddhvā nataskandhā mahābalāḥ  
gaṇeśā ūcuḥ  kimarthaṃ ca smṛtā deva hyājñāpaya mahāprabho  kiṅkarānnaḥ samāyātāṃstripurārdana kāmada  
kiṃ sāgarāñśoṣayāmo yamaṃ vā saha kiṃkaraiḥ  hanmo mṛtyuṃ mahāmṛtyuṃ viśeṣaṃ vṛddhapadmajam  
baddhvendraṃ saha devaiśca viṣṇuṃ vā pārṣadaiḥ saha  ānayāmaḥ susaṃkuddhāndaityānvā dānavaiḥ saha  
kasyādya vyasanaṃ ghoraṃ kariṣyāmastavājñayā  kasya vādyotsavo deva sarvakāmasamṛddhaye  
nandīśvara uvāca  ityākarṇya vacasteṣāṃ gaṇānāṃ vīravādinām  uvāca tānsa praśaṃsya gaṇeśānparameśvaraḥ  
śiva uvāca  nandīśvaroyaṃ putro me sarveṣāmīśvareśvaraḥ  priyo gaṇāmagraṇīssarvaiḥ kriyatāṃ vacanaṃ mama  
sarve prītyābhiṣiñcadhvaṃ madgaṇānāṃ gatimpatim  adyaprabhṛti yuṣmākamayaṃ nandīśvaraḥ prabhuḥ  
nandīśvara uvāca  evamuktāḥ śaṅkareṇa gaṇapāssarvva eva te  evamastviti samprocya sambhārānāharaṃstataḥ  
tato devāśca sendrāśca nārāyaṇamukhāstathā  munayaḥ sarvato lokā ājagmurmuditānanāḥ  
pitāmahopi bhagavanniyogācchaṅkarasya vai  cakāra naṃdinassarvvamabhiṣekaṃ samāhitaḥ  
tato viṣṇustataśśakro lokapālāstathaiva ca  ṛṣayastuṣṭuvuścaiva pitāmahapurogamāḥ  
stutimatsu tatasteṣu viṣṇuḥ sarvajagatpatiḥ  śirasyañjalimādhāya tuṣṭāva ca samāhitaḥ  
prāñjaliḥ praṇato bhūtvā jayaśabdaṃ cakāra ca  tato gaṇādhipāssarvve tato devāstato'surāḥ  
evaṃ stutaścābhiṣikto devaissa brahmakaistadā  nandīśvarohaṃ viprendra niyogātpa rameśituḥ  
udvāhaśca kṛtastatra niyogātparameṣṭhinaḥ  mahotsavayutaḥ prītyā viṣṇubrahmādibhirmama  
marutāṃ ca sutā devī suyaśāstu manoharā  patnī sā me'bhavaddivyā manonayananandinī  
labdhaṃ śaśiprabhaṃ chatraṃ tayā tatra vibhūṣitam  cāmaraiścāmarāsaktahastāgraiḥ strīgaṇairyutam  
siṃhāsanaṃ ca paramaṃ tayā cādhiṣṭhitaṃ mayā  alaṃkṛto mahālakṣmyā mukuṭādyaissubhūṣaṇaiḥ  
labdho hāraśca paramo devyāḥ kaṇṭhagatastathā  vṛṣendraśca śito nāgassiṃhassiṃhadhvajastathā  
rathaśca hemahāraśca candrabiṃbasamaḥ śubhaḥ  anyānyapi ca vastūni labdhāni hi mayā mune  
evaṃ kṛtavivāho'haṃ tayā patnyā mahāmune  pādau vavande śambhośca śivāyā brahmaṇo hareḥ  
tathāvidhaṃ trilokeśassapatnīkaṃ ca māmprabhuḥ  provāca parayā prītyā sa śivo bhaktavatsalaḥ  
īśvara uvāca  śṛṇu satputra tātastvaṃ suyaśeyantava priyā  dadāmi te varamprītyā yatte manasi vāñchitam  
sadāhantava nandīśa santuṣṭo'smi gaṇeśvara  devyā ca sahito vatsa śṛṇu me paramaṃ vacaḥ  
sadeṣṭaśca viśiṣṭaśca paramaiśvaryyasaṃyutaḥ  mahāyogī maheṣvāsaḥ sa pitā sa pitāmahaḥ  
ajeyassarvajetā ca sadā pūjyo mahābalaḥ  ahaṃ yatra bhavāṃstatra yatra tvaṃ tatra cāpyaham  
ayaṃ ca te pitā putra paramaiśvaryyasaṃyutaḥ  bhaviṣyati gaṇādhyakṣo mama bhakto mahābalaḥ  
pitāmaho'pi te vatsa tathāstu niyamā ime  matsamīpaṃ gamiṣyanti mayā dattavarāstathā  
nandīśvara uvāca  tato devī mahābhāgā nandinaṃ varadābravīt  varaṃ brūhīti māmputra sarvvānkāmānyathesitān  
tacchrutvā vacanaṃ devyāḥ prāvocatsāñjalistadā  bhaktirbhavatu me devi pādayoste sadā varā  
śrutvā mama vaco devī hyevamastviti sābravīt  suyaśāṃ tāñca suprītyā nandipriyatamāṃ śivām  
devyuvāca  vatse varaṃ yatheṣṭaṃ hi trinetrā janmavarjitā  putrapautrestu bhaktirme tathā ca bhartureva hi  
nandyuvāca  tadā brahmā ca viṣṇuśca sarvve devagaṇāśca vai  tābhyāṃ varāndaduḥ prītyā suprasannāśśivājñayā  
sānvayaṃ māṃ gṛhītveśastatassambandhibāndhavaiḥ  āruhya vṛṣamīśāno gato devyā nijaṃ gṛham  
viṣṇvādayaḥ surāssarvve praśaṃsanto hyamī tadā  svadhāmāni yayuḥ prītyā saṃstuvantaḥ śivaṃ śivam  
iti te kathito vatsa svāvatāro mahāmune  sadānandakaraḥ puṃsāṃ śivabhaktipravarddhanaḥ  
ya idannandino janma varadānantathā mama  abhiṣekaṃ vivāhaṃ ca śṛṇuyācchrāvayettathā  
paṭhedvā pāṭhayedvāpi śraddhāvānbhaktisaṃyutaḥ  iha sarvvasukhambhuktvā paratra labhate gatim  
iti śrīśivamahāpurāṇe tṛtīyāyāṃ śatarudrasaṃhitāyāṃ nandikeśvarāvatārābhiṣekavivāha varṇanaṃ nāma saptamo'dhyāyaḥ  
iti tricatvāriṃśovatāraḥ  
atha bhairavāvatāramāha  nandīśvara uvāca  sanatkumāra sarvvajña śṛṇu tvaṃ bhairavīṃ kathām  yasyāḥ śravaṇamātreṇa śaivī bhaktirdṛḍhā bhavet  
bhairavaḥ pūrṇarūpo hi śaṃkarasya parātmanaḥ  mūḍhāstaṃ vai na jānanti mohitāśśivamāyayā  
sanatkumāra no vetti mahimānaṃ maheśituḥ  caturbhujo'pi viṣṇurvai caturvvaktro'pi vai vidhiḥ  
citramatra na kiñcidvai durjñeyā khalu śāmbhavī  tayā saṃmohitāssarve nārcayantyapi tamparam  
veda cedyadi vātmānaṃ sa eva parameśvaraḥ  tadā vihanti te sarvve svecchayā na hi ke'pi tam  
sarvvago'pi maheśāno nekṣyate mūḍhabuddhibhiḥ  devavad budhyate loke yo'tīto manasāṃ girām  
atretihāsaṃ vakṣye'haṃ paramarṣe purātanam  śṛṇu taṃ śraddhayā tāta paramaṃ jñānakāraṇam  
meruśṛṅge'dbhute ramye sthitambrahmāṇamīśvaram  jagmurdevarṣayaḥ sarvve sutattvaṃ jñātumicchayā  
tatrāgatya vidhinnatvā papracchuste mahādarāt  kṛtāñjalipuṭāssarve nataskandhā munīśvarāḥ  
devarṣaya ūcuḥ  devadeva prajānātha sṛṣṭikṛllokanāyaka  tattvato vada cāsmabhyaṃ kimekaṃ tattvamavyayam  
nandīśvara uvāca  sa māyayā maheśasya mohitaḥ padmasambhavaḥ  avijñāya parambhāvaṃ saṃbhāvaṃ pratyuvāca ha  
brahmovāca  he surā ṛṣayaḥ sarvve sumatyā śṛṇutādarāt  vacmyahaṃ paramaṃ tattvamavyayaṃ vai yathārthataḥ  
jagadyonirahaṃ dhātā svayambhūraja īśvaraḥ  anādibhāgahaṃ brahma hyeka ātmā nirañjanaḥ  
pravartako hi jagatāmahameva nivarttakaḥ  saṃvartako madadhiko nānyaḥ kaścitsurottamāḥ  
nandīśvara uvāca  tasyaivaṃ vadato dhāturviṣṇustatra sthito mune  provāca prahasanvākyaṃ saṃkruddho mohito'jayā  
na caitaducitā brahmanyogayuktasya mūrkhatā  avijñāya paraṃ tattvaṃ vṛthaitatte nigadyate  
kartā vai sarvalokānāṃ paramātmā paraḥ pumān  yajño nārāyaṇo devo māyādhīśaḥ parā gatiḥ  
mamājñayā tvayā brahmansṛṣṭireṣā vidhī yate  jagatāṃ jīvanaṃ naiva māmanādṛtya ceśvaram  
evaṃ triprakṛtau mohātparasparajayaiṣiṇau  procaturnigamāṃścātra pramāṇe sarvathā tanau  
praṣṭavyāste viśeṣeṇa sthitā mūrtidharāśca te  papracchatuḥ pramāṇajñānityuktvā caturo'pi tān  
vidhiviṣṇū ūcatuḥ  vedāḥ pramāṇaṃ sarvvatra pratiṣṭhā paramāmitāḥ  yūyaṃ vadata viśrabdhaṃ kimekaṃ tattvamavyayam  
nandīśvara uvāca  ityākarṇya tayorvācaṃ punaste hi ṛgādayaḥ  avadaṃstattvataḥ sarvve saṃsmarato paraṃ prabhum  
yadi mānyā vayandevau sṛṣṭisthitikarau vibhū  tadā pramāṇaṃ vakṣyāmo bhavatsandehabhedakam  
nandīśvara uvāca  śrutyuktavidhimākarṇya procatustau surau śrutīḥ  yuṣmaduktaṃ pramāṇaṃ nau kintattvaṃ samyagucyatām  
ṛgveda uvāca  yadantassthāni bhūtāni yatassarvvampravarttate  yadāhuḥ paramantattvaṃ sa rudrastveka eva hi  
yajurveda uvāca  yo yajñairakhilairīśo yogena ca samijyate  yena pramāṇaṃ khalu nassa ekaḥ sarvvadṛk chivaḥ  
sāmaveda uvāca  yenedambhramyate viśvaṃ yogibhiryo vicintyate  yadbhāsā bhāsate viśvaṃ sa ekastryambakaḥ paraḥ  
atharvaveda uvāca  yaṃ prapaśyanti deveśambhaktyanugrahiṇo janāḥ  tamāhurekaṃ kaivalyaṃ śaṃkaraṃ duḥkhataḥ param  
nandīśvara uvāca  śrutyuktamidamākarṇyātīvamāyāvimohitau  smitvāhaturvidhiharī nigamāṃstānvicetanau  
vidhiharī ūcatuḥ  he vedāḥ kimidaṃ yūyambhāṣante gatacetanāḥ  kiñjātaṃ vo'dya sarvvaṃ hi naṣṭaṃ suvayunaṃ param  
kathampramathanātho'sau ramamāṇo nirantaram  digambaraḥ pītavarṇo śivayā dhūlidhūsaraḥ  
virūpaveṣo jaṭilo vṛṣago vyālabhūṣaṇaḥ  paraṃ brahmatvamāpannaḥ kva ca tatsaṃgavarjitam  
ityudīritamākarṇya praṇavaḥ sarvagastayoḥ  amūrto mūrtimānprītyā jṛmbhamāṇa uvāca tau  
praṇava uvāca  na hīśo bhagavāñchaktyā hyātmano vyatiriktayā  kadācidramate rudro līlārūpadharo haraḥ  
asau hi parameśānassvayaṃjyotissanātanaḥ  ānandarūpā tasyaiṣā śaktirnāgantukī śivā  
nandīśvara uvāca  ityevamukto'pi tadā vidherviṣṇośca vai tadā  nājñānamagamannāśaṃ śrīkaṇṭhasyaiva māyayā  
prādurāsīttato jyotirubhayorantare mahat  pūrayannijayā bhāsā dyāvābhūmyoryadantaram  
jyotirmaṇḍalamadhyastho dadṛśe puruṣākṛtiḥ  vidhikratubhyāṃ tatraiva mahādbhutatanurmune  
prajajvālātha kopena brahmaṇaḥ pañcamaṃ śiraḥ  āvayorantare ko'sau bibhṛyātpuruṣākṛtim  
vidhiḥ saṃbhāvayedyāvattāvatsa trivilocanaḥ  dṛṣṭaḥ kṣaṇena ca mahāpuruṣo nīlalohitaḥ  
triśūlapāṇirbhālākṣo nāgoḍupavibhūṣaṇaḥ  hiraṇyagarbhastaṃ dṛṣṭvā vihasanprāha mohitaḥ  
brahmovāca  nīlalohita jāne tvāṃ mā bhaiṣīścandraśekhara  bhālasthalānmama purā rudraḥ prādurabhūdbhavān  
rodanādrudranāmāpi yojito'si mayā purā  māmeva śaraṇaṃ yāhi putra rakṣāṅkaromi te  
 nandīśvara uvāca  atheśvaraḥ padmayoneḥ śrutvā garvavatīṃ giram  cukopātīva ca tadā kurvanniva layammune  
sa kopatassamutpādya puruṣaṃ bhairavaṃ kvacit  prajvalantaṃ sumahasā prītyā ca parameśvaraḥ  
īśvara uvāca  prākca paṃkajajanmāsau śāsyaste kālabhairava  kālavadrājase sākṣātkālarājastato bhavān  
viśvaṃ bhartuṃ samarthosi bhīṣaṇādbhairavaḥ smṛtaḥ  tvatto bheṣyati kālo'pi tatastvaṃ kālabhairavaḥ  
āmardayiṣyati bhavānruṣṭo duṣṭātmano yataḥ  āmardaka iti khyātiṃ tatassarvatra yāsyasi  
yataḥ pāpāni bhaktānāṃ bhakṣayiṣyasi tatkṣaṇāt  pāpabhakṣaṇa ityeva tava nāma bhaviṣyati  
yā me muktipurī kāśī sarvvābhyo'hi garīyasī  ādhipatyaṃ ca tasyāste kālarāja sadaiva hi  
tatra ye pātakinarāsteṣāṃ śāstā tvameva hi  śubhāśubhaṃ ca tatkarma citragupto likhiṣyati  
nandīśvara uvāca  etānvarānpragṛhyātha tatkṣaṇātkālabhairavaḥ  vāmāṃgulinakhāgreṇa cakarta ca vidheśśiraḥ  
yadaṃgamaparādhnoti kāryaṃ tasyaiva śāsanam  ato yena kṛtā nindā tacchinnampañcamaṃ śiraḥ  
atha cchinnaṃ vidhiśiro dṛṣṭvā bhītataro hariḥ  śātarudriyamantraiśca bhaktyā tuṣṭāva śaṅkaram  
bhīto hiraṇyagarbho'pi jajāpa śatarudriyam  itthaṃ tau gatagarvau hi saṃjātau tatkṣaṇānmune  
parabrahma śivaḥ sākṣātsaccidānandalakṣaṇaḥ  paramātmā guṇātīta iti jñānamavāpatuḥ  
sanatkumāra sarvajña śṛṇu me paramaṃ śubham  yāvadgarvo bhavettāvajjñānaguptirviśeṣataḥ  
tyaktvābhi mānaṃ puruṣo jānāti parameśvaram  garviṇaṃ hanti viśveśo jāto garvāpahārakaḥ  
atha viṣṇuvidhī jñātvā vigarvau parameśvaraḥ  prasanno'bhūnmahādevo'karottāvabhayau prabhuḥ  
āśvāsya tau mahādevaḥ prītaḥ praṇatavatsalaḥ  prāha svāṃ mūrtimaparāṃ bhairavantaṃ kapardinam  
mahādeva uvāca  tvayā mānyo viṣṇurasau tathā śatadhṛtiḥ svayam  kapālamvaidhasamvāpi nīlalohita dhāraya  
brahmahatyāpanodāya vrataṃ lokāya darśaya  cara tvaṃ satataṃ bhikṣāṃ kapālavratamāśritaḥ  
ityuktvā paśyatastasya tejorūpaḥ śivo'bravīt  utpādya caikāṃ kanyāntu brahmahatyābhiviśrutām  
yāvadvārāṇasīndivyāmpurīmeṣāṃ gamiṣyati  tāvattvaṃ bhīṣaṇe kālamanugacchograrūpiṇam  
sarvatra te praveśo'sti tyaktvā vārāṇasīṃ purīm  vārāṇasīṃ yadā gacchettanmuktāṃ bhava tatkṣaṇāt  
nandīśvara uvāca  niyojya tāmiti tadā brahmahatyāṃ ca tāmprabhuḥ  mahādbhutaśca sa śivo'pyantardhānamagāttataḥ  
iti śrīśivamahāpurāṇe tṛtīyāyāṃ śatarudrasaṃhitāyāṃ bhairavāvatāravarṇanaṃ nāmāṣṭamo'dhyāyaḥ  
nandīśvara uvāca  sanatkumāra sarvajña bhairavīmaparāṃ kathām  śṛṇu prītyā mahādoṣasaṃhartrīmbhaktivarddhinīm  
tatsānnidhyaṃ bhairavo'pi kālo'bhūtkālakālanaḥ  sa devadevavākyena bibhratkāpālikaṃ vratam  
kapālapāṇirviśvātmā cacāra bhuvanatrayam  nātyākṣīccāpi taṃ devaṃ brahmahatyāpi dāruṇā  
pratitīrthaṃ bhramanvāpi vimukto brahmahatyayā  ataḥ kāmārimahimā sarvopi hyavagamyatām  
pramathaiḥ sevyamāno'pi hyekadā viharanharaḥ  kāpāliko yayau svairī nārāyaṇaniketanam  
athāyāntaṃ mahākālaṃ trinetraṃ sarpakuṇḍalam  mahādevāṃśasambhūtaṃ pūrṇākāraṃ ca bhairavam  
papāta daṇḍavadbhūmau taṃ dṛṣṭvā garuḍadhvajaḥ  devāśca munayaścaiva devanāryyaḥ samantataḥ  
atha viṣṇuḥ praṇamyainaṃ prayātaḥ kamalāpatiḥ  śirasyañjalimādhāya tuṣṭāva vividhaiḥ stavaḥ  
sānando'tha hariḥ prāha prasannātmā mahāmune  kṣīrodamathanodbhūtāṃ padmāṃ padmālayāṃ mudā  
viṣṇuruvāca  priye paśyābjanayane dhanyāsi subhage'naghe  dhanyo'haṃ devi suśroṇi yatpaśyāvo jagatpatim  
ayandhātā vidhātā ca lokānāṃ prabhurīśvaraḥ  anādiḥ śaraṇaḥ śāntaḥ puraḥ ṣaḍviṃśasaṃmitaḥ  
sarvajñaḥ sarvayogīśassarvabhūtaikanāyakaḥ  sarvabhūtāntarātmāyaṃ sarveṣāṃ sarvadaḥ sadā  
ye vinidrā viniśvāsāḥ śāntā dhyānaparāyaṇāḥ   dhiyā paśyaṃti hṛdaye soyaṃ padme samīkṣatām  
yaṃ vidurvvedatattvajñā yogino yatamānasāḥ  arūpo rūpavānbhūtvā so'yamāyāti sarvagaḥ  
aho vicitraṃ devasya ceṣṭitamparameṣṭhinaḥ  yasyākhyāṃ bruvato nityaṃ na dehaḥ so'pi dehabhṛt  
taṃ dṛṣṭvā na punarjanma labhyate mānavairbhuvi  soyamāyāti bhagavāṃstryambakaśśaśibhūṣaṇaḥ  
puṇḍarīkadalāyāme dhanye me'dya vilocane  yaddṛśyate mahādevo hyābhyāṃ lakṣmi maheśvaraḥ  
dhigdhikpadantu devānāṃ paraṃ dṛṣṭvā na śaṃkaram  labhyate yatra nirvāṇaṃ sarva duḥkhāntakṛttu yat  
devatvādaśubhaṃ kiñciddevaloke na vidyate  dṛṣṭvāpi sarve deveśaṃ yanmuktinna labhāmahe  
evamuktvā hṛṣīkeśassaṃprahṛṣṭatanūruhaḥ  praṇipatya mahādevamidamāha vṛṣadhvajam  
viṣṇuruvāca  kimidandevadevena sarvajñena tvayā vibho  kriyate jagatāṃ dhātrā sarvapāpaharāvyaya  
krīḍeyantava deveśa trilocana mahāmate  kiṅkāraṇaṃ virūpākṣa ceṣṭitante smarārdana  
kimarthaṃ bhagavañchambho bhikṣāñcarasi śaktipa  saṃśayo me jagannātha eṣa trailokyarājyada  
 nandīśvara uvāca  evamuktastataḥ śambhurviṣṇunā bhairavo haraḥ  pratyuvācādbhutotissa viṣṇuṃ hi vihasanprabhuḥ  
 bhairava uvāca  brahmaṇastu śiraśchinnamaṃgulyāgranakhena ha  tadaghampratihantuṃ hi carāmyetadvrataṃ śubham  
nandīśvara uvāca  evamukto maheśena bhairaveṇa ramāpatiḥ  smṛtvā kiṃcinnataśirāḥ punarevamajijñapat  
 viṣṇuruvāca  yathecchasi tathā krīḍa sarvavighnopanodaka  māyayā māṃ mahādeva nācchādayitumarhasi  
nābhīkamalakośāttu koṭiśaḥ kamalāsanāḥ  kalpe kalpe purā hyānsatyaṃ yogabalādvibho  
tyaja māyāmimāndeva dustarāmakṛtātmabhiḥ  brahmādayo mahādeva māyayā tava mohitāḥ  
yathāvadanugacchāmi ceṣṭitante śivāpate  tavaivānugrahācchambho sarveśvara satāṃgate  
saṃhārakāle saṃprāpte sadevānnikhilānmunīn  lokānvarṇāśramavato hariṣyasi yadā hara  
tadā kṛte mahādeva pāpaṃ brahmavadhādikam  pāratantryaṃ na te śambho svairaṃ krīḍatyato bhavān  
arghīva brahmaṇo hyasthnāṃ srakkaṇṭhe tava bhāsate  tathādyanugatā śambho brahmahatyā tavānagha  
kṛtvāpi sumahatpāpaṃ yastvāṃ smarati mānavaḥ  ādhāraṃ jagatāmīśa tasya pāpaṃ vilīyate  
yathā tamo na tiṣṭheta sannidhāvaṃśumālinaḥ  tathaiva tava yo bhaktaḥ pāpantasya vrajetkṣayam  
yaścintayati puṇyātmā tava pādāmbujadvayam  brahmahatyākṛtamapi pāpantasya vrajetkṣayam  
tava nāmānuraktā vāgyasya puṃso jagatpate  apyadrikūṭatulitaṃ nainastamanubādhate  
paramātmanparandhāma svecchābhidhṛtavigraha  kutūhalaṃ taveśedaṃ kṛpaṇādhīnateśvara  
adya dhanyo'smi deveśa yatra paśyaṃti yoginaḥ  paśyāmi taṃ jaganmūrtti parameśvaramavyayam  
adya me paramo lābhastvadya me maṃgalaṃ param  taṃ dṛṣṭvāmṛta tṛptasya tṛṇaṃ svargāpavargakam  
itthaṃ vadati goviṃde vimalā padmayā tayā  manorathavatī nāma bhikṣā pātre samarpitā  
bhikṣāṭanāya devo'pi niragātparayā mudā  anyatrāpi mahādevo bhairavaścāttavigrahaḥ  
dṛṣṭvānuyāyinīṃ tāntu samāhūya janārdanaḥ  saṃprārthayadbrahmahatyāṃ vimuṃca tvaṃ triśūlinam  
 brahmahatyovāca  anenāpi miṣeṇāhaṃ saṃsevyāmuṃ vṛṣadhvajam  ātmānampāvayiṣyāmi tvapunarbhavadarśanam  
nandīśvara uvāca  sā tatyāja na tatpārśvaṃ vyāhṛtāpi murāriṇā  tamūce'tha hariṃ śaṃbhuḥ smerāsyo bhairavo vacaḥ  
bhairava uvāca  tvadvākpīyūṣapānena tṛpto'smi bahumānada  svabhāvo'yaṃ hi sādhūnāṃ yattvaṃ vadasi māpate  
varaṃ vṛṇīṣva goviṃda varado'smi tavānagha  agraṇīrmama bhaktānāṃ tvaṃ hare nirvikāravān  
no mādyanti tathā bhaikṣyairbhikṣavo'pyatisaṃskṛtaiḥ  yathā mānasudhāpānairnanu bhikṣāṭanajvarāḥ  
nandīśvara uvāca  ityākarṇya vacaḥ śaṃbho bhairavasya parātmanaḥ  suprasannataro bhūtvā samavocanmaheśvaram  
viṣṇuruvāca  eṣa eva varaḥ ślāghyo yadahaṃ dektādhipam  paśyāmi tvāndevadeva manovāṇī pathātigam  
adabhreyaṃ sudhādṛṣṭiranayā me mahotsavaḥ  ayattnanidhilābhoyaṃ vīkṣaṇaṃ hara te satām  
aviyogo'stu me deva tvadaṃghriyugalena vai  eṣa eva varaḥ śaṃbho nānyaṃ kaścid vṛṇe varam  
śrībhairavī uvāca  evambhavatu te tāta yattvayoktaṃ mahāmate  sarveṣāmapi devānāṃ varadastvaṃ bhaviṣyasi  
nandīśvara uvāca  anugṛhyeti daityāri keṃdrādribhuvanecaram  bheje vimuktanagarīṃ nāmnā vārāṇasīṃ purīm  
kṣetre praviṣṭamātre'tha bhairave bhīṣaṇākṛtau  hāhetyuktvā brahmahatyā pātālaṃ cāviśattadā  
kapālaṃ brāhmaṇaḥ sadyo bhairavasya karāṃbujāt  papāta bhuvi tattīrthamabhūtkāpālamocanam  
kapālaṃ brahmaṇo rudrassarveṣāmeva paśyatām  hastātpatantamālokya nanarta parayā mudā  
vidheḥ kapālaṃ nāmuṃcatkaramatyantadussaham  parasya bhramataḥ kvāpi tatkāśyāṃ kṣaṇato'patat  
śūlino brahmaṇo hatyā nāpaiti sma ca yā kvacit  sā kāśyāṃ kṣaṇato naṣṭā tasmātsevyā hi kāśikā  
kapālamocanaṃ kāśyāṃ yaḥ smarettīrthamuttamam  ihānyatrāpi yatpāpaṃ kṣipraṃ tasya praṇaśyati  
āgatya tīrthapravare snānaṃ kṛtvā vidhānataḥ  tarpayitvā pitṝndevānmucyate brahmahatyayā  
kapālamocanaṃ tīrthaṃ puraskṛtvā tu bhairavaḥ  tatraiva tasthau bhaktānāṃ bhakṣayannaghasantatim  
kṛṣṇāṣṭamyāntu mārgasya māsasya parameśvaraḥ  āvirbabhūva sallīlo bhairavātmā satāmpriyaḥ  
mārgaśīrṣāsitāṣṭamyāṃ kālabhairavasannidhau  upoṣya jāgaraṃ kurvanmahāpāpaiḥ pramucyate  
anyatrāpi naro bhaktyā tadvrataṃ yaḥ kariṣyati  sa jāgaraṃ mahāpāpairmukto yāsyati sadgatim  
anekajanmaniyutairyatkṛtaṃ jantubhistvagham  tatsarvaṃ vilayaṃ yāti kālabhairavadarśanāt  
kālabhairavabhaktānāṃ pātakāni karoti yaḥ  sa mūḍho duḥkhito bhūtvā punardurgatimāpnuyāt  
viśveśvare'pi ye bhaktā no bhaktāḥ kālabhairave  te labhante mahāduḥkhaṃ kāśyāṃ caiva viśeṣataḥ  
vārāṇasyāmuṣitvā yo bhairavaṃ na bhajennaraḥ  tasya pāpāni varddhante śuklapakṣe yathā śaśī  
kālarājaṃ na yaḥ kāśyāṃ pratibhūtāṣṭamīkujam  bhajettasya kṣayaṃ puṇyaṃ kṛṣṇapakṣe yathā śaśī  
śrutvākhyānamidampuṇyambrahmahatyāpanodakam  bhairavotpattisaṃjñaṃ ca sarvapāpaiḥ pramucyate  
bandhanāgārasaṃstho'pi prāpto'pi vipadamparām  prādurbhāvaṃ bhairavasya śrutvā mucyeta saṅkaṭāt  
iti śrīśivamahāpurāṇe tṛtīyāyāṃśata rudrasaṃhitāyāṃ bhairavāvatāralīlāvarṇanaṃ nāma navamo'dhyāyaḥ  
naṃdīśvara uvāca  vidhvaṃsī dakṣayajñasya vīrabhadrāhvayaḥ prabho  avatāraśca vijñeyaḥ śivasya paramātmanaḥ  
satīcaritre kathitaṃ caritaṃ tasya kṛtsnaśaḥ  śrutaṃ tvayāpi bahudhā nātaḥ proktaṃ suvistarāt  
ataḥ paraṃ muniśreṣṭha bhavatsnehādbravīmi tat  śārdūlākhyāvatāraṃ ca śaṅkarasya prabhoḥ śṛṇu  
sadāśivena devānāṃ hitārthaṃ rūpamadbhutam  śārabhaṃ ca dhṛtandivyaṃ jvalajjvālāsamaprabham  
śivāvatārā amitā sadbhaktahitakārakāḥ  saṅkhyā na śakyate kartuṃ teṣāṃ ca munisattamāḥ  
ākāśasya ca tārāṇāṃ reṇukānāṃ kṣitestathā  āsārāṇāṃ ca vṛddhena bahukalpaiḥ kadāpi hi  
saṅkhyā viśakyate kartuṃ suprājñairbahujanmabhiḥ  śivāvatārāṇāṃ naiva satyaṃ jānīhi madvacaḥ  
tathāpi ca yathābuddhyā kathayāmi kathāśrutam  caritraṃ śārabhaṃ divyaṃ paramaiśvaryyasūcakam  
jayaśca vijayaścaiva bhavadbhiḥ śāpitau yadā  tadā ditisutau dvau tāvabhūtāṃ kaśyapānmune  
hiraṇyakaśipuścādyo hiraṇyākṣo'nujo balī  devarṣipārṣadau jātau tau dvāvapi ditessutau  
pṛthvyuddhāre vidhātrā va prārthito hi purā prabhuḥ  hiraṇyākṣaṃ jaghānāsau viṣṇurvārāharūpadhṛk  
taṃ śrutvā bhrātaraṃ vīraṃ nihataṃ prāṇasannibham  cukopa haraye'tīva hiraṇyakaśipurmune  
varṣāṇāmayutaṃ taptvā brahmaṇo varamāpa saḥ  na kaścinmārayenmāṃ vai tvatsṛṣṭāviti tuṣṭataḥ  
śoṇitākhyapuraṃ gatvā devānāhūya sarvataḥ  trilokīṃ svavaśe kṛtvā cakre rājyamakaṇṭakam  
devarṣikadanaṃ cakre sarvadharma vilopakaḥ  dvijapīḍākaraḥ pāpī hiraṇyakaśipurmune  
prahlādena svaputreṇa haribhaktena daityarāṭ  yadā vidveṣamakaroddharirvairaṃ viśeṣataḥ  
sabhāstambhāttadā viṣṇurabhūdāvirdrutammune  sandhyāyāṃ krodhamāpanno nṛsiṃhavapuṣā tataḥ  
sarvathā muniśārdūla karālaṃ nṛharervvapuḥ  prajajvālātibhayadaṃ trāsayandaityasattamān  
nṛsiṃhena tadā daityā nihatāścaiva tatkṣaṇam  hiraṇyakaśipuścātha yuddhañcakre sudāruṇam  
mahāyuddhaṃ tayorāsīnmuhūrttammunisattamāḥ  vikarālaṃ ca bhayadaṃ sarveṣāṃ romaharṣaṇam  
sāyaṃ cakarṣa deveśo dehalyāṃ daityapuṅgavam  vyomni deveṣu paśyatsu nṛsiṃhaśca rameśvaraḥ  
athotsaṃge ca taṃ kṛtvā nakhaistadudarandrutam  vidārya mārayāmāsa paśyatāṃ tridivaukasām  
hate hiraṇyakaśipau nṛsiṃhe naiva viṣṇunā  jagatsvāsthyantadā lebhe na vai devāviśeṣataḥ  
devadundubhayo neduḥ prahlādo vismayaṃ gataḥ  lakṣmīśca vismayaṃ prāptā rūpaṃ dṛṣṭvā'dbhutaṃ hareḥ  
hato yadyapi daityendrastathāpi na puraṃ sukham  yayurdevā nṛsiṃhasya jvālā sā na nivartitā  
tayā ca vyākulaṃ jātaṃ sarvaṃ caiva jagatpunaḥ  devāśca duḥkhamāpannāḥ kimbhaviṣyati vā punaḥ  
ityevaṃ ca vadantaste bhayādūdūramupasthi tāḥ  nṛsiṃhakrodhajajvālāvyākulāḥ padmabhūmukhāḥ  
prahrādaṃ preṣayāmāsustacchāntyai nikaṭaṃ hareḥ  sarvānmilitvā prahlādaḥ prārthito gatavāṃstadā  
urasā''liṃgayāmāsa taṃ nṛsiṃhaḥ kṛpānidhiḥ  hṛdayaṃ śītalaṃ jātaṃ ruḍjvālā na nivarttitā  
tathāpi na nivṛtā ruḍjvālā narahareryadā  iṣṭaṃ prāptāstato devāśśaṃkara śaraṇaṃ yayuḥ  
tatra gatvā surāssarve brahmādyā munaya stathā  śaṃkaraṃ stavayāmāsurlokānāṃ sukhahetave  
devā ūcuḥ  devadeva mahādeva śaraṇāgatavatsala  pāhi naḥ śaraṇāpannā nsarvāndevāñjaganti ca  
namaste'stu namaste'stu namaste'stu sadāśiva  pūrvaṃ duḥkhaṃ yadā jātaṃ tadā te rakṣitā vayam  
samudro mathitaścaiva ratnānāṃ ca vibhāgaśaḥ  kṛte devaistadā śaṃbho gṛhītaṃ garalantvayā  
rakṣitāḥ sma tadā nātha nīlakaṇṭha iti śrutaḥ  viṣaṃ pāsyasi no cettvaṃ bhasmībhūtāstadākhilāḥ  
prasiddhaṃ ca yadā yasya duḥkhaṃ ca jāyate prabho  tadā tvannāmamātreṇa sarvaduḥkhaṃ vilīyate  
idānīṃ nṛharijvālāpīḍitānnassadāśiva  tāṃ tvaṃ śamayituṃ deva śakto'sīti suniścitam  
nandīśvara uvāca  iti stutastadā devaiśśaṃkaro bhaktavatsalaḥ  pratyuvāca prasannātmā'bhayandattvā paraprabhuḥ  
śaṃkara uvāca  svasthānaṃ gacchata surāssarvve brahmādayo'bhayāḥ  śamayiṣyāmi yadduḥkhaṃ sarvathā hi vratammama  
gato maccharaṇaṃ yastu tasya duḥkhaṃ kṣayaṃ gatam  matpriyaḥ śaraṇāpannaḥ prāṇebhyo'pi na saṃśayaḥ  
nandīśvara uvāca  iti śrutvā tadā devā hyānandamparamaṃ gatāḥ  yathāgataṃ tathā jagmussmarantaśśaṃkaraṃ mudā  
iti śrīśivamahāpurāṇe tṛtīyāyāṃ śatarudrasaṃhitāyāṃ śārdūlāvatāre nṛsiṃhacaritavarṇanaṃ nāma daśamo'dhyāyaḥ  
naṃdīśvara uvāca  evamabhyarthito devairmatiṃ cakre kṛpā layaḥ  mahātejo nṛsiṃhākhyaṃ saṃharttuṃ parameśvaraḥ  
tadūrddhvaṃ smṛtavānrudro vīrabhadrammahābalam  ātmano bhairavaṃ rūpaṃ prāha pralayakārakam  
ājagāma tatassadyo gaṇānāmagraṇīrhasan  sāṭṭahāsairgaṇavarairutpatadbhiritastataḥ  
nṛsiṃharūpairatyugraiḥ koṭibhiḥ parivāritaḥ  mādyadbhirabhito vīrairnṛtyadbhiśca mudānvitaiḥ  
krīḍadbhiśca mahāvīrairbrahmādyaiḥ kandukairiva  adṛṣṭapūrvairanyaiśca veṣṭito vīravanditaḥ  
kalpāntajvalanajvālo vilasallocanatrayaḥ  aśastro hi jaṭājūṭī jvaladbālendumaṇḍitaḥ  
bālenduvalayā kāratīkṣṇadaṃṣṭrāṃkuradvayaḥ  ākhaṇḍaladhanuḥkhaṇḍasaṃnibhabhrūlatānvitaḥ  
mahāpracaṇḍahuṅkārabadhirīkṛtadiṅmukhaḥ  nīlameghāñjana śyāmo bhīṣaṇaḥ śmaśrulodbhutaḥ  
vādyakhaṇḍamakhaṇḍābhyāṃ bhrāmayaṃstriśikhaṃ muhuḥ  vīrabhadro'pi bhagavānvaraśaktivijṛmbhitaḥ  
svayaṃ vijñāpayāmāsa kimatra smṛtikāraṇam  ājñāpaya jagatsvāmin prasādaḥ kriyatāmmayi  
nandīśvara uvāca  ityākarṇya maheśāno vīrabhadroktamādarāt  vilokya vacanamprītyā provāca khala daṇḍadhṛk  
 śaṃkara uvāca  akāle bhayamutpannaṃ devānāmapi bhairavam  jvalitasya nṛsiṃhāgniśśamayainaṃ durāsadam  
sāntvayanbodhayādau taṃ tena kinnopaśāmyati  tato matparamaṃ bhāvaṃ bhairavaṃ sampradarśaya  
sūkṣmaṃ saṃhṛtya sūkṣmeṇa sthūlaṃ sthūlena tejasā  vaktramānāya kṛttiṃ ca vīrabhadra mamājñayā  
nandīśvara uvāca  ityādiṣṭo gaṇādhyakṣo praśāntaṃ vapurāsthitaḥ  jagāma raṃhasā tatra yatrāste narakesarī  
tatastambodhayāmāsa vīrabhadro haro harim  uvāca vākyamīśānaḥ pitāputramivaurasam  
vīrabhadra uvāca  jagatsukhāya bhagavannavatīrṇosi mādhava  sthityarthaṃ tvaṃ prayukto'si pareśaḥ parameṣṭhinā  
jantucakraṃ bhagavatā pracchinnaṃ matsyarūpiṇā  pucchenaiva samābadhya bhramannekārṇave purā  
bibharṣi karmarūpeṇa vārāheṇoddhṛtā mahī  anena harirūpeṇa hiraṇyakaśipurhataḥ  
vāmanena balirbaddhastvayā vikramatā punaḥ  tvameva sarvvabhūtānāṃ prabhavaḥ prabhuravyayaḥ  
yadāyadā hi lokasya duḥkhaṃ kiñcitprajāyate  tadātadāvatīrṇastvaṃ kariṣyasi nirāmayam  
nādhikastvatsamo'pyasti hare śivaparāyaṇaḥ  tvayā vedāśca dharmāśca śubhamārge pratiṣṭhitāḥ  
yadarthamavatāro'yaṃ nihatassa hi dānavaḥ  hiraṇyakaśipuścaiva prahlādo'pi surakṣitaḥ  
atīva ghoraṃ bhagavannarasiṃhavapustava  upasaṃhara viśvātmaṃstvameva mama sannidhau  
nandīśvara uvāca  ityukto vīrabhadreṇa nṛsiṃhaḥ śāntayā girā  tato'dhikaṃ mahāghoraṃ kopañcakre mahāmadaḥ  
uvāca ca mahāghoraṃ kaṭhinaṃ vacanantadā  vīrabhadrammahāvīraṃ daṃṣṭrābhirbhīṣayanmune  
nṛsiṃha uvāca  āgatosi yatastatra gaccha tvammā hitaṃ vada  idānīṃ saṃhariṣyāmi jagadetaccarācaram  
saṃharturna hi saṃhāraḥ svato vā parato'pi vā  śāsitammama sarvvatra śāstā ko'pi na vidyate  
matprasādena sakalamabhayaṃ hi pravarttate  ahaṃ hi sarvaśaktīnāṃ pravartakanivartakaḥ  
yadyadvibhūtimatsattvaṃ śrīmadūrjitameva vā  tattadviddhi gaṇādhyakṣa mama tejovijṛmbhitam  
devatāparamārthajñaṃ māmeva paramamviduḥ  madaṃśāśśaktisampannā brahmaśakrādayassurāḥ  
mannābhikamalājjātaḥ purā brahmā jagatkaraḥ  sarvādhikassvatantraśca kartā hartākhileśvaraḥ  
idantu matparaṃ tejaḥ kiṃ punaḥ śrotumicchasi  ato māṃ śaraṇamprāpya gaccha tvaṃ vigatajvaraḥ  
avehi paramaṃ bhāvamidambhūtaṃ gaṇeśvara  māmakaṃ sakalaṃ viśvaṃ sadevāsuramānuṣam  
kālo'smyahaṃ lokavināśaheturlokānsamāhartumahampravṛttaḥ  mṛtyormṛtyuṃ viddhi māṃ vīrabhadra jīvantyete matprasādena devāḥ  
nandīśvara uvāca  sāhaṅkāraṃ vacaḥ śrutvā hareramitavikramaḥ  vihasyovāca sāvajñantato visphuritādharaḥ  
vīrabhadra uvāca  kinna jānāsi viśveśaṃ saṃhartārampinākinam  asadvādo vivādaśca vināśastvayi kevalaḥ  
tavānyonyāvatārāṇi kāni śeṣāṇi sāmpratam  kṛtāni yena kenaiva kathāśeṣo bhaviṣyati  
doṣaṃ taṃ vada yena tvamavasthāmīdṛśī gataḥ  tena saṃhāradakṣeṇa dakṣiṇāśeṣameṣyasi  
prakṛtistvaṃ pumānrudrastvayi vīryyaṃ samāhitam  tvannābhipaṅkajājjātaḥ pañca vaktraḥ pitāmahaḥ  
jagattrayīsarjanārthaṃ śaṃkaraṃ nīlalohitam  lalāṭe'cintayatsoyantapasyugre ca saṃsthitaḥ  
tallalāṭādabhūcchambhuḥ sṛṣṭyarthe tena bhūṣaṇam  ato'haṃ devadevasya tasya bhairavarūpiṇaḥ  
tvatsaṃhāre niyukto'smi vinayena balena ca  devadevena rudreṇa sakalaprabhuṇā hare  
ekaṃ rakṣo vidāryaiva tacchaktikalayā yutaḥ  ahaṃkārāvalepena garjasi tvamatandritaḥ  
upakāro hi sādhūnāṃ sukhāya kila saṃmataḥ  upakāro hyasādhūnāmapakārāya kevalam  
yannṛsiṃha maheśānaṃ punarbhūtaṃ tu manyase  tarhyajñānī mahāgarvī vikārī sarvathā bhavān  
na tvaṃ sraṣṭā na saṃhartā bhartāpi na nṛsiṃhaka  paratantro vimūḍhātmā na svatantro hi kutracit  
kulālacakravacchaktyā preritosi pinākinā  nānāvatārakartā tvaṃ tadadhīnassadā hare  
adyāpi tava nikṣiptaṃ kapālaṃ kūrmarūpiṇaḥ  hara hāralatāmadhye dagdhaḥ kaścinna badhyate  
vismṛtiḥ kiṃ tadaṃśena daṃṣṭrotpātanapīḍitam  vārāhavighnahaste'dya yākrośantārakāriṇā  
dagdhosi paśya śūlāgre viṣvaksenacchalādbhavān  dakṣayajñe śiraśchinnaṃ mayā tejaḥsvarūpiṇā  
adyāpi tava putrasya brahmaṇaḥ pañcamaṃ śiraḥ  chinnaṃ na sajjitaṃ bhūyo hare tadvismṛtantvayā  
nirjitastvaṃ dadhīcena saṃgrāme samarudgaṇaḥ  kaṇḍūyamāne śirasi kathaṃ tadvismṛtantvayā  
cakraṃ vikramato yasya cakrapāṇe tava priyam  kutaḥ prāptaṃ kṛtaṃ kena tvayā tadapi vismṛtam  
ye mayā sakalā lokā gṛhītāstvaṃ payonidhau  nidrāparavaśaśśeṣe sa kathaṃ sāttviko bhavān  
tvadādistambaparyantaṃ rudraśaktivijṛmbhitam  śaktimānabhitastvaṃ ca hyanalāttvaṃ vimohitaḥ  
tattejaso hi māhātmyaṃ pumāndra ṣṭunna hi kṣamaḥ  asthūlā ye prapaśyanti tadviṣṇoḥ paramampadam  
dyāvāpṛthivyā indrāgneryamasya varuṇasya ca  dhvāntodare śaśāṃke ca janitvā parameśvaraḥ  
kālosi tvaṃ mahākālaḥ kālakālo maheśvara  atastvamugrakalayā mṛtyormṛtyurbhaviṣyasi  
sthirodya tvakṣaro vīro vīro viśvāvakaḥ prabhuḥ  upahantā jvaraṃ bhīmo mṛgaḥ pakṣī hiraṇmayaḥ  
śāstā śeṣasya jagatastattvaṃ naiva caturmukhaḥ  nānye ca kevalaṃ śambhussarvaśāstā na saṃśayaḥ  
itthaṃ sarvaṃ samālokya saṃhārātmānamātmanā  na vinaṣṭantvamātmānaṃ kuru he nṛhare'budha  
no cedidānīṃ krodhasya mahābhairavarūpiṇaḥ  vajrāśaniriva sthāṇau tvayi mṛtyuḥ patiṣyati  
nandīśvara uvāca  ityuktvā vīrabhadropi virarāmākutobhayaḥ  dṛṣṭvā nṛsiṃhābhiprāyaṃ krodhamūrttiśśivasya saḥ  
iti śrīśivamahāpurāṇe tṛtīyāyāṃ śatarudrasaṃhitāyāṃ śarabhāvatāravarṇanaṃ nāmaikādaśo'dhyāyaḥ  
sanatkumāra uvāca  nandīśvara mahāprājña vijñātantadanantaram  mamopari kṛpāṃ kṛtvā prītyā tvantadvadādhunā  
nandīśvara uvāca  ityukto vīrabhadreṇa nṛsiṃhaḥ krodhavihvalaḥ  ninadannanu vegena taṃ grahītumpracakrame  
atrāntare mahāghoraṃ pratyakṣabhayakāraṇam  gaganavyāpi durdharṣaṃ śaivatejassamudbhavam  
vīrabhadrasya tadrūmadṛśyantu tataḥ kṣaṇāt  tadvai hiraṇmayaṃ saumyaṃ na saurannāgnisambhavam  
na taḍiccandrasadṛśamanaupamyammaheśvaram  tadā tejāṃsi sarvāṇi tasmiṃllīnāni śaṃkare  
na tadvyoma mahattejo vyaktāntaścābhavattataḥ  rudrasādhāraṇaṃ caiva cihnitaṃ vikṛtākṛti  
tatassaṃhārarūpeṇa suvyaktaṃ parameśvaraḥ  paśyatāṃ sarvadevānāṃ jayaśabdādimaṃgalaiḥ  
sahasrabāhurjaṭilaścandrārddhakṛtaśekharaḥ  samṛddhograśarīreṇa pakṣābhyāñcañcunā dvijaḥ  
atitīkṣṇo mahādaṃṣṭro vajratulyanakhāyudhaḥ  kaṇṭhe kālo mahābāhuścatuṣpādvahnisannibhaḥ  
yugāntodyatajīmūtabhīmagambhīranisvanaḥ  mahākupitakṛtyāgnivyāvṛttanayanatrayaḥ  
spaṣṭadaṃṣṭrādharoṣṭhaśca huṃkārasaṃyuto haraḥ  īdṛgvidhasvarūpaśca hyugra āvirbabhūva ha  
aristaddarśanādeva vinaṣṭabalavikramaḥ  bibhraddhāma sahasrāṃśoradhaḥ khadyotavibhramam  
atha vibhramya pakṣābhyāṃ nābhipādānvidārayan  pādānbabaṃdha pucchena bāhubhyāmbāhu maṇḍalam  
bhindannurasi bāhubhyānnijagrāha haro harim  tato jagāma gaganandevaissaha maharṣibhiḥ  
sahasaivābhayādviṣṇuṃ sa hi śyena ivoragam  utkṣipyotkṣipya saṃgṛhya nipātya ca nipātya ca  
uḍḍīyoḍḍīya bhagavānpakṣaghātavimohitam  harīṃ harastaṃ vṛṣabhaṃ viveśānanta īśvaraḥ  
anuyāntaṃ surāssarve namovākyena tuṣṭuvuḥ  praṇemussādaraṃ prītyā brahmādyāśca munīśvarāḥ  
nīyamānaḥ paravaśo dīnavaktraḥ kṛtāñjaliḥ  tuṣṭāva parameśānaṃ haristaṃ lalitākṣaraiḥ  
nāmnāmaṣṭaśatenaiva stutvā tāmmṛḍameva ca  punaśca prārthayāmāsa nṛsiṃhaḥ śarabheśvaram  
yadāyadā mamājñeyaṃ matissyādgarvadūṣitā  tadātadā'panetavyā tvayaiva parameśvara  
nandīśvara uvāca  evaṃ vijñāpayanprītyā śaṅkaraṃ narakesarī  natvā'śakto'bhavadviṣṇu jīvitānta parājitaḥ  
tadvaktraṃ śeṣagātrāntaṃ kṛtvā sarvasvavigraham  śaktiyuktaṃ tadīyāṃgaṃ vīrabhadraḥ kṣaṇāttataḥ  
nandīśvara uvāca  atha brahmādayo devāśśārabhaṃ rūpamāsthitam  tuṣṭuvuḥ śaṃkaraṃ devaṃ sarvalokaikaśaṃkaram  
 devā ūcuḥ  brahmaviṣṇvindracandrādisurāḥ sarve maharṣayaḥ  ditijādyāḥ samprasūtāstvattassarve maheśvara  
brahmaviṣṇumahendrāśca sūryādyānasurānsurām  tvaṃ vai sṛjasi pāsyatsi tvameva sakaleśvaraḥ  
yato harasi saṃsāraṃ hara ityucyate budhaiḥ  nigṛhīto hariryasmāddhara ityucyate budhaiḥ  
yato bibharṣi sakalaṃ vibhajya tanumaṣṭadhā  ato'smānpāhi bhagavan surādānairabhīpsitaiḥ  
tvaṃ mahāpuruṣaḥ śambhuḥ sarveśassuranāyakaḥ  niḥsvātmā nirvikārātmā parabrahma satāṃ gatiḥ  
dīnabandhurdayā sindhu'radbhutotiḥ parātmadṛk  prājño virāṭvibhussatyaḥ saccidānandalakṣaṇaḥ  
 nandīśvara uvāca  ityākarṇya vacaḥ śambhurdevānāṃ parameśvaraḥ  uvāca tān surāndevamaharṣīṃśca purātanān  
yathā jalaṃ jale kṣiptaṃ kṣīre kṣīraṃ ghṛte ghṛtam  eka eva tadā viṣṇuḥ śive līno na cānyathā  
eko viṣṇurnṛsiṃhātmā sadarpaśca mahābalaḥ  jagatsaṃhārakaraṇe pravṛtto narakesarī  
prārthanīyo namastasmai madbhaktaissiddhikāribhiḥ  madbhaktapravaraścaiva madbhaktavara dāyakaḥ  
nandīśvara uvāca  etāvaduktvā bhagavān pakṣirājo mahābalaḥ  paśyatāṃ sarvadevānāntatraivāntaradhīyata  
vīrabhadro'pi bhagavāngaṇādhyakṣo mahābalaḥ  nṛsiṃhakṛttiṃ niṣkṛṣya samādāya yayau girim  
nṛsiṃhakṛttivasanastadāprabhṛti śaṃkaraḥ  tadvaktraṃ muṇḍamālāyāṃ nāyakatvena kalpitam  
tato devā nirātaṅkā kīrttayantaḥ kathāmimām  vismayotphullanayanā jagmuḥ sarve yathāgatam  
ya idamparamākhyānaṃ puṇyaṃ vedarasānvitam  paṭhati śṛṇuyāccaiva sarvvānkāmānavāpnuyāt  
dhanyaṃ yaśasyamāyuṣyamārogyampuṣṭivarddhanam  sarvavighrapraśamanaṃ sarvavyādhivināśanam  
duḥkhapraśamanaṃ vāñchāsiddhidaṃ maṃgalālayam  apamṛtyuharaṃ buddhipradaṃ śatruvināśanam  
idantu śarabhākāraṃ paraṃ rūpampinākinaḥ  prakāśanīyaṃ bhakteṣu śaṃkarasya careṣu vai  
taireva paṭhitavyaṃ ca śrotavyaṃ ca śivātmabhiḥ  navadhā bhaktidaṃ divyamantaḥkaraṇabuddhidam  
śivotsaveṣu sarveṣu caturdaśyaṣṭamīṣu ca  paṭhetpratiṣṭhākāle tu śivasannidhikāraṇam  
cauravyāghranṛsiṃhātmakṛta rājabhayeṣu ca  anyeṣūtpātabhūkampadasyvādipāṃsuvṛṣṭiṣu  
ulkāpāte mahāvāte vināvṛṣṭyativṛṣṭiṣu  paṭhedyaḥ prayato vidvāñ śivabhakto dṛḍhavrataḥ  
yaḥ paṭhecchṛṇuyādvāpi niṣkāmo vratamaiśvaram  rudralokaṃ samāsādya rudrasyānucaro bhavet  
rudralokamanuprāpya rudreṇa saha modate  tatassāyujyamāpnoti śivasya kṛpayā mune  
iti śrīśivamahāpurāṇe tṛtīyāyāṃ śatarudrasaṃhitāyāṃ śarabhāvatāravarṇanaṃ nāma dvādaśo'dhyāyaḥ  
nandīśvara uvāca  śṛṇu brahmasuta prītyā caritaṃ śaśimaulinaḥ  so'vatīrṇo yathā prītyā viśvānaragṛhe śivaḥ  
nāmnā gṛhapatiḥ so'bhūdagnilokapatirmune  agnirūpastejasaśca sarvvātmā paramaḥ prabhuḥ  
narmadāyāstaṭe ramye pure narmapure purā  purāribhaktaḥ puṇyātmā bhavadviśvānaro muniḥ  
brahmacaryyāśrame niṣṭho brahmayajñaratassadā  śāṇḍilyagotraḥ śucimānbrahmatejo nidhirvvaśī  
vijñātākhilaśāstrārthassadācāraratassadā  śaivācārapravīṇo'ti laukikācāravidvaraḥ  
citte vicāryya gṛhiṇīguṇānviśvānaraḥ śubhān  uduvāha vidhānena svocitāṃ kālakanyakām  
agniśuśrūṣaṇarataḥ pañcayajñaparāyaṇaḥ  ṣaṭkarmanirato nityaṃ devapitratithipriyaḥ  
evambahutithe kāle gate tasyāgrajanmanaḥ  bhāryyā śuciṣmatī nāma bhartāramprāha suvratā  
nātha bhogā mayā sarve bhuktā vai tvatprasādataḥ  strīṇāṃ samucitā ye syustvāṃ sametya mudāvahāḥ  
evamme prārthitannātha cirāya hṛdi saṃsthitam  gṛhasthānāṃ samucitaṃ tvametaddātumarhasi  
viśvānara uvāca   kimadeyaṃ hi suśroṇi tava priyahitaiṣiṇī  tatprārthaya mahābhāge prayacchāmyavilambitam  
maheśituḥ prasādena mama kiñcinna durlabham  ihāmutra ca kalyāṇi sarvakalyāṇakāriṇaḥ  
nandīśvara uvāca  ityākarṇya vacaḥ patyustasya sā patidevatā  uvāca hṛṣyadvadanā karau baddhvā vinītikā  
śuciṣmatyuvāca  varayogyāsmi cennātha yadi deyo varo mama  maheśasadṛśamputrandehi nānyaṃ varaṃ vṛṇe  
 nandīśvara uvāca  iti tasyā vacaḥ śrutvā brāhmaṇassa śucivrataḥ  kṣaṇaṃ samādhimādhāya hṛdyetatsamacintayat  
aho kiṃ me tayā tanvyā prārthitaṃ hyatidurlabham  manorathapathāddūramastu vā sa hi sarvvakṛt  
tenaivāsyā mukhe sthitvā vāksvarūpeṇa śambhunā  vyāhṛtaṃ ko'nyathā karttumu tsaheta bhavedidam  
nandīśvara uvāca  iti sañciṃtya sa munirviśvānara udāradhīḥ  tataḥ provāca tāmpatnīmekapatnīvrate sthitaḥ  
nandīśvara uvāca  itthamāśvāsya tāmpatnīñjagāma tapase muniḥ  yatra viśveśvaraḥ sākṣātkāśīnātho'dhi tiṣṭhati  
prāpya vārāṇasīṃ tūrṇaṃ dṛṣṭvā tāmmaṇikarṇikām  tatyāja tāpatritayamapi janmaśatārjitam  
dṛṣṭvā sarvāṇi liṃgāni viśveśapramukhāni ca  snātvā sarveṣu kuṇḍeṣu vāpīkūpasarassu ca  
natvā vināyakānsarvāngaurīṃ śarvāṃ praṇamya ca  sampūjya kālarājañca bhairavampāpabhakṣaṇam  
daṇḍanāyakamukhyāṃśca gaṇānstutvā prayatnataḥ  ādikeśavamukhyāṃśca keśavamparitoṣya ca  
lokārkamukhasūryāṃśca praṇamya sa punaḥpunaḥ  kṛtvā ca piṇḍadānāni sarvatīrtheṣvatandritaḥ  
sahasrabhojanādyaiśca munīnviprānpratarpya ca  mahāpūjopacāraiśca liṃgānyabhyarcya bhaktitaḥ  
asakṛccintayāmāsa kiṃ liṃgaṃ kṣiprasiddhidam  yatra niścalatāmeti tapastanayakāmyayā  
kṣaṇaṃ vicāryya sa muniriti viśvānarassudhīḥ  kṣipramputrapradaṃ liṃgaṃ vīreśampraśaśaṃsa ha  
asaṃkhyātāssahasrāṇi siddhāḥ siddhiṃ gatāstataḥ  siddhaliṃgamiti khyātantasmādvīreśvaramparam  
vīreśvarammahāliṃgamabdamabhyarcya bhaktitaḥ  āyurmanorathaṃ sarvaṃ putrādikamanekaśaḥ  
ahamapyatra vīreśaṃ samārādhya trikālatāḥ  āśu putramavāpsyāmi yathābhilaṣitaṃ striyā  
nandīśvara uvāca  iti kṛtvā matindhīro vipro viśvānaraḥ kṛtī  candrakūpajale snātvā jagrāha niyamaṃ vratī  
ekāhāro'bhavanmāsaṃ māsaṃ naktāśano'bhavat  ayācitāśano māsammāsantyaktāśanaḥ punaḥ  
payovrato'bhavanmāsammāsammāsaṃ śāka phalāśanaḥ  māsammuṣṭitilāhāro māsaṃ pānīyabhojanaḥ  
pañcagavyāśano māsammāsañcāndrāyaṇavratī  māsaṃ kuśāgrajalabhugmāsaṃ śvasanabhakṣaṇaḥ  
evamabdamitaṃ kālantatāpa sa tapo'dbhutam  trikālamarcayadbhaktyā vīreśaṃ liṅgamuttamam  
atha trayodaśe māsi snātvā tripathagāmbhasi  pratyūṣa eva vīreśaṃ yāvadāyāti sa dvijaḥ  
tāvadvilokayāñcakre madhye liṃgantapodhanaḥ  vibhūtibhūṣaṇambālamaṣṭavarṣākṛtiṃ śiśum  
ākarṇāyatanetrañca suraktadaśanacchadam  cārupiṃgajaṭāmauli nnagnaprahasitānanam  
śaiśavocitanepathyadhāriṇañcitidhāriṇam  paṭhantaṃ śrutisūktāni hasantaṃ ca svalīlayā  
tamālokya mudamprāpya romakañcukito muniḥ  proccacāra hṛdālāpānnamostviti punaḥ punaḥ  
abhilāṣapradaiḥ padyairaṣṭabhirbālarūpiṇam  tuṣṭāva paramānandaṃ śaṃbhuṃ viśvānaraḥ kṛtī  
 viśvānara uvāca  ekambrahmaivādvitīyaṃ samastaṃ satyaṃsatyaṃ neha nānāsti kiñcit  eko rudro na dvitīyo'vatasthe tasmādekantvāmprapadye maheśam  
kartā harttā tvaṃ hi sarvasya śambho nānārūpeṣvekarūpo'pyarūpaḥ  yadvatpratyagdharma eko'pyanekastasmānnānyantvāṃ vineśamprapadye  
rajjo sarpaśśuktikāyāṃ ca raupyaṃ nairaḥ pūrastanmṛgākhye marīcau  yadyatsadvadviṣvageva prapañco yasmiñjñāte tamprapadye maheśam  
toye śaityaṃ dāhakatvaṃ ca vahnau tāpo bhānau śītabhānau prasādaḥ  puṣpe gandho dugdhamadhye'pi sarpiryattacchaṃbho tvaṃ tatastvāmprapadye  
śabdaṃ gṛhṇāsyaśravāstvaṃ hi jighrasyaprāṇastvaṃ tryaṃghrirāyāsi dūrāt  tryakṣaḥ paśyestvaṃ rasajño'pyajihvaḥ kastvāṃ samyagvettyatastvāmprapadye  
no veda tvāmīśa sākṣāddhi vedo no vā viṣṇurno vidhātākhilasya  no yogīndrānendramukhyāśca devā bhakto vedastvāmatastvāmprapadye  
no te gotraṃ no sajanmāpi nāśo no vā rūpaṃ naiva śīlanna deśaḥ  itthambhūto'pīśvarastvaṃ trilokyāssarvānkāmānpūrayestvaṃ bhaje tvām  
tvattassarvaṃ tvaṃ hi sarvaṃ smarāre tvaṃ gaurīśastvaṃ ca nagno'tiśāntaḥ  tvaṃ vai vṛddhastvaṃ yuvā tvaṃ ca bālastattvaṃ yatkiṃ nānyatastvāṃ nato'ham  
nandīśvara uvāca  stutveti vipro nipapāta bhūmau saṃbaddhapāṇirbhavatīha yāvat  tāvatsa bālo'ribalavṛddhavṛddhaḥ provāca bhūdevamatīva hṛṣṭaḥ  
bāla uvāca  viśvānara muniśreṣṭha bhūdevāhaṃ tvayādya vai  toṣitassuprasannātmā vṛṇīṣva varamuttamam  
tata utthāya hṛṣṭātmā sunirviśvānaraḥ kṛtī  pratyabravīnmuniśreṣṭhaḥ śaṃkarambālarūpiṇam  
viśvānara uvāca  maheśvara kimajñātaṃ sarvajñasya tava prabho  sarvāntarātmā bhagavāccharvassarvvaprado bhavān  
yācñāmprati niyuktammāṃ kiṃ brūṣe dainyakāriṇīm  iti jñātvā maheśāna yathecchasi tathā kuru  
nandīśvara uvāca  iti śrutvā vacastasya devo viśvānarasya hi  śuciśśucivratasyātha śucismitvābravīcchiśuḥ  
tvayā śuce śuciṣmatyāṃ yo'bhilāṣaḥ kṛto hṛdi  acireṇaiva kālena sa bhaviṣyatyasaṃśayam  
tava putratvameṣyāmi śuciṣmatyāṃ mahāmate  khyāto gṛhapatirnāmnā śucissarvvāmarapriyaḥ  
abhilāṣāṣṭakaṃ puṇyaṃ stotrametattvayeritam  abdatrikālapaṭhanātkāmadaṃ śivasannidhau  
etatstotraprapaṭhanaṃ putrapautradhanapradam  sarvvaśāntikaraścāpi sarvvāpattivināśanam  
svargāpavargasampattikārakannātra saṃśayaḥ  sarvvastotrasamaṃ hyetatsarvvakāmapradaṃ sadā  
prātarutthāya susnāto liṃgamabhyarcya śāmbhavam  varṣaṃ japannidaṃ stotramaputraḥ putravānbhavet  
abhilāṣāṣṭakamidanna deyaṃ yasya kasyacit  gopanīyaṃ prayatnena mahāvandhyāprasūtikṛt  
striyā vā puruṣeṇāpi niyamālliṃgasannidhau  abdajaptamidaṃ stotramputradannātra saṃśayaḥ  
nandīśvara uvāca  ityuktvāntardadhe śambhurbālarūpaḥ satāṃ gatiḥ  so'pi viśvānaro vipro hṛṣṭātmā svagṛhaṃ yayau  
iti śrīśivamahāpurāṇe tṛtīyāyāṃ rudrasaṃhitāyāṃ gṛhapatyavatāvarṇanaṃnāma trayodaśo'dhyāyaḥ  
nandīśvara uvāca  sa vipro gṛhamāgatya mahāharṣasamanvitaḥ  priyāyai kathayāmāsa tadvṛttāntamaśeṣataḥ  
tacchrutvā viprapatnī sā mudamprāpa śuciṣmatī  atīva premasaṃyuktā praśaśaṃsa vidhinnijam  
atha kālena tadyoṣidantarvatnī babhūva ha  vidhivadvihite tena garbhādhānākhyakarmaṇi  
tataḥ puṃsavanantena syandanātprāgvipaścitā  gṛhyoktavidhinā samyakkṛtampuṃstvavivṛddhaye  
sīmanto'thāṣṭame māse garbharūpasamṛddhikṛt  sukhaprasavasiddhau ca tenākari kṛpāvidā  
athātaśśubhatārāsu tārādhipavarānanaḥ  kendre gurau śubhe lagne sugraheṣu yugeṣu ca  
ariṣṭadīpanirvāṇassarvāriṣṭavināśakṛt  tanayo nāma tasyāntu śuciṣmatyāmbabhūva ha  
śarvassamastasukhado bhūrbhuvaḥ svarnnivāsinām  gandhavāhanavāhāśca digvadhūrmukhavāsasaḥ  
iṣṭagandhaprasūnaughairvavṛṣuste ghanāghanāḥ  devadundubhayo neduḥ prasedussarvvato diśaḥ  
paritassaritassvacchā bhūtānāṃ mānasaissaha  tamo'tāmyattu nitarāṃ rajo'pi virajo'bhavat  
sattvāssattvasamāyuktāḥ sudhāvṛṣṭirbabhūva vai  kalyāṇī sarvathā vāṇī prāṇinaḥ priyavatyabhūt  
raṃbhāmukhyā apsaraso maṅgaladravyapāṇayaḥ  vidyādharyaśca kinnaryyastathā maryyassahasraśaḥ  
gandharvoragayakṣāṇāṃ sumāniyaḥ śubhasvarāḥ  gāyantyo maṃgalaṃ gītantatrājagmuranekaśaḥ  
mārīciratriḥ pulahaḥ pulastyaḥ kraturaṅgirāḥ  vasiṣṭhaḥ kaśyapo'gastyo vibhāṇḍo māṇḍavīsutaḥ  
lomaśo romacaraṇo bharadvājo'tha gautamaḥ  bhṛgustu gālavo gargo jātūkarṇyaḥ parāśaraḥ  
āpastambo yājñavalkyo dakṣavālmīkimudgalāḥ  śātātapaśca likhitaśśilādaḥ śaṃkha uñchabhuk  
jamadagniśca saṃvarto mataṃgo bharatoṃśumān  vyāsaḥ kātyāyanaḥ kutsaḥ śaunakastu śrutaśśukaḥ  
ṛṣyaśṛṅgo'tha durvvāsāśśucirnārada tumburuḥ  uttaṃko vāmadevaśca pavano'sitadevalau  
sālaṃkāyanahārītau viśvāmitro'tha bhārgavaḥ  mṛkaṇḍassaha putreṇa parvvato dārukastathā  
dhaumyopamanyuvatsādyā munayo munikanyakāḥ  tacchāntyarthaṃ samājagmurdhanyaṃ viśvānarāśramam  
brahmā bṛhaspatiyuto devo garuḍavāhanaḥ  nandibhṛṅgi samāyukto gauryyā saha vṛṣadhvajaḥ  
mahendramukhyā gīrvāṇā nāgāḥ pātālavāsinaḥ  ratnānyādāya bahuśassasaritkā mahābdhayaḥ  
sthāvarā jaṃgamaṃ rūpaṃ dhṛtvā yātāssahasraśaḥ  mahāmahotsave tasminbabhūvākālakaumudī  
jātakarma svayaṃ tasya kṛtavānvidhirānataḥ  śrutiṃ vicāryya tadrūpannāmnā gṛhapatistvayam  
iti nāma dadau tasmai deyamekādaśe'hani  nāmakarmavidhānena tadarthaśrutimuccaran  
caturnigamamantroktairāśīrbhirabhinandya ca  samayāddhaṃsamāruhya sarveṣāñca pitāmahaḥ  
kṛtvā bālocitāṃ rakṣāṃ laukikīṃ gatimāśritaḥ  āruhya yānaṃ svandhāma haro'pi hariṇā yayau  
aho rūpamaho tejastvaho sarvāṃgalakṣaṇam  aho śuciṣmatī bhāgyamāvirāsītsvayaṃ haraḥ  
athavā kimidaṃ citraṃ śarvabhaktajaneṣvaho  svayamāvirabhūdrudro yayo rudrastadarcitaḥ  
iti stuvantastenyonyaṃ samprahṛṣṭatanūruhaḥ  viśvānaraṃ samāpṛcchya jagmuḥ sarve yathāgatam  
ataḥ putraṃ samīhante gṛhasthāśramavāsinaḥ  putreṇa lokāñjayati śrutireṣā sanātanī  
aputrasya gṛhaṃ śūnyamaputrasyārjanaṃ vṛthā  aputrasya tapaśchinnaṃ no pavitratyaputrataḥ  
na putrātparamo lābho na putrātparamaṃ sukham  na putrātparamaṃ mitramparatreha ca kutracit  
niṣkramo'tha caturthe'sya māsi pitrā kṛto gṛhāt  annaprāśanamabdārddhe cūḍārddhe cārthavatkṛtā  
karṇavedhantataḥ kṛtvā śravaṇarkṣe sa karmavit  brahmatejobhivṛddhyarthaṃ pañcame'bde vratandadau  
upākarmaṃ tataḥ kṛtvā vedānadhyāpayatsudhīḥ  abdaṃ vedānsa vidhinā'dhyaiṣṭa sāṃgapadakramān  
vidyājātaṃ samastaṃ ca sākṣimātraṃ guromukhāt  vinayādiguṇānāviṣkurvañjagrāha śaktimān  
tato'tha navame varṣe pitrośśuśrūṣaṇe ratam  vaiśvānaraṃ gṛhapatiṃ draṣṭumāyācca nāradaḥ  
viśvānaroṭajamprāpya devarṣistaṃ tu kautukī  apṛcchatkuśalantatra gṛhītārdhāsanaḥ kramāt  
tataḥ sarvaṃ ca tadbhāgyaṃ putradharmaṃ ca sammukhe  vaiśvānaraṃ samavadatsmṛtvā śivapadāmbujam  
nandīśvara uvāca  ityukto muninā bālaḥ pitrorājñāmavāpya saḥ  praṇamya nāradaṃ śrīmān bhaktyā prahva upāviśata  
vaiśvānara samabhyehi mamotsaṃge niṣīda bhoḥ  lakṣaṇāni parīkṣe'haṃ pāṇindarśaya dakṣiṇam  
tato dṛṣṭvā tu sarvaṃ hi tālujihvādi nāradaḥ  viśvānaraṃ samavadacchivapreraṇayā sudhīḥ  
nārada uvāca  viśvānara mune vacmi śṛṇu putrāṃkamādarāt  sarvāṃgasvaṃkavānputro mahālakṣaṇavānayam  
kintu sarvaguṇopetaṃ sarvalakṣaṇalakṣitam  sampūrṇanirmalakalaṃ pālayedvidhuvadvidhiḥ  
tasmātsarvaprayatnena rakṣaṇīyastvasau śiśu  guṇo'pi doṣatāṃ yāti vakrībhūte vidhātari  
śaṃke'sya dvādaśe māsi pratyūho vidyudagnitaḥ  ityuktvā nārado'gacchaddevalokaṃ yathāgatam  
iti śrīśivamahāpurāṇe tṛtīyāyāṃ śatarudrasaṃhitāyāṃ gṛhapatyavatāropākhyāne gṛhapatyavatāravarṇanaṃnāma caturdaśo'dhyāyaḥ  
nandīśvara uvāca  viśvānarassapatnīkastacchrutvā nāraderitam  tadevammanyamānobhūdvajrapātaṃ sudāruṇam  
hā hatosmīti vacasā hṛdayaṃ samatāḍayat  mūrcchāmavāpa mahatīṃ putraśokasamākulaḥ  
śuciṣmatyapi duḥkhārttā rurodātīva dussaham  atisvareṇa hārāvairatyantaṃ vyākulendriyā  
śrutvārttanādamiti viśvanaropi mohaṃ hitvotthitaḥ kimiti kiṃtviti kiṃ kimetat  uccairvadan gṛhapatiḥ kva sa me bahisthaḥ prāṇontarātmanilayassakaleṃdriyeśaḥ  
tato dṛṣṭvā sa pitarau bahuśokasamāvṛtau  smitvovāca gṛhapassabālaśśaṃkarāṃśajaḥ  
gṛhapatiruvāca  he mātastāta kiṃ jātaṃ kāraṇantadvadādhunā  kimarthaṃ rudito'tyarthaṃ trāsastādṛkkuto hi vām  
na māṃ kṛtavapustrāṇambhavaccaraṇareṇubhiḥ  kālaḥ kalayituṃ śakto varākīṃ ciñcalālpikā  
pratijñāṃ śṛṇutāntātau yadi vāntanayo hyaham  kariṣyehaṃ tathā yena mṛtyustrasto bhaviṣyati  
mṛtyuṃjayaṃ samārādhya garvajñaṃ sarvadaṃ satām  japiṣyāmi mahākālaṃ satyaṃ tātau vadāmyaham  
nandīśvara uvāca  iti śrutvā vacastasya jāritau dvijadampatī  akālamṛtavarṣaughairgatatāpau tadocatuḥ  
dvijadampatī ūcatuḥ  punarbrūhi punarbrūhi kīdṛkkīdṛk punarvada  kālaḥ kalayitunnālaṃ varākī cañcalāsti kā  
āvayostāpanāśāya mahopāyastvayeritaḥ  mṛtyuṃjayākhyadevasya samārādhanalakṣaṇaḥ  
tadvacca śaraṇaṃ śambhornātaḥ parataraṃ hi tat  manorathapathātīta kāriṇaḥ pāpahāriṇaḥ  
kinna śrutantvayā tāta śvetaketuṃ yathā purā  pāśitaṃ kālapāśena rarakṣa tripurāntakaḥ  
śilādatanayaṃ mṛtyugrastamaṣṭābdamātrakam  śivo nijajanañcakre nandinaṃ viśvanaṃdinam  
kṣīrodamathanodbhūtaṃ pralayānalasannibham  pītvā halāhalaṃ ghoramarakṣadbhuvanatrayam  
jalaṃdharaṃ mahādarpaṃ hṛtatrailokyasampadam  rucirāṃguṣṭharekhottha cakreṇa nijaghāna yaḥ  
ya ekeṣu nipātotthajvalanaistripurampurā  trailokyaiśvaryasammūḍhaṃ śoṣayāmāsa bhānunā  
kāmaṃ dṛṣṭinipātena trailokyavijayorjitam  nināyānaṃgapadavīṃ vīkṣyamāṇeṣvajādiṣu  
tambrahmādyaikakartārammeghavāhanamacyutam  prayāhi putra śaraṇaṃ viśvarakṣāmaṇiṃ śivam  
nandīśvara uvāca  pitroranujñāmprāpyeti praṇamya caraṇau tayoḥ  prādakṣiṇyamupāvṛtya bahvāśvāsya viniryayau  
samprāpya kāśīṃ duṣprāpāmbrahmanārāyaṇādibhiḥ  mahāsaṃvarttasantāpahantrīṃ viśveśapālitām  
svardhunyā hārayaṣṭyeva rājitā kaṇṭhabhūmiṣu  vicitraguṇaśālinyā harapatnyā virājitām  
tatra prāpya sa vipreśaḥ prāgyayau maṇikarṇikām  tatra snātvā vidhānena dṛṣṭvā viśveśvaramprabhum  
sāñjalirnataśīrṣo'sau mahānandānvitassudhīḥ  trailokyaprāṇasantrāṇakāriṇampraṇanāma ha  
ālokyālokya talliṃgaṃ tutoṣa hṛdaye muhuḥ  paramānaṃdakaṃdāḍhyaṃ sphuṭametanna saṃśayaḥ  
aho na matto dhanyosti trailokye sacarācare  yadadrākṣiṣamadyāhaṃ śrīmadviśveśvaraṃ vibhum  
mama bhāgyodayāyaiva nāradena maharṣiṇā  purāgatya tathoktaṃ yatkṛtakṛtyosmyahantataḥ  
nandīśvara uvāca  ityānandāmṛtarasairvidhāya sa hi pāraṇam  tataśśubhehni saṃsthāpya liṃgaṃ sarvvahitapradam  
jagrāha niyamānghorān duṣkarānakṛtātmabhiḥ  aṣṭottaraśataiḥ kumbhaiḥ pūrṇairgaṃgāmbhasā śubhaiḥ  
saṃsnāpya vāsasā pūtaḥ pūtātmā pratyahaṃ śivam  nīlotpalamayīmmālāṃ samarpayati so'nvaham  
aṣṭādhikasahasraistu sumanobhirvinirmitām  sa pakṣe vātha vā māse kandamūlaphalāśanaḥ  
śīrṇaparṇāśanairdhīraḥ ṣaṇmāsaṃ sambabhūva saḥ  ṣaṇmāsaṃ vāyubhakṣo'bhūtṣaṇmāsaṃ jala bindubhuk  
evaṃ varṣavayastasya vyatikrāntaṃ mahātmanaḥ  śivaikamanaso viprāstapyamānasya nārada  
janmato dvādaśe varṣe tadvaco nāraderitam  satyaṃ kariṣyanniva tamabhyagātkuliśāyudhaḥ  
uvāca ca varaṃ brūhi dadmi tvanmanasi sthitam  ahaṃ śatakraturvipra prasannosmi śubhavrataiḥ  
nandīśvara uvāca  ityākarṇya mahendrasya vākyammunikumārakaḥ  uvāca madhurandhīraḥ kīrtayanmadhurākṣaram  
gṛhapatiruvāca  maghavan vṛtraśatro tvāṃ jāne kuliśapāṇinam  nāhaṃ vṛṇe varantvattaśśaṃkaro varado'sti me  
indra uvāca  na mattaśśaṅkarastvanyo devadevo'smyahaṃ śiśo  vihāya bāliśatvaṃ tvaṃ varaṃ yācasva mā ciram  
gṛhapatiruvāca  gacchāhalyāpate'sādho gotrāre pākaśāsana  na prārthaye paśupateranyaṃ devāntaraṃ sphuṭam  
nandīśvara uvāca  iti tasya vacaḥ śrutvā krodha saṃraktalocanaḥ  udyamya kuliśaṃ ghorambhīṣayāmāsa bālakam  
sa dṛṣṭvā bālako vajraṃ vidyujjvālā samākulam  smarannārada vākyaṃ ca mumūrccha bhayavihvalaḥ  
atha gaurīpatiśśambhurāvirāsīttaponudaḥ  uttiṣṭhottiṣṭha bhadrante sparśaissaṃjīvayanniva  
unmīlya netrakamale supte iva dinakṣaye  apaśyadagre cotthāya śambhumarkaśatādhikam  
bhāle locanamālokya kaṇṭhe kālaṃ vṛṣadhvajam  vāmāṅgasanniviṣṭādritanayaṃ candraśekharam  
kaparddena virājantaṃ triśūlājagavāyudham  sphuratkarpūragaurāṃgaṃ pariṇaddha gajājinam  
parijñāya mahādevaṃ guruvākyata āgamāt  harṣabāṣpākulāsannakaṇṭharomāñcakañcukaḥ  
kṣaṇaṃ ca girivattasthau citrakūṭatriputrakaḥ  yathā tathā susampanno vismṛtyātmānameva ca  
na stotuṃ na namaskartuṃ kiñcidvijñaptimeva ca  yadā sa na śaśākālaṃ tadā smitvāha śaṅkaraḥ  
īśvara uvāca  śiśo gṛhapate śakrādvajrodyatakarādaho  jñāta bhīto'si mā bhaiṣīrjijñāsā te mayā kṛtā  
mama bhaktasya no śakro na vajraṃ cāntako'pi ca  prabhavedindrarūpeṇa mayaiva tvamvibhīṣitaḥ  
varandadāmi te bhadra tvamagnipadabhāgbhava  sarveṣāmeva devānāṃ varadastvaṃ bhaviṣyasi  
sarveṣāmeva bhūtānāṃ tvamagne'ntaścaro bhava  dharmarājendrayormadhye digīśo rājyamāpnuhi  
tvayedaṃ sthāpitaṃ liṃgaṃ tava nāmnā bhaviṣyati  agnīśvara iti khyātaṃ sarvatejovibṛṃhaṇam  
agnīśvarasya bhaktānāṃ na bhayaṃ vidyudagnibhiḥ  agnimāṃdyabhayaṃ naiva nākālamaraṇaṃ kvacit  
agnīśvaraṃ samabhyarcya kāśyāṃ sarvasamṛddhidam  anyatrāpi mṛto daivādvahniloke mahīyate  
nandīśvara uvāca  ityuktānīya tadbandhūnpitrośca paripaśyatoḥ  dikpatitve'bhiṣicyāgniṃ tatra liṃge śivo'viśat  
itthamagnyavatāraste varṇito me janārdanaḥ  nāmnā gṛhapatistāta śaṃkarasya parātmanaḥ  
citrahotrapurī ramyā sukhadārciṣmatī varā  jātavedasi ye bhaktā te tatra nivasanti vai  
agnipraveśaṃ ye kuryyurdṛḍhasattvā jitendriyāḥ  striyo vā sattvasampannāste sarvvepyagnitejasaḥ  
agnihotraratā viprāḥ sthāpitā brahmacāriṇaḥ  paścānivarttino'pyevamagnilokegnivarcasaḥ  
śīte śītāpanuttyai yastvedhobhārānprayacchati  kuryyādagnīṣṭikāṃ vātha sa vasedagnisannidhau  
anāthasyāgnisaṃskāraṃ yaḥ kuryyācchraddhayānvitaḥ  aśaktaḥ prerayedanyaṃ sogniloke mahīyate  
agnireko dvijātīnāṃ niśśreyasakaraḥ paraḥ  gururdevo vrataṃ tīrthaṃ sarvamagnirviniścitam  
apāvanāni sarvāṇi vahnisaṃsargataḥ kṣaṇāt  pāvanāni bhavantyeva tasmādyaḥ pāvakaḥ smṛtaḥ  
antarātmā hyayaṃ sākṣānniścayo hyāśuśukṣaṇiḥ  māṃsagrāsānpacetkukṣau strīṇāṃ no māṃsapeśikām  
taijasī śāmbhavī mūrttiḥ pratyakṣā dahanātmikā  kartrī hartrī pālayitrī vinaitāṃ kiṃ vilokyate  
citrabhānurayaṃ sākṣānnetrantribhuvaneśituḥ  andhe tamomaye loke vinainaṃ kaḥ prakāśanaḥ  
dhūpapradīpanaivedyapayodadhighṛtaikṣavam  etadbhuktaṃ niṣevante sarve divi divaukasaḥ  
iti śrīśivamahāpurāṇe tṛtīyāyāṃ śatarudrasaṃhitāyāṃ gṛhapatyavatāravarṇanaṃ nāma pañcadaśo'dhyāyaḥ  
nandīśvara uvāca  yakṣeśvarāvatāraṃ ca śṛṇu śaṃbhormunīśvara  garviṇaṃ garvahantāraṃ satāmbhaktivivarddhanam  
purā devāśca daityāśca pīyūṣārthammahābalāḥ  kṣīrodadhiṃ mamanthuste sukṛta svārtha sandhayaḥ  
mathyamāne'mṛte pūrvaṃ kṣīrābdhessuradānavaiḥ  agneḥ samutthitaṃ tasmādviṣaṃ kālānalaprabham  
taṃ dṛṣṭvā nikhilā devā daityāśca bhayavihvalāḥ  vidrutya tarasā tāta śaṃbhoste śaraṇaṃ yayuḥ  
dṛṣṭvā taṃ śaṃkaraṃ sarve sarvadevaśikhāmaṇim  praṇamya tuṣṭuvurbhaktyā sācyutā natamastakāḥ  
tataḥ prasanno bhagavācchaṅkaro bhaktavatsalaḥ  papau viṣaṃ mahāghoraṃ surāsuragaṇārdanam  
patiṃ taṃ viṣamaṃ kaṇṭhe nidadhe viṣamulbaṇam  rejetenāti sa vibhurnīlakaṇṭho babhūva ha  
tataḥ surā suragaṇā mamanthuḥ punareva tam  viṣadāhavinirmuktāḥ śivānugrahato'khilāḥ  
tāto bahūni ratnāni nissṛtāni tato mune  amṛtaṃ ca padārthaṃ hi suradānavayormune  
tatpapuḥ kevalandevā nāsurāḥ kṛpayā hareḥ  tato babhūva sumahadratnaṃ teṣāṃ mitho'kadam  
dvandvayuddhambabhūvātha devadānavayormune  tatra rāhubhayāccandro vidudrāva tadarditaḥ  
jagāma sadanaṃ śaṃbhoḥ śaraṇambhaya vihvalaḥ  supraṇamya ca tuṣṭāva pāhipāhīti saṃvadan  
tatassatāmabhayadaḥ śaṃkaro bhaktavatsalaḥ  dadhre śirasi candraṃ sa vibhuśśaraṇamāgatam  
athāgatastadā rāhustuṣṭāva supraṇamya tam  śaṃkaraṃ sakalādhīśaṃ vāgbhiriṣṭābhirādarāt  
śaṃbhustanmatamājñāya tacchirāṃsyacyutena ha  purā chinnāni vai ketusaṃjñāni nidadhe gale  
tato yuddhe'surāḥ sarve devaiścaiva parājitāḥ  pītvā'mṛtaṃ surāssarvve jayamprāpurmahābalāḥ  
viṣṇuprabhṛtayaḥ sarvve babhūvuścātigarvitāḥ  balāni cāṃkuraṃtontaśśivamāyāvimohitāḥ  
tatassa śaṃkaro devaḥ sarvādhīśotha garvahā  yakṣo bhūtvā jagāmāśu yatra devāḥ sthitā mune  
sarvāndṛṣṭvācyutamukhāndevānyakṣapatissa vai  mahāgarvāḍhyamanasā maheśāḥ prāha garvahā  
yakṣeśvara uvāca  kimarthaṃ saṃsthitā yūyamatra sarve surā mithaḥ  kimu kāṣṭhākhilambrūta kāraṇaṃ menupṛcchate  
devā ūcuḥ  abhūdatra mahāndeva raṇaḥ paramadāruṇaḥ  asurā nāśitāssarve'vaśiṣṭā vidrutā gatāḥ  
vayaṃ sarve mahāvīrā daityaghnā balavattarāḥ  agresmākaṃ kiyantaste daitya kṣudrabalāssadā  
nandīśvara uvāca  iti śrutvā vacasteṣāṃ surāṇāṃ garvagarbhitam  garvahāsau mahādevo yakṣarūpo vaco'bravīt  
yakṣeśvara uvāca  he surā nikhilā yūyaṃ madvacaśśṛṇutādarāt  yathārthaṃ vacmi nāsatyaṃ sarvagarvāpahārakam  
garvvamenaṃ na kuruta karttā harttā'paraḥ prabhuḥ  vismṛtāśca maheśānaṃ kathayadhvamvṛthābalāḥ  
yuṣmākañcetsa hi mado jānatāṃ svabalammahat  matsthāpitaṃ tṛṇamidaṃ chinta svāstraiśca taissurāḥ  
nandīśvara uvāca  ityuktvaikatṛṇanteṣāṃ nicikṣepa purastataḥ  jahre sarvamadaṃ yakṣarūpa īśassatāṃgatiḥ  
atha sarve surā viṣṇupramukhā vīramāninaḥ  kṛtvā svapauruṣantatra svāyudhāni vicikṣipuḥ  
tatrāsan viphalānyāśu tānyastrāṇi divaukasām  śivaprabhāvatasteṣāṃ mūḍhagarvāpahāriṇaḥ  
athāsīttu nabhovāṇī devavismayahāriṇī  yakṣo'yaṃ śaṃkaro devāḥ sarvagarvāpahārakaḥ  
kartā harttā tathā bharttā'yameva parameśvaraḥ  etadbalena valino jīvāḥ sarve'nyathā na hi  
asya māyāprabhāvādvai mohitāḥ svaprabhuṃ śivam  madato bubudhu naivādyāpi bodhatanumprabhum  
nandīśvara uvāca  iti śrutvā nabhovāṇīṃ bubudhuste gatasmayāḥ  yakṣeśvarampraṇemuśca tuṣṭuvuśca tamīśvaram  
devā ūcuḥ  devadeva mahādeva sarvagarvāpahāraka  yakṣeśvaramahālīla māyā tetyadbhutā prabho  
mohitā māyayādyāpi tava yakṣasvarūpiṇaḥ  sagarvamabhibhāṣantastvatpuro hi pṛthaṅmayāḥ  
idānīṃ jñānamāyātantavaiva kṛpayā prabho  kartā hartā ca bhartā ca tvamevānyo na śaṃkara  
tvameva sarvaśaktīnāṃ sarveṣāṃ hi pravartakaḥ  nivartakaśca sarveśaḥ paramātmāvyayo'dvayaḥ  
yakṣeśvarasvarūpeṇa sarveṣāṃ no mado hṛtaḥ  ito manyāmahe tattenugraho hi kṛpālunā  
atho sa yakṣanātho'nugṛhya vai sakalān surān  vibodhya vividhairvākyaistatraivāntaradhīyata  
itthaṃ sa varṇitaḥ śambhoravatāraḥ sukhāvahaḥ  yakṣeśvarākhyassukhadassatāntuṣṭo'bhayaṃkaraḥ  
idamākhyānamamalaṃ sarvagarvāpahārakam  satāṃ suśāntidannityaṃ bhuktimuktipradaṃ nṛṇām  
ya idaṃ śṛṇuyādbhaktyā śrāvayedvā sudhīḥ pumān  sarvakāmānavāpnoti tataśca labhate gatim  
iti śrīśivamahāpurāṇe tṛtīyāyāṃ śatarudrasaṃhitāyāṃ yakṣeśvarāvatāravarṇanaṃ nāma ṣoḍaśodhyāyaḥ  
śṛṇvatho giriśasyādyāvatārān daśasaṃkhyakān  mahākalamukhān bhaktyopāsanākāṇḍasevitān  
tatrādyo hi mahākālo bhuktimuktipradassatām  śaktistatra mahākālī bhaktepsitaphalapradā  
tāranāmā dvitīyaśca tārā śaktistathaiva sā  bhuktimuktipradau cobhau svasevakasukhapradau  
bhuvaneśo hi bālāhvastṛtīyaḥ parikīrtitaḥ  bhuvaneśī śivā tatra bālāhvā sukhadā satām  
śrīvidyeśaḥ ṣoḍaśāhvaḥ śrīrvidyā ṣoḍaśī śivā  caturtho bhakta sukhado bhuktimuktiphalapradaḥ  
pañcamo bhairavaḥ khyātaḥ sarvadā bhaktakāmadaḥ  bhairavī girijā tatra sadupāsakakāmadā  
chinnamastakanāmāsau śivaḥ ṣaṣṭhaḥ prakīrtitaḥ  bhaktakāmapradā caiva girijā chinnamastakā  
dhūmavān saptamaḥ śambhussarvakāmaphalapradaḥ  dhūmavatī śivā tatra sadupāsakakāmadā  
śivāvatāraḥ sukhado hyaṣṭamo bagalāmukhaḥ  śaktistatra mahānandā vikhyātā bagalāmukhī  
śivāvatāro mātaṅgo navamaḥ parikīrtitaḥ  mātaṃgī tatra śarvāṇī sarvakāmaphalapradā  
daśamaḥ kamalaḥ śambhurbhuktimuktiphalapradaḥ  kamalā girijā tatra svabhaktaparipālinī  
ete daśamitāḥ śaivā avatārāssukhapradāḥ  bhuktimuktipradāścaiva bhaktānāṃ sarvadāssatām  
ete daśāvatārā hi śaṃkarasya mahātmanaḥ  nānāsukhapradā nityaṃ sevatāṃ nirvikārataḥ  
etaddaśāvatārāṇāṃ māhātmyaṃ varṇitaṃ mune  sarvakāmapradaṃ jñeyaṃ taṃtraśāstrādigarbhitam  
etāsāmādiśaktīnāmadbhuto mahimā mune  sarvakāmaprado jñeyastatraṃśāstrādigarbhitaḥ  
śatrumāraṇakāryyādau tattacchaktiḥ parā matā  khala daṇḍakarī nityambrahmatejovivarddhinī  
ityuktāste mayā brahmannavatārā maheśituḥ  saśaktikā daśamitā mahākālamukhāśśubhāḥ  
śaivaparvasu sarveṣu yo'dhīte bhaktitatparaḥ  etadākhyānamamalaṃ sotiśambhupriyo bhavet  
brahmaṇo brahmavarcasvī kṣatriyo vijayī bhaveta  dhanādhipo hi vaiśyaḥ syācchūdraḥ sukhamavāpnuyāt  
śāṃkarā nijadharmasthāḥ śṛṇvantaścaritantvidam  sukhinaḥ syurviśeṣeṇa śivabhaktā bhavantu ca  
iti śrīśivamahāpurāṇe tṛtīyāyāṃ śatarudrasaṃhitāyāṃ śivadaśāvatāravarṇanaṃ nāma saptadaśo'dhyāyaḥ  
nandīśvara uvāca  ekādaśavatārānvai śṛṇvatho śāṃkarānvarān  yāñchrutvā na hi bādhyeta bādhāsatyādisambhavā  
purā sarve surāśśakramukhā daityaparājitāḥ  tyaktvāmarāvatīmbhītyā'palāyanta nijāmpurīm  
daityaprapīḍitā devā jagmuste kaśyapā ntikam  baddhvā karānnataskandhāḥ praṇemustaṃ suvihvalam  
sunutvā taṃ surāssarvve kṛtvā vijñaptimādarāt  sarvaṃ nivedayāmā ssvaduḥkhantatparājayam  
tatassa kaśyapastāta tatpitā śivasaktadhīḥ  tadākarṇyāmarākaṃ vai dukhitobhūnna cādhikam  
tānāśvāsya munisso'tha dhairyamādhāya śāntadhīḥ  kāśīṃ jagāma suprītyā viśveśvarapurīmmune  
gaṃgāmbhasi tataḥ snātvā kṛtvā taṃ vidhimādarāt  viśveśvaraṃ samānarca sāmbaṃ sarveśvaramprabhum  
śivaliṃgaṃ susaṃsthāpya cakāra vipulantapaḥ  śambhumuddiśya suprītyā devānāṃ hitakāmyayā  
mahānkālo vyatīyāya tapatastasya vai muneḥ  śivapādāmbujāsaktamanaso dhairyyaśālinaḥ  
atha prādurabhūcchambhurvarandātuntadarṣaye  svapadāsaktamanase dīnabandhussatāṃgatiḥ  
varambrūhīti covāca suprasanno maheśvaraḥ  kaśyapaṃ muniśārdūlaṃ svabhaktaṃ bhaktavatsalaḥ  
dṛṣṭvātha taṃ maheśānaṃ sa praṇamya kṛtāñjaliḥ  tuṣṭāva kaśyapo hṛṣṭo devatātaḥ prasa nnadhīḥ  
kaśyapa uvāca  devadeva maheśāna śaraṇāgatavatsala  sarveśvaraḥ parātmā tvaṃ dhyānagamyodvayo'vyayaḥ  
balanigraha kartā tvaṃ maheśvara satāṃ gatiḥ  dīnabandhurdayāsindhurbhaktarakṣaṇadakṣadhīḥ  
ete surāstvadīyā hi tvadbhaktāśca viśeṣataḥ  daityaiḥ parājitāścātha pāhi tānduḥkhitān prabho  
asamartho rameśopi duḥkhadaste muhurmuhuḥ  ataḥ surā maccharaṇā vedayanto'sukhaṃ ca tat  
tadarthaṃ devadeveśa devaduḥkhavināśakaḥ  tatpūrituṃ taponiṣṭhāṃ prasannārthaṃ tavāsadam  
śaraṇaṃ te prapanno'smi sarvathāhaṃ maheśvara  kāmaṃ me pūraya svāmindevaduḥkhaṃ vināśaya  
putraduḥkhaiśca deveśa duḥkhito'haṃ viśeṣataḥ  sukhinaṃ kuru māmīśa sahāya stvandivaukasām  
bhūtvā mama suto nātha devā yakṣāḥ parājitāḥ  daityairmahābalaiśśambho surānandaprado bhava  
sadaivāstu maheśāna sarvalekhasahāyakaḥ  yathā daityakṛtā bādhā na bādheta surānprabho  
naṃdīśvara uvāca  ityuktassa tu sarveśastatheti procya śaṃkaraḥ  paśyatastasya bhagavāṃstatraivāṃtardadhe haraḥ  
kaśyapo'pi mahāhṛṣṭaḥ svasthānamagamaddrutam  deveśaḥ kathayāmāsa sarvavṛttāntamādarāt  
tatassa śaṃkaraśśarvassatyaṃ kartuṃ svakaṃ vacaḥ  surabhyāṃ kaśyapājjajñe ekādaśasvarūpavān  
mahotsavastadāsīdve sarvaṃ śivamayaṃ tvabhūt  āsanhṛṣṭāḥ surāścātha muninā kaśyapena ca  
kapālī  piṃgalo  bhīmo  virūpākṣo  vilohitaḥ  
śāstā'  japāda  hirbudhnya  śśaṃbhu  ścaṇḍo  bhavastathā   
ekādaśaite rudrāstu surabhatinayāḥ smṛtāḥ  devakāryyārthamutpannāśśivarūpāssukhāspadam  
te rudrāḥ kāśyapā vīrā mahābalaparākramāḥ  daityāñjaghnuśca saṃgrāme devasāhāyyakāriṇaḥ  
tadrudrakṛpayā devā daityāñjitvā ca nirbhayāḥ  cakrusvarājyaṃ sarve te śakrādyāssvasthamānasāḥ  
adyāpi te mahārudrāssarve śivasvarūpakāḥ  devānāṃ rakṣaṇārthāya virājante sadā divi  
aiśānyāmpuri te vāsaṃ cakrire bhaktavatsalāḥ  viramante sadā tatra nānālīlāviśāradāḥ  
teṣāmanucarā rudrāḥ koṭiśaḥ parikīrtitāḥ  sarvatra saṃsthitāstatra trilokeṣvabhibhāgaśaḥ  
iti te varṇitāstātāvatārāśśaṃkarasya vai  ekādaśamitā rudrāssarvalokasukhāvahāḥ  
idamākhyānamamalaṃ sarvapāpapraṇāśakam  dhanyaṃ yaśasyamāyuṣyaṃ sarvakāmapradāyakam  
ya idaṃ śṛṇuyāttāta śrāvayedvai samāhitaḥ  iha sarvasukhambhuktvā tato muktiṃ labheta saḥ  
iti śrīśivamahāpurāṇe tṛtīyāyāṃ śatarudrasaṃhitāyāṃ ekādaśāvatāravarṇanaṃ nāmāṣṭādaśo'dhyāyaḥ  
nandīśvara uvāca  athānyaccaritaṃ śambho śśṛṇu prītyā mahāmune  yathā babhūva durvāsāśśaṃkaro dharmahetave  
brahmaputro vabhūvātitapasvī brahmavitprabhuḥ  anasūyāpati rdhīmānbrahmājñāpratipālakaḥ  
sunirdeśādbrahmaṇo hi sastrīkaḥ putrakāmyayā  sa tryakṣakulanāmānaṃ yayau ca tapase girim  
prāṇānāyamya vidhivannirvindhyātaṭinītaṭe  tapaścacāra sumahadadvandvo'bdaśatammuniḥ  
ya eka īśvaraḥ kaścidavikāro mahāprabhuḥ  sa me putravaraṃ dadyāditi niścitamānasaḥ  
bahukālo vyatīyāya tasmiṃstapati sattapaḥ  āvirbabhūva tatkāttu śucirjvālā mahīyasī  
tayā sannikhilā lokā dagdhaprāyā munīśvarāḥ  tathā surarṣayaḥ sarve pīḍitā vāsavādayaḥ  
atha sarve vāsavādyā surāśca munayo mune  brahmasthānaṃ yayuśśīghraṃ tajjvālātiprapīḍitāḥ  
natvā nutvā vidhindevāstatsvaduḥkhannyavedayan  brahmā saha suraistāta viṣṇulokaṃ yayāvaram  
tatra gatvā ramānāthaṃ natvā nutvā vidhissuraiḥ  svaduḥkhantatsamācakhyau viṣṇave'nantakaṃ mune  
viṣṇuśca vidhinā devai rudrasthānaṃ yayau drutam  haraṃ praṇamya tatretya tuṣṭāva parameśvaram  
stutvā bahutayā viṣṇuṃ svaduḥkhaṃ ca nyavedayat  śarvaṃ jvālāsamudbhūtamatreśca tapasaḥ param  
atha tatra samestāstu brahmaviṣṇumaheśvarāḥ  mune saṃmantrayāñcakruranyonyaṃ jagatāṃ hitam  
tadā brahmādayo devāstrayaste varadarṣabhāḥ  jagmustadāśramaṃ śīghraṃ varandātuntadarṣaye  
svacihnacihnitāṃstānsa dṛṣṭvātrirmunisattamaḥ  praṇanāma ca tuṣṭāva vāgbhiriṣṭābhirādarāt  
tatassa vismito viprastānuvāca kṛtāñjaliḥ  brahmaputro vinītātmā brahmaviṣṇuharābhidhān  
atriruvāca  he brahman he hare rudra pūjyāstrijagatāmmatāḥ  prabhavaśceśvarāḥ sṛṣṭirakṣāsaṃhārakārakāḥ  
eka eva mayā dhyāta īśvaraḥ putrahetave  yaḥ kaścidīśvaraḥ khyāto jagatāṃ svastriyā saha  
yūyaṃ trayasturāḥ kasmādāgatā varadarṣabhāḥ  etanme saṃśayaṃ chittvā tato dattepsitaṃ varam  
iti śrutvā vacastasya pratyūcuste surāstrayaḥ  yādṛkkṛtaste saṃkalpastathaivābhūnmunīśvara  
vayaṃ trayo bhaveśānāssamānā varadarṣabhāḥ  asmadaṃśabhavāstasmādbhaviṣyanti sutāstrayaḥ  
viditā bhuvane sarve pitroḥ kīrtivivarddhanāḥ  ityuktāste trayo devāssvadhāmāni yayurmudā  
varaṃ labdhvā munisso'tha jagāma svāśramaṃ mudā  yuto'nusūyayā prīto brahmānaṃdaprado mune  
atha brahmā hariśśambhuravateruḥ striyāṃ tataḥ  putrarūpaiḥ prasannātmanānālīlā prakāśakāḥ  
vidheraṃśādvidhurjajñe'nasūyāyāṃ munīśvarāt  āvirbabhūvodadhitaḥ śipto devessa eva hi  
viṣṇoraṃśātstriyāntasyāmatrerdatto vyajāyata  saṃnyāsapaddhatiryena varddhitā paramā mune  
durvāsā muniśārdūlaḥ śivāṃśānmunisattamaḥ  jajñe tasyāṃ striyāmatrervaradharmapravartakaḥ  
bhūtvā rudraśca durvāsā brahmatejovivarddhanaḥ  cakre dharmaparīkṣāñca bahūnāṃ sa dayāparaḥ  
sūryavaṃśe samutpanno yo'mbarīṣo nṛpo'bhavat  tatparīkṣāmakārṣītsa tāṃ śṛṇu tvaṃ munīśvara  
so'mbarīṣo nṛpavaraḥ saptadvīparasāpatiḥ  niyamaṃ hi cakārāsāvekādaśyā vrate dṛḍham  
ekādaśyā vrataṃ kṛtvā dvādaśyāṃ caiva pāraṇām  kariṣyāmīti sudṛḍhasaṃkalpastu narādhipaḥ  
jñātvā tanniyamantasya durvāsā munisattamaḥ  tadantikaṃ gataśśiṣyairbahubhiśśaṃkarāṃśajaḥ  
pāraṇe dvādaśīṃ svalpāṃ jñātvā yāvatsa bhojanam  karttuṃ vyavasitastāvadāgataṃ sa nyamantrayat  
tataḥ snānārthamagamaddurvāsāḥ śiṣyasaṃyutaḥ  vilambaṃ kṛtavāṃstatra parīkṣārthaṃ munirbahu  
dharmavighnaṃ tadā jñātvā sa nṛpaḥ śāstraśāsanāt  jalamprāśyāsthitastatra tadāgamanakāṃkṣayā  
etasminnantare tatra durvāsā munirāgataḥ  kṛtāśanaṃ nṛpaṃ jñātvā parīkṣārthaṃ dhṛtākṛtiḥ  
cukrodhāti nṛpe tasminparīkṣārthaṃ vṛṣasya saḥ  provāca vacanantūgraṃ sa muniśśaṃkarāṃśajaḥ  
durvāsā uvāca  māṃ nimantrya nṛpābhojya jalaṃ pītantvayādhama  darśayāmi phalaṃ tasya duṣṭadaṇḍadharo hyaham  
ityuktvā krodhatāmrākṣo nṛpaṃ dagdhuṃ samudyataḥ  samuttasthau drutaṃ cakraṃ tatsthaṃ rakṣārthamaiśvaram  
prajajvālāti taṃ cakraṃ muniṃ dagdhuṃ sudarśanam  śivarūpaṃ tamajñātvā śivamāyāvimohitam  
etasminnantare vyomavāṇyuvācāśarīriṇī  ambarīṣammahātmānaṃ brahmabhaktaṃ ca vaiṣṇavam  
vyomavāṇyuvāca  sudarśanamidaṃ cakraṃ haraye śambhunārpitam  śāṃtaṃ kuru prajvalitamadya durvāsase nṛpa  
durvāsāyaṃ śivaḥ sākṣātsa cakraṃ haraye'rpitam  evaṃ sādhāraṇamuniṃ na jānīhi nṛpottama  
tava dharmaparīkṣārthamāgato'yaṃ munīśvaraḥ  śaraṇaṃ yāhi tasyāśu bhaviṣyatyanyathā layaḥ  
nandīśvara uvāca  ityuktvā ca nabhovāṇī virarāma munīśvara  astāvītsa harāṃśaṃ tamambarīṣo'pi cādarāt  
ambarīṣa uvāca  yadyasti dattamiṣṭaṃ ca svadharmo vā svanuṣṭhitaḥ  kulaṃ no vipradaivaṃ ceddharerastraṃ praśāmyatu  
yadi no bhagavānprīto madbhakto bhaktavatsalaḥ  sudarśanamidaṃ cāstraṃ praśāmyatu viśeṣataḥ  
nandīśvara uvāca  iti stuvati rudrāgre śaivaṃ cakraṃ sudarśanam  aśāmyatsarvathā jñātvā taṃ śivāṃśaṃ sulabdhadhīḥ  
athāmbarīṣassa nṛpaḥ praṇanāma ca taṃ munim  śivāvatāraṃ saṃjñāya svaparīkṣārthamāgatam  
suprasanno babhūvātha sa muniḥ śaṃkarāṃśajaḥ  bhuktvā tasmai varaṃ dattvā svābhīṣṭaṃ svālayaṃ yayau  
ambarīṣaparīkṣāyāṃ durvāsaścaritammune  proktāmanyaccaritrantvaṃ śṛṇu tasya munīśvara  
punardāśaratheścakre parīkṣāṃ niyamena vai  munirūpeṇa kālena yaḥ kṛto niyamo mune  
tadaiva muninā tena saumitriḥ preṣito haṭhāt  tantatyāja drutaṃ rāmo bandhuṃ paṇavaśānmune  
sā kathā vihitā loke munibhirbahudhoditā  nāto me vistarātproktā jñātā yatsarvadhā budhaiḥ  
niyamaṃ sudṛḍhaṃ dṛṣṭvā suprasanno'bhavanmuniḥ  durvāsāssuprasannātmā varantasmai pradattavān  
śrīkṛṣṇaniyamasyāpi parīkṣāṃ sa cakāra ha  tāṃ śṛṇu tvaṃ muniśreṣṭha kathayāmi kathāṃ ca tām  
brahmaprārthanayā viṣṇurvasudevasuto'bhavat  dharābhārāvatārārthaṃ sādhūnāṃ rakṣaṇāya ca  
hatvā duṣṭānmahāpāpān brahmadrohakarānmalān  rarakṣa nikhilānsādhūnbrāhmaṇānkṛṣṇanāmabhāk  
brahmabhaktiṃ cakārāti sa kṛṣṇo vasudevajaḥ  nityaṃ hi bhojayāmāsa surasānbrāhmaṇānbahūn  
brahmabhakto viśeṣeṇa kṛṣṇaśceti prathāmagāta  saṃdraṣṭukāmassa muniḥ kṛṣṇāntikamagānmune  
rukmaṇīsahitaṃ kṛṣṇaṃ sannaṃ kṛtvā rathe svayam  saṃyojya saṃsthito vāhaṃ suprasanna uvāha tam  
munī rathātsamuttīrya dṛṣṭvā tāṃ dṛḍhatāmparām  tasmai bhūtvā suprasanno vajrāṅgatvavarandadau  
dyunadyāmekadā snānaṃ kurvannagno babhūva ha  lajjitobhūnmuniśreṣṭho durvāsāḥ kautukī mune  
tajjñātvā draupadī snānaṃ kurvatī tatra cādarāt  tallajjāṃ chādayāmāsa bhinnasvāñcaladānataḥ  
tadādāya pravāhenāgataṃ svanikaṭaṃ muniḥ  tenācchādya svaguhyaṃ ca tasyai tuṣṭo babhūva saḥ  
draupadyai ca varamprādāttadañcalavivarddhanam  pāṇḍavānsukhinaścakre draupadī tadvarātpunaḥ  
haṃsaḍimbhau nṛpau kaucitsāvamānakarau khalau  dattvā nideśaṃ ca harernāśayāmāsa sa prabhuḥ  
brahmatejoviśeṣeṇa sthāpayāmāsa bhūtale  saṃnyāsapaddhatiñcaiva yathāśāstra vidhikramam  
bahūnuddhārayāmāsa sūpadeśaṃ vibodhya ca  jñānaṃ dattvā viśeṣeṇa bahūnmuktāṃścakāra saḥ  
itthaṃ cakre sa durvāsā vicitraṃ caritambahu  dhanyaṃ yaśasyamāyuṣyaṃ śṛṇvatassarvakāmadam  
ya idaṃ śṛṇuyādbhaktyā durvāsaścaritammudā  śrāvayedvā parāṃ yaśca sa sukhīha paratra ca  
iti śrīśivamahāpurāṇe tṛtīyāyāṃ śatarudrasaṃhitāyāṃ durvāsaścaritravarṇanaṃ nāmaikonaviṃśo'dhyāyaḥ  
nandīśvara uvāca  ataḥ paraṃ śruṇu prītyā hanumaccaritammune  yathā cakārāśu haro līlāstadrūpato varāḥ  
cakāra suhitaṃ prītyā rāmasya parameśvarāḥ  tatsarvaṃ caritaṃ vipra śṛṇu sarvasukhāvaham  
ekasminsamaye śambhuradbhutotikaraḥ prabhuḥ  dadarśa mohinīrūpaṃ viṣṇossa hi vasadguṇaḥ  
cakre svaṃ kṣubhitaṃ śambhuḥ kāmabāṇahato yathā  svamvīryampātayāmāsa rāmakāryārthamīśvaraḥ  
tadvīryaṃ sthāpayāmāsuḥ patre saptarṣayaśca te  preritā manasā tena rāmakāryārtha mādarāta  
tairgautamasutāyāṃ tadvīryaṃ śambhormaharṣibhiḥ  karṇadvārā tathāṃjanyāṃ rāmakāryārthamāhitam  
tataśca samaye tasmāddhanūmā niti nāmabhāk  śambhurjajñe kapitanurmahābalaparākramaḥ  
hanūmānsa kapīśānaḥ śiśureva mahābalaḥ  ravibimbaṃ babhakṣāśu jñātvā laghuphalamprage  
devaprārthanayā taṃ so'tyajajjñātvā mahābalam  śivāvatāraṃ ca prāpa varāndattānsurarṣibhiḥ  
svajananyantikamprāgādatha sotipraharṣitaḥ  hanūmānsarvamācakhyau tasyai tadvṛttamādarāt  
tadājñayā tato dhīrassarvavidyāmayatnataḥ  sūryātpapāṭha sa kapirgatvā nityaṃ tadāntikam  
sūryājñayā tadaṃśatya sugrīvasyāntikaṃ yayau  māturājñāmanuprāpya rudrāṃśaḥ kapisattamaḥ  
jyeṣṭhabhrātrā vālinā hi svastrībhoktrā tiraskṛtaḥ  ṛṣyamṛkagirau tena nyavasatsa hanūmatā  
tato'bhūtsa sukaṇṭhasya mantrī kapivarassudhīḥ  sarvathā suhitaṃ cakre sugrīvasya harāṃśajaḥ  
tatrāgatena sabhrātrā hṛtabhāryeṇa duḥkhinā  kārayāmāsa rāmeṇa tasya sakhyaṃ sukhāvaham  
ghātayāmāsa rāmaśca vālinaṃ kapikuñjaram  bhrātṛpatnyāśca bhoktāraṃ pāpinamvīramāninam  
tato rāmā''jñayā tāta hanūmānvānareśvaraḥ  sa sītānveṣaṇañcakre bahubhirvānaraissudhīḥ  
jñātvā laṅkāgatāṃ sītāṃ gatastatra kapīśvaraḥ  drutamullaṃghya siṃdhuntamanistīryyaṃ paraissa vai  
cakre'dbhutacaritraṃ sa tatra vikramasaṃyutam  abhijñānandadau prītyā sītāyai svaprabhorvaram  
sītāśokaṃ jahārāśu sa vīraḥ kapināyakaḥ  śrāvayitvā rāmavṛttaṃ tatprāṇāvanakārakam  
tadabhijñānamādāya nivṛtto rāmasannidhim  rāvaṇā''rāmamāhatya jaghāna bahurākṣasān  
tadeva rāvaṇasutaṃ hatvā sabahurākṣasam  sa mahopadravaṃ cakre mahotistatra nirbhayaḥ  
yadā dagdho rāvaṇenāvaguṃṭhya vasanāni ca  tailābhyaktāni sudṛḍhaṃ mahābalavatā mune  
utplutyotplutya ca tadā mahādevāṃśajaḥ kapiḥ  dadāha laṃkāṃ nikhilāṃ kṛtvā vyājantameva hi  
dagdhvā laṃkāṃ vaṃcayitvā vibhīṣaṇagṛhaṃ tataḥ  apatadvāridhau vīrastatassa kapikuñjaraḥ  
svapuccha tatra nirvāpya prāpa tasya parantaṭam  akhinnassa yayau rāmasannidhiṃ giriśāṃśajaḥ  
avilaṃbena sujavo hanūmān kapisattamaḥ  rāmopakaṇṭhamāgatya dadau sītāśiromaṇim  
tatastadājñayā vīrassindhau setumabandhayat  vānarassa samānīya bahūngirivarānbalī  
gatvā tatra tato rāmastartukāmo yathā tataḥ  śivaliṃgaṃ samānarca pratiṣṭhāpya jayepsayā  
tadvarātsa jayaṃ prāpya varaṃ tīrtvodadhiṃ tataḥ  laṃkāmāvṛtya kapibhī raṇaṃ cakre sa rākṣasaiḥ  
jaghānāthāsurānvīro rāmasainyaṃ rarakṣa saḥ  śakti kṣataṃ lakṣmaṇaṃ ca saṃjīvinyā hyajīvayat  
sarvathā sukhinaṃ cakre sarāmaṃ lakṣmaṇaṃ hi saḥ  sarvasainyaṃ rarakṣāsau mahādevātmajaḥ prabhuḥ  
rāvaṇaṃ parivārāḍhyaṃ nāśayāmāsa viśramaḥ  sukhīcakāra devānsa mahābalagrahaḥ kapi  
mahīrāvaṇasaṃjñaṃ sa hatvā rāmaṃ salakṣmaṇam  tatsthānādānayāmāsa svasthānamparipālya ca  
rāmakāryaṃ cakārāśu sarvathā kapipuṃgavaḥ  asurānnamayāmāsa nānālīlāṃ cakāra ca  
sthāpayāmāsa bhūloke rāmabhaktiṃ kapīśvaraḥ  svayaṃ bhaktavaro bhūtvā sītārāmasukhapradaḥ  
lakṣmaṇaprāṇadātā ca sarvadevamadāpahaḥ  rudrāvatāro bhagavānbhaktoddhārakarassa vai  
hanumānsa mahāvīro rāmakāryakarassadā  rāmadūtābhidho loke daityaghno bhaktavatsalaḥ  
iti te kathitaṃ tāta hanumaccaritamvaram  dhanyaṃ yaśasyamāyuṣyaṃ sarvakāmaphalapradam  
ya idaṃ śṛṇuyādbhaktyā śrāvayedvā samāhitaḥ  sa bhuktvehākhilānkāmānante mokṣaṃ labhetparam  
iti śrīśivamahāpurāṇe tṛtīyāyāṃ śatarudrasaṃhitāyāṃ hanumadavatāracaritravarṇanaṃ nāma viṃśo'dhyāyaḥ  
nandīśvara uvāca  atha prītyā śṛṇu mune'vatāraṃ paramaṃ prabhoḥ  śaṃkarasyātmabhūputra śṛṇvatāṃ sarvakāmadam  
ekadā muniśārdūla girijāśaṃkarāvubhau  vihartukāmau saṃjātau svecchayā parameśvarau  
bhairavaṃ dvārapālaṃ ca kṛtvābhyantaramāgatau  nānāsakhigaṇaiḥ prītyā sevitau naraśīlitau  
ciraṃ vihṛtya tatra dvau svatantrau parameśvarau  babhūvatuḥ prasanno tau nānālīlākarau mune  
athonmattākṛtirdevī svatantrā līlayā śivā  āgatā dvāri tadrūpā prabhorājñāmavāpa sā  
tāṃ devīṃ bhairavassotha nārīdṛṣṭyā vilokya ca  niṣiṣedha bahirgantuṃ tadrūpeṇa vimohitaḥ  
nārīdṛṣṭyā sudṛṣṭā sā bhairaveṇa yadā mune  kuddhā'bhavacchivā devī taṃ śaśāpa tadāṃbikā  
 śivovāca  nārīdṛṣṭyā paśyasi tvaṃ yato māṃ puruṣādhama  ato bhava dharāyāṃ hi mānuṣastvaṃ ca bhairava  
nandīśvara uvāca  itthaṃ yadā'bhavacchapto bhairavaśśivayā mune  hāhākāro mahānāsīdduḥkhamāpa sa līlayā  
tataśca śaṃkaraḥ śīghraṃ tamāgatya munīśvara  aśvāsayadbhairavaṃ hi nānā'nunayakovidaḥ  
tacchāpādbhairavassotha kṣitāvavataranmune  manuṣyayonyāṃ vaitālasaṃjñakaśśaṃkarecchayā  
tatsnehataḥ śivaḥ sopi kṣitāvavataradvibhuḥ  śivayā saha sallīlo laukikīṅgatimāśritaḥ  
maheśāhvaḥ śivaścāsīcchāradā girijā mune  sulīlāṃ cakratuḥ prītyā nānā līlā viśāradau  
iti te kathitaṃ tāta maheśacaritaṃ varam  dhanyaṃ yaśasyamāyuṣyaṃ sarvakāmaphalapradam  
ya idaṃ śṛṇuyādbhaktyā śrāvayedvā samāhitaḥ  sa bhuktvehākhilānbhogānante mokṣamavāpnuyāt  
iti śrīśiva mahāpurāṇe tṛtīyāyāṃ śatarudrasaṃhitāyāṃ maheśāvatāravarṇanaṃ nāmaikaviṃśodhyāyaḥ  
nandīśvara uvāca  śṛṇu brahmasuta prājña vṛṣeśākhyaṃ munīśvara  śivāvatāraṃ sallīlaṃ harigarvaharaṃ varam  
purā devāsurāḥ sarve jarāmṛtyubhayārditāḥ  parasparaṃ ca saṃdhāya ratnānyāditsavo'bhavan  
tataḥ surā'surāḥ sarve kṣīrodaṃ sāgarottamam  udyatā mathituṃ taṃ ca babhūvurmuni nandana  
āsañchucismitāssarve kenedaṃ manthanaṃ bhavet  svakāryasiddhaye tasya brahmanniti surāsurāḥ  
tadā nabhogatā vāṇī meghagambhīranisvanā  uvāca devāndaityāṃśca śvāsayantīśvarājñayā  
nabhovāṇyuvāca  he devā asurāścaiva manthadhvaṃ kṣīrasāgaram  bhavatāmbalabuddhirhi bhaviṣyati na saṃśayaḥ  
mandaraṃ caiva manthānaṃ rajjuṃ kuruta vāsukim  mithassarve militvā tu maṃthanaṃ kurutādarāt  
nandīśvara uvāca  nabhogatā tadā vāṇīṃ niśamyātha surāsuraḥ  udyogaṃ cakrire sarve tatkartuṃ munisattama  
susandhāyākhilāste vai mandaramparvatottamam  kanakābhaṃ ca saralaṃ nānāśobhārcitaṃ yayuḥ  
suprasādya girīśaṃ taṃ tadājñaptāḥ surāsurāḥ  balādutpāṭayāmāsurnetukāmāḥ payo'rṇavam  
bhujairutpāṭya te sarvve jagmuḥ kṣīrārṇava pure  aśaktā abhavaṃstatra tamānetuṃ hataujasaḥ  
tadbhujaissa paribhraṣṭaḥ patito maṃdaro giriḥ  sahasātigurussadyo devadaityopari dhruvam  
evambhagnodyamā bhagnāḥ sambabhūvussurāsurā  cetanāḥ prāpya ca tatastuṣṭuvurjagadīśvaram  
tadicchayodyatāssarve punarutthāya taṃ girim  nicikṣipurjale nītvā kṣīrodasyottare taṭe  
tatassurāsuragaṇā rajjuṃ kṛtvā ca vāsukim  ratnānyādātukāmāste mamaṃthuḥ kṣīrasāgaram  
kṣīrode mathyamāne tu śrīssvarlokamaheśvarī  samudbhūtā samudrācca bhṛguputrī haripriyā  
dhanvantariḥ śaśāṃkaśca pārijāto mahādrumaḥ  uccaiśśravāśca turago gaja airāvatastathā  
surā haridhanu śśaṅkho gāvaḥ kāmadughāstataḥ  kaustubhākhyo maṇiścaiva tathā pīyūṣameva ca  
punaśca mathyamāne tu kālakūṭaṃ mahāviṣam  yugāntānalabha jātaṃ surāsurabhayāvahama  
pīyūṣajanmakāle tu bindavo ye bahirgatāḥ  tebhyaḥ kāntā samudbhūtā bahvayo hyadbhutadarśanāḥ  
śaratpūrṇenduvadanāstaḍitsūryyānalaprabhāḥ  hārakeyūrakaṭakairdivyaratnairalaṅkṛtāḥ  
lāvaṇyāmṛtatoyena tāssiṃcantyo diśo daśa  jagadunmādayantyeva bhrūbhaṅgāyatavīkṣaṇāḥ  
koṭiśastāssamutpannāstvamṛtātkāmanissṛtāḥ  tato'mṛtaṃ samutpannaṃ jarāmṛtyunivāraṇam  
lakṣmīṃ śaṃkhaṃ kaustubhaṃ ca khaḍgaṃ jagrāha keśavaḥ  jagrāhārko hayaṃ divyamuccaiḥśravasamādarāt  
pārijātaṃ taruvaramairāvatamibheśvaram  śacīpatiśca jagrāha nirjareśo mahādarāta  
kālakūṭaṃ śaśāṃkaṃ ca devatrāṇāya śaṃkaraḥ  svakaṇṭhe dhṛtavāñchambhussvecchayā bhaktavatsalaḥ  
daityāssurākhyāṃ ramaṇīmīśvarājñāvimohitāḥ  jagṛhuḥ sakalā vyāsa sarve dhanvantariṃ janāḥ  
jagṛhurmunayassarve kāmadhenummunīśvarāḥ  sāmānyatastriyastāśca sthitā āsanvimohitāḥ  
amṛtārthaṃ mahāyuddhaṃ saṃbabhūva jayaiṣiṇām  surāṇāmasurāṇāṃ ca mithaḥ saṃkṣubdhacetasām  
hṛtaṃ somaṃ ca daiteyairbalāddevānvijitya ca  baliprabhṛtibhirvyāsa yugāntāgnyarkasuprabhaiḥ  
devāśśaṃkaramāpannā vihvalāśśivamāyayā  sarve śakrādayastāta daiteyairarditā balāt  
tatastadamṛtaṃ yatnātstrīsvarūpeṇa māyayā  śivājñayā rameśena daityebhyaśca hṛtammune  
apāyayatsurāṃstāṃśca mohinīstrīsvarūpadhṛk  mohayitvā surānsarvānharirmāyāvināṃ varaḥ  
gatvā nikaṭametasyā ūcire daityapuṃgavāḥ  pāyayasva sudhāmetāṃ mā bhūdbhedo'tra paṃktiṣu  
etaduktvā dadustasmai viṣṇave chalarūpiṇe  te daityā dānavāḥ sarve śivamāyāvimohitāḥ  
etasminnantare dṛṣṭvā striyo dānavapuṃgavāḥ  anayannamṛtodbhūtā yathāsthānaṃ yathāsukham  
tāsāmpurāṇi divyāni svargācchaguṇānyapi  ghorairyantraissuguptāni mayamāyākṛtāni ca  
surakṣitāni sarvāṇi kṛtvā yuddhāya niryayuḥ  aspṛṣṭavakṣaso daityāḥ kṛtvā samayameva hi  
na spṛśāmaḥ striyaścemā yadi devairvinirjitāḥ  ityuktvā te mahāvīrā daityāssarve yuyutsavaḥ  
siṃhanādantataścakruśśaṃkhāndadhmuḥ pṛthakpṛthak  pūrayanta ivākāśaṃ tarpayanto balāhakān  
yuddhaṃ babhūva devānāmasuraissaha bhīkaram  devāsurākhyamatulaṃ prasiddhaṃ bhuvanatraye  
jayaṃ prāpussurāssarve viṣṇunā parirakṣitāḥ  daityāḥ palāyitāstatra hatāḥ sāmaraviṣṇunā  
daityāḥ saṃmohitā devairviṣṇunā ca mahātmanā  hatāvaśiṣṭāḥ pātālaṃ viviśurvivarāṇi ca  
anuvavrāja tānviṣṇuścakrapāṇirmahābalaḥ  pātālaṃ paramaṃ gatvā saṃsthitānbhītabhītavat  
etasminnantare viṣṇu dadarśāmṛtasambhavāḥ  kāntāḥ pūrṇenduvadanā divyalāvaṇyagarvitāḥ  
saṃmohitaḥ kāmabāṇairlebhe tatraiva nirvṛtim  tābhiśca varanārībhiḥ krīḍamāno babhūva ha  
tābhya putrānajanayadviṣṇurvaraparākramān  mahīṃ sarvāṃ kaṃpayato nānāyuddhaviśāradān  
tato vai hariputrāste mahābalaparākramāḥ  mahopadravamācerussvarge bhuvi ca duḥkhadam  
lokopadravamālakṣya nirjarā munayo'tha vai  cakrurnivedananteṣāṃ brahmaṇe praṇipatya ca  
tacchrutvādāya tānbrahmā yayau kailāsaparvatam  tatra dṛṣṭvā śivaṃ devaiḥ praṇanāma punaḥ punaḥ  
tuṣṭāva vividhaistotrairnata skandhaḥ kṛtāñjaliḥ  jaya deva mahādeva sarvasvāminniti bruvan  
brahmovāca  devadeva mahādeva lokānrakṣākhilānprabho  upadrutānviṣṇuputraiḥ pātālasthairvikāribhiḥ  
nārīṣvamṛtabhūtāsu saṃsaktātmā harirvibho  pātāle tiṣṭhatīdānīṃ ramate hi vikāravān  
nandīśvara uvāca  itthaṃ bahustutaḥ śambhurbrahmaṇā sarṣinirjaraiḥ  lokasaṃrakṣaṇārthāya viṣṇorānayanāya ca  
tatassa bhagavāñchambhuḥ kṛpāsiṃdhurmaheśvaraḥ  tadupadravamājñāya vṛṣarūpo babhūva ha  
iti śrīśivamahāpurāṇe tṛtīyāyāṃ śatarudrasaṃhitāyāṃ viṣṇūpadravavṛṣāvatāravarṇanaṃ nāma dvāviṃśo'dhyāyaḥ  
nandīśvara uvāca  tato vṛṣabharūpeṇa garjamānaḥ pinākadhṛk  praviṣṭo vivaraṃ tatra ninadanbhairavānravān  
nipestutasya ninadaiḥ purāṇi nagarāṇi ca  prakampo hi babhūvātha sarveṣāṃ puravāsinām  
tato vṛṣo hareḥ putrānsaṃgrāmodyatakārmukān  śivamāyāvimūḍhātmamahābalaparākramān  
hariputrāstataste'tha prākupyanmunisattama  pradudruvuḥ pragarjyoccairvīrāśśaṃkarasanmukham  
āyātāṃstānhareḥ putrānrudro vṛṣabharūpadhṛk  prākupyadviṣṇuputrāṃśca khuraiśśṛṃgairvyadārayat  
vidāritāṃgā rudreṇa sarve harisutāśca te  naṣṭā drutaṃ sanbabhūvurgataprāṇā vicetasaḥ  
hateṣu teṣu putreṣu viṣṇurbalavatāṃ varaḥ  niṣkramyātha praṇamyoccairyayau śīghraṃ harāntikam  
dṛṣṭvā rudraṃ pravrajaṃtaṃ hataviṣṇusutaṃ vṛṣam  śaraissantāḍayāmāsa divyairastraiśca keśavaḥ  
tataḥ kruddho mahādevo vṛṣarūpī madābalaḥ  astrāṇi tāni viṣṇośca jagrāsa girigocaraḥ  
atha kṛtvā mahākopaṃ vṛṣātmā sa maheśvaraḥ  vinanāda mahāghoraṃ kampayaṃstrijaganmune  
tata viṣṇośca tarasā khuraiśśṛṃgairvyadārayat  viṣṇuṃ krodhākulaṃ mūḍhamajānantaṃ nijaṃ harim  
tatassa śithilātmā hi vyathitāṃgo babhūva ha  tatprahāramasahyāśu harirmāyāvimohitaḥ  
gatagarvohariścaiva vicetā gatacetanaḥ  jñātavānparameśānaṃ viharantaṃ vṛṣātmanā  
atha vijñāya gaurīśamāgataṃ vṛṣarūpataḥ  prāha gambhīrayā vācā nataskandhaḥ kṛtāñjaliḥ  
hariruvāca  devadeva mahādeva karuṇāsāgara prabho  māyayā te maheśāna mohitohaṃ vimūḍhadhīḥ  
kṛtaṃ yuddhaṃ tvayeśena svanāthena mayā prabho  kṛpāṃ kṛtvā mayi svāminso'parādho hi sahyatām  
nandīśvara uvāca  tasya tadvacanaṃ śrutvā harerdīnatayā mune  bhagavāñchaṃkaraḥ prāha rameśaṃ bhaktavatsalaḥ  
he viṣṇo he mahābuddhe kathaṃ māṃ jñātavānna hi  yuddhaṃ kṛtaṃ kṛtaste'dya jñānaṃ sarvvaṃ ca vismṛtam  
ātmānaṃ kinna jānāsi madadhīnaparākramam  tvayā nātra ratiḥ kāryā nivartasva kucārataḥ  
kāmādhīnaṃ kathaṃ jñānaṃ strīṣu sakto vihārakṛt  nocitantava deveśa smaraṇaṃ viśvatāraṇam  
tacchutvā śambhuvacanaṃ vijñānapradamādarāt  vrīḍyansvamanasā viṣṇuḥ prāha vācaṃ maheśvaram  
viṣṇuruvāca  mamātra vidyate cakraṃ tadgṛhītve tadādarāt  gamiṣyāmi svalokantantvadājñāparipālakaḥ  
nandīśvara uvāca  tadākarṇya maheśāno vacanaṃ vaiṣṇavaṃ haraḥ  pratyuvāca vṛṣātmā hi vṛṣarakṣaḥ punarharim  
na vilambaḥ prakarttavyo gantavyamita āśu te  macchāsanāddhare loke cakramatraiva tiṣṭhatām  
santānādityasaṃsthānācchivatvavacanādapi  ahaṃ ghorataraṃ tasmāccakramanyaddadāmi te  
nandīśvara uvāca  etaduktvā haro'lekhīddivyaṃ kālānalaprabham  paraṃ cakraṃ pradīptaṃ hi sarvaduṣṭavināśanam  
viṣṇave pradadau cakraṃ ghorārkāyutasuprabham  sarvāmaramunīndrāṇāṃ rakṣakāya mahātmane  
labdhvā sudarśanaṃ cānyañcakraṃ paramadīptimit  uvāca vibudhāṃstatra viṣṇurbuddhimatāṃ varaḥ  
sarvadevavarā yūyaṃ madvākyaṃ śṛṇutādarāt  kartavyantattathā śīghraṃ tataśśaṃ vo bhaviṣyati  
divyā varāṃganāssanti pātāle yauvanānvitāḥ  tābhiḥ sārddhaṃ mahākrīḍāṃ yaḥ karotu karotu saḥ  
tacchutvā keśavādvākyaṃ śūrāstridaśayonayaḥ  praveṣṭukāmāḥ pātālambabhūvurviṣṇunā saha  
vicāramatha vijñāya tantadā bhagavānhara  krodhācchāpandadau ghoraṃ devayonyaṣṭakasya ca  
hara uvāca  varjayitvā muniṃ śāntaṃ dānavānvā madaṃśajam  idaṃ yaḥ praviśetsthānaṃ tasya syānnidhanaṃ kṣaṇāt  
śrutvā vākyamidaṃ ghoraṃ manuṣyahitavardhanam  pratyākhyātāstu rudreṇa devāssvagṛhamā yayuḥ  
evaṃ strīlaḥ paro viṣṇuśśivena pratiśāsitaḥ  svarlokamagamadvyāsa svāsthyaṃ prāpa jagacca tat  
vṛṣeśvaro'pi bhagavācchaṃkaro bhaktavatsalaḥ  itthaṃ kṛtvā devakāryaṃ jagāma svagirīśvaram  
vṛṣeśvarāvatārastu varṇitaśśaṃkarasya ca  viṣṇumohaharaśśarvastrailokyasukhakārakaḥ  
pavitramidamākhyānaṃ śatrubādhāharamparam  svargyaṃ yaśasyamāyuṣyaṃ bhuktimuktipradaṃ satām  
ya idaṃ śṛṇuyādbhaktyā śrāvayedvai samāhitaḥ  sa bhuktvā sakalānkāmānante mokṣa mavāpnuyāt  tathā paṭhiti yo hīdaṃ pāṭhayetsudhiyo narān  
iti śrīśivamahāpurāṇe tṛtīyāyāṃ śatarudrasahitāyāṃ vṛṣeśvarasaṃjñakaśivāvatāravarṇanaṃ nāma trayoviṃśo'dhyāyaḥ  
nandīśvara uvāca  pippalādākhyaparamamavatāraṃ maheśituḥ  śṛṇu prājña mahāprītyā bhaktivardhanamuttamam  
yaḥ purā gadito vipro dadhīcirmunisattamaḥ  mahāśaivassupratāpī cyāvanirbhṛguvaṃśajaḥ  
kṣuveṇa saha saṃgrāme yena viṣṇuḥ parājitaḥ  sanirjaro'tha saṃśapto maheśvarasahāyinā  
tasya patnī mahābhāgā suvarcā nāmanāmataḥ  mahāpativratā sādhvī yayā śaptā divaukasaḥ  
tasmāttasyāṃ mahādevo nānālīlāviśāradaḥ  prādurbabhūva tejasvī pippalādeti nāmataḥ  
sūta uvāca  ityākarṇya muniśreṣṭho nandīśvaravaco'dbhutam  sanatkumāraḥ provāca nataskandhaḥ kṛtāñjaliḥ  
sanatkumāra uvāca  nandīśvara mahāprājña sākṣādrudrasvarūpadhṛk  dhanyastvaṃ sadgurustāta śrāviteyaṃ kathādbhutā  
kṣuveṇa saha saṃgrāme śruto viṣṇupurā jayaḥ  brahmaṇā me purā tāta tacchāpaśca śilādaja  
adhunā śrotumicchāmi devaśāpaṃ suvarcayā  dattaṃ paścātpippalādacaritaṃ maṅgalāyanam  
sūta uvāca  iti śrutvātha śailādirvidhiputravacaśśubham  pratyuvāca prasannātmā smṛtvā śivapadāmbujam  
nandīśvara uvāca  ekadā nirjarāssarve vāsavādyā munīśvara  vṛtrāsurasahāyaiśca daityairāsanparājitāḥ  
svāni svāni varāstrā ṇi dadhīcasyāśrame'khilāḥ  nikṣipya sahasā sadyo'bhavandevāḥ parājitāḥ  
tadā sarve surāssendrā vadhyamānāstatharṣayaḥ  brahmalokagatāśśīghraṃ procuḥ svaṃ vyasanaṃ ca tat  
tacchrutvā devavacanaṃ brahmā lokapitāmahaḥ  sarvaṃ śaśaṃsa tattvena tvaṣṭuścaiva cikīrṣitam  
bhavadvadhārthaṃ janitastvaṣṭrāyaṃ tapasā surāḥ  vṛtro nāma mahātejāḥ sarvadaityādhipo mahān  
atha prayatnaḥ kriyatāṃ bhavedasya vadho yathā  tatropāyaṃ śṛṇu prājña dharmahetorvadāmi te  
mahāmunirdadhīciryassa tapasvī jitendriyaḥ  lebhe śivaṃ samārādhya vajrāsthitvavarampurā  
tasyāsthīnyeva yācadhvaṃ sa dāsyati na saṃśaya  nirmāya tairdaṇḍavajraṃ vṛtraṃ jahi na saṃśayaḥ  
nandīśvara uvāca  tacchrutvā brahmavacanaṃ śakro gurusamanvitaḥ  āgacchatsāmaraḥ sadyo dadhīcyāśramamuttamam  
dṛṣṭvā tatra muniṃ śakraḥ suvarcānvitamādarāt  nanāma sāñjalirnamraḥ saguruḥ sāmaraśca tam  
tadabhiprāyamājñāya sa munirbudhasattamaḥ  svapatnīṃ preṣayāmāsa suvarcāṃ svāśramāntaram  
tatassa devarājaśca sāmaraḥ svārthasādhakaḥ  arthaśāstraparo bhūtvā munīśaṃ vākyamabravīt  
śakra uvāca  tvaṣṭrā viprakṛtāḥ sarve vayandevāstatharṣayaḥ  śaraṇyaṃ tvāṃ mahāśaivaṃ dātāraṃ śaraṇaṃ gatāḥ  
svāsthīni dehi no vipra mahāvajramayāni hi  asthnā te svapaviṃ kṛtvā haniṣyāmi suradruham  
ityuktastena sa muniḥ paropakaraṇe rataḥ  dhyātvā śivaṃ svanāthaṃ hi visasarja kalevaram  
brahmalokaṃ gatassadyassa munirdhvastabandhanaḥ  puṣpavṛṣṭirabhūttatra sarve vismayamāgatāḥ  
atha gāṃ surabhiṃ śakra āhūyāśu hyalehayat  astranirmitaye tvāṣṭraṃ nidi deśa tadasthibhiḥ  
viśvakarmā tadājñaptaścaklṛpe'strāṇi kṛtsnaśaḥ  tadasthibhirvajramayassudṛḍhaiśśivavarcasā  
vaṃśodbhavaṃ vajraṃ śaro brahmaśirastathā  anyāsthibhirbahūni svaparāṇyastrāṇi nirmame  
tamindro vajramudyamya varddhitaḥ śivavarcasā  vṛtramabhyadravatkruddho mune rudra ivāntakam  
tataḥ śakrassusannaddhastena vajreṇa sa drutam  uccakarta śiro vārtraṃ giriśṛṃgamivaujasā  
tadā samutsavastāta babhūva tridivaukasām  tuṣṭuvurnirjarāśśakrampetuḥ kusumavṛṣṭayaḥ  
iti te kathitantāta prasaṃgāccari tantvidam  pippalādāvatārambhe śṛṇu śambhormahādarāt  
suvarcā sā muneḥ patnī dadhīcasya mahātmanaḥ  yayau svamāśramābhyantastadājñaptā pativratā  
āgatya tatra sā dṛṣṭvā na patiṃ svantapasvinī  gṛhakāryaṃ ca sā kṛtvākhilampatinideśataḥ  
ājagāma punastatra paśyantī bahvaśobhanam  devāṃśca tānmuniśreṣṭha suvarcā vismitābhavat  
jñātvā ca tatsarvamidaṃ surāṇāṃ kṛtyaṃ tadānīñca cukopa sādhvī  dadau tadā śāpamatīva ruṣṭā teṣāṃ suvarcā ṛṣivaryabhāryā  
suvarcovāca  aho surā druṣṭatarāśca sarve svakāryadakṣā hyabudhāśca lubdhāḥ  tasmācca sarve paśavo bhavantu sendrāśca me'dyaprabhṛtītyuvāca  
evaṃ śāpandadau teṣāṃ surāṇāṃ saḥ tapasvinī  saśakrāṇāṃ ca sarveṣāṃ suvarcā munikāminī  
anugantumpaterlokamathecchatsā pativratā  citāṃ cakra samedhobhiḥ supavitrairmanasvinī  
tato nabhogirā prāha suvarcāntāmmunipriyām  āśvāsayantī giriśapreritā sukhadāyinī  
ākāśavāṇyuvāca  sāhasaṃ na kuru prājñe śṛṇu me paramaṃ vacaḥ  munitejastvadudare tadutpādaya yatnataḥ  
tataḥ svābhīṣṭacaraṇandevi kartuntvamarhasi  sagarbhā na dahedgātramiti brahmanideśanam  
nandīśvara uvāca  ityuktvā sā nabhovāṇī virarāma munīśvara  tāṃ śrutvā sā muneḥ patnī vismitābhūtkṣaṇaṃ ca sā  
suvarcā sā mahāsādhvī patilokamabhīpsatī  upaviśyāśmanā bhūyaḥ sodaraṃ vidadāra ha  
nirgato jaṭharāttasyā garbho munivarasya saḥ  mahādivyatanurdīpto bhāsayaṃśca diśodaśa  
sākṣādrudrāvatāro'sau dadhīca varatejasaḥ  prādurbhūtassvayantāta svalīlākaraṇe kṣamaḥ  
tandṛṣṭvā svasutandivyaṃ svarūpammunikāminī  suvarcājñāya manasā sākṣādrudrāvatārakam  
prahṛṣṭābhūnmahāsādhvī praṇamyāśu nunāva sā  svahṛdi sthāpayāmāsa tatsvarūpammunīśvara  
suvarcā tanayaṃ taṃ ca prahasya vimalekṣaṇā  jananī prāha suprītyā patilokamabhīpsatī  
suvarcovāca  he tāta parameśāna cirantiṣṭhāsya sannidhau  aśvatthasya mahābhāga sarveṣāṃ sukhado bhaveḥ  
māmājñāpaya suprītyā patilokāya cādhunā  tatrasthāhaṃ ca patinā tvāṃ dhyāye rudrarūpiṇam  
nandīśvara uvāca  ityevaṃ sā babhāṣe'tha suvarcā tanayamprati  patimanvagamatsādhvī parameṇa samādhinā  
evandadhīcapatnī sā patinā saṃgatā mune  śivalokaṃ samāsādya siṣeve śaṅkarammudā  
etasminnantare devāssendrāśca munibhissaha  tatrājagmustvarā tāta āhūtā iva harṣitāḥ  
harirbrahmā ca suprītyāvatīrṇaṃ śaṃkaraṃ bhuvi  suvarcāyāṃ dadhīcādvā yayatussvagaṇaissaha  
tatra dṛṣṭvāvatīrṇantaṃ muniputratvamāgatam  rudraṃ sarve praṇemuśca tuṣṭuvurbaddhapāṇayaḥ  
tadotsavo mahānāsīddevānāṃ munisattama  nedurdundubhayastatra nartakyo nanṛturmudā  
jagurgandharvaputrāśca kinnarā vādyavādakāḥ  vādayāmāsuramarāḥ puṣpa vṛṣṭiṃ ca cakrire  
pippalasya śarvapiturvilasantaṃ sutaṃ ca tam  saṃskṛtya vidhivatsarve viṣṇvādyāstuṣṭuvuḥ punaḥ  
pippalādeti tannāma cakre brahmā prasannadhīḥ  prasanno bhava deveśa ityūce hariṇā suraiḥ  
ityuktvā tamanujñāya brahmā viṣṇussurāstathā  svaṃsvaṃ dhāma yayussarve vidhāya ca mahotsavam  
atha rudraḥ pippalādo'śvatthamūle mahāprabhuḥ  tatāpa suciraṃ kālaṃ lokānāṃ hitakāmyayā  
itthaṃ sutapatastasya pippalādasya sammukhe  mahākālo vyatīyāya lokacaryānusāriṇaḥ  
iti śrīśivamahāpurāṇe tṛtīyāyāṃ śatarudrasaṃhitāyāṃ pippalādāvatāravarṇanaṃ nāma caturviśo'dhyāyaḥ  
nandīśvara uvāca  atha loke vyavasthāya dharmasya sthāpanecchayā  mahālīlāṃ cakāreśastāmaho sanmune śṛṇu  
ekadā puṣpabhadrāyāṃ snātuṃ gacchanmunīśvaraḥ  dadarśa padmāṃ yuvatīṃ śivāṃśāṃ sumanoharām  
tallipsustatpituḥ sthānamanaraṇyasya bhūpateḥ  jagāma bhuvanācārī lokatattvavicakṣaṇaḥ  
rājā narāṇāṃ taṃ dṛṣṭvā praṇamya ca bhayākulaḥ  madhuparkādikaṃ dattvā pūjayāmāsa bhaktitaḥ  
snehātsarvaṃ gṛhītvā sa yayāce kanyakāṃ muniḥ  maunī babhūva nṛpatiḥ kiṃcinnirvaktumakṣamaḥ  
muniḥ provāca nṛpatiṃ kanyāṃ me dehi bhaktitaḥ  anyathā bhasmasātsarvaṃ kariṣyehaṃ tvayā saha  
atho babhūvurācchannāḥ sarve rājajanāstadā  tejasā pippalādasya dādhīcasya mahāmune  
atha rājā mahābhīto vilapya ca muhurmuhuḥ  kanyāmalaṃkṛtāmpadmāṃ vṛddhāya munaye dadau  
padmāṃ vivāhya sa muniśśivāṃśāmbhūpateḥ sutām  pippalādo gṛhītvā tāṃ muditaḥ svāśramaṃ yayau  
tatra gatvā munivaro vayasā jarjarodhikaḥ  uvāca nāryā sa tayā tapasvīnātilampaṭaḥ  
atho'naraṇyakanyā sā siṣeve bhaktito munim  karmaṇā manasā vācā lakṣmīrnārāyaṇaṃ yathā  
itthaṃ sa pippalādo hi śivāṃśo munisattamaḥ  reme tayā yuvatyā ca yuvābhūya svalīlayā  
daśa putrā mahātmāno babhūvussutapasvinaḥ  muneḥ pitussamāḥ sarve padmāyāḥ sukhavarddhanāḥ  
evaṃ līlāvatāro hi śaṃkarasya mahāprabhoḥ  pippalādo munivaro nānālīlākaraḥ prabhuḥ  
yena datto varaḥ prītyā lokebhyo hi dayālunā  dṛṣṭvā loke śaneḥ pīḍāṃ sarveṣāmanivāriṇīm  
ṣoḍaśābdāvadhi nṛṇāṃ janmato na bhavecca sā  tathā ca śivabhaktānāṃ satyametaddhi me vacaḥ  
athānādṛtya madvākyaṃ kuryātpīḍāṃ śaniḥ kvacit  teṣāṃ nṛṇāṃ tadā sa syādbhasmasānna hi saṃśayaḥ  
iti tadbhayatastāta vikṛtopi śanaiścaraḥ  teṣāṃ na kurute pīḍāṃ kadācidgrahasattamaḥ  
iti līlāmanuṣyasya pippalādasya sanmune  kathitaṃ sucaritrante sarvakāmaphalapradam  
gādhiśca kauśikaścaiva pippalādo mahāmuniḥ  śanaiścarakṛtāṃ pīḍāṃ nāśayanti smṛtāstrayaḥ  
pippalādasya caritaṃ padmācaritasaṃyutam  yaḥ paṭhecchṛṇuyādvāpi subhaktyā bhuvi mānavaḥ  
śanipīḍāvināśārthametaccaritamuttamam  yaḥ paṭhecchaṇuyādvāpi sarvānkāmānavāpnuyāt  
dhanyo munivaro jñānī mahāśaivaḥ satāmpriyaḥ  asya putro maheśānaḥ pippalādākhya ātmavān  
idamākhyānamanaghaṃ svargyaṃ kugrahapoṣahṛt  sarvakāmapradantāta śivabhaktivivarddhanam  
iti śrīśivamahāpurāṇe tṛtīyāyāṃ śatarudrasaṃhitāyāṃ pippalādāvatāracaritavarṇanaṃ nāma paṃcaviṃśo'dhyāyaḥ  
nandīśvara uvāca  śṛṇu tāta pravakṣyāmi śivasya paramātmanaḥ  avatāraṃ paramānandaṃ vaiśyanāthāhvayaṃ mune  
nandigrāme purā kācinmahānandeti viśrutā  babhūva vāravanitā śivabhaktā susundarī  
mahāvibhavasampannā sudhanāḍhyā mahojjvalā  nānāratnaparicchinna śṛṅgārarasanirbharā  
sarvasaṃgīta vidyāsu nipuṇātimanoharā  tasyā geyena hṛṣyanti rājñyo rājāna eva ca  
samānarca sadā sāmbaṃ sā veśyā śaṃkaraṃ mudā  śivanāmajapāsaktā bhasmarudrākṣabhūṣaṇā  
śivaṃ sampūjya sā nityaṃ sevantī jagadīśvaram  nanarta parayā bhaktyā gāyantī śivasadyaśaḥ  
rudrākṣairbhūṣayitvaikaṃ markaṭaṃ caiva kukkuṭam  karatālaiśca gītaiśca sadā nartayati sma sā  
nṛtyamānau ca tau dṛṣṭvā śivabhaktiratā ca sā  veśyā sma vihasatyuccaiḥ premṇā sarvasakhīyutā  
rudrākṣaiḥ kṛtakeyūrakarṇā bharaṇamaṇḍanaḥ  markaṭaḥ śikṣayā tasyāḥ puro nṛtyati bālavat  
śikhāsaṃbaddharudrākṣaḥ kukkuṭaḥ kapinā saha  nityaṃ nanarta nṛtyajñaḥ paśyatāṃ hitamāvahan  
evaṃ sā kurvatī veśyā kautukamparamādarāt  śivabhaktiratā nityaṃ mahānandabharā'bhavat  
śivabhaktiṃ prakurvantyā veśyāyā munisattama  bahukālo vyatīyāya tasyāḥ paramasaukhyataḥ  
ekadā ca gṛhe tasyā vaiśyo bhūtvā śivassvayam  parīkṣituṃ ca tadbhāvamājagāma śubho vratī  
tripuṇḍravilasadbhālo rudrākṣābharaṇaḥ kṛtī  śivanāmajapāsakto jaṭilaḥ śaivaveṣabhṛt  
sa bibhradbhasmanicayaṃ prakoṣṭhe varakaṃkaṇam  mahāratnaparistīrṇaṃ rājate parakautukī  
tamāgataṃ susaṃpūjya sā veśyā parayā mudā  svasthāne sādaraṃ vaiśyaṃ sundarī hi nyaveśayat  
tatprakoṣṭhe varaṃ vīkṣya kaṃkaṇaṃ sumanoharam  tasmiñjātaspṛhā sā ca taṃ provāca suvismitā  
mahānandovāca  mahāratnamayaścāyaṃ kaṃkaṇastvatkare sthitaḥ  mano harati me sadyo divyastrībhūṣaṇocitaḥ  
nandīśvara uvāca  iti tāṃ navaratnāḍhye saspṛhāṃ karabhūṣaṇe  vīkṣyodāramatirvaiśyaḥ sasmitaṃ samabhāṣata  
vaiśyanātha uvāca  asminratnavare divye saspṛhaṃ yadi te manaḥ  tvamevādhatsva suprītyā maulyamasya dadāsi kim  
veśyovāca  vayaṃ hi svairacāriṇyo veśyāstu na pativratāḥ  asmatkulocito dharmo vyabhicāro na saṃśayaḥ  
yadyetadakhilaṃ cittaṃ gṛhṇāti karabhūṣaṇam  dinatrayamahorātraṃ patnī tava bhavāmyaham  
vaiśya uvāca  tathāstu yadi te satyaṃ vacanaṃ vīravallabhe  dadāmi ratnavalayaṃ trirātraṃ bhava me vadhūḥ  
etasminvyavahāre tu pramāṇaṃ śaśibhāskarau  trivāraṃ satyamityuktvā hṛdayaṃ me spṛśa priye  
veśyovāca  dinatrayamahorātraṃ patnī bhūtvā tava prabho  sahadharmaṃ carāmīti satyaṃsatyaṃ na saṃśayaḥ  
nandīśvara uvāca  ityuktvā hi mahānandā trivāraṃ śaśibhāskarau  pramāṇīkṛtya suprītyā sā taddhṛdayamaspṛśat  
atha tasyai sa vaiśyastu pradattvā ratnakaṃkaṇam  liṃgaṃ ratnamayaṃ tasya haste dattvedamabravīt  
vaiśyanātha uvāca  idaṃ ratnamayaṃ liṃgaṃ śaivaṃ matprāṇadavalla bham  rakṣaṇīyaṃ tvayā kānte gopanīyaṃ prayatnataḥ  
nandīśvara uvāca  evamastviti sā procya liṃgamādāya ratnajam  nāṭyamaṇḍapikā madhye nidhāya prāviśadgṛham  
sā tena saṃgatā rātrau vaiśyena viṭadharmiṇā  sukhaṃ suṣvāpa paryaṃke mṛdutalpopaśo bhite  
tato niśīthasamaye mune vaiśyapatīcchayā  akasmādutthitā vāṇī nṛtyamaṇḍapikāntare  
mahāprajvalito vahniḥ susamīrasahāyavān  nāṭyamaṇḍapikāṃ tāta tāmeva sahasāvṛṇot  
maṇḍape dahyamāne tu sahasotthāya saṃbhramāt  markaṭaṃ mocayāmāsa sā veśyā tatra bandhanāt  
sa markaṭo muktabandhaḥ kukkuṭena sahāmunā  bhiyā dūraṃ hi dudrāva vidhūyāgnikaṇānbahūn  
stambhena saha nirdagdhaṃ talliṃgaṃ śakalīkṛtam  dṛṣṭvā veśyā sa vaiśyaśca duraṃtaṃ duḥkhamāpatuḥ  
dṛṣṭvā hyātmasamaṃ liṃgaṃ dagdhaṃ vaiśyapatistadā  jñātuntadbhāvamantaḥsthammaraṇāya matindadhe  
niviśyetitarāṃ khedādvaiśyastāmāha duḥkhitām  nānālīlo maheśānaḥ kautukānnaradehavān  
vaiśyapatiruvāca  śivaliṃge tu nirbhinne dagdhe mahatprāṇavallabhe  satyaṃ vacmi na sandeho nāhaṃ jīvitumutsahe  
citāṃ kāraya me bhadre svabhṛtyaistvaṃ varairlaghu  śive manassamāveśya pravekṣyāmi hutāśanam  
yadi brahmendraviṣṇvādyā vārayeyuḥ sametya mām  tathāpyasmin kṣaṇe bhadre praviśāmi tyajāmyasūn  
nandīśvara uvāca  tamevaṃ dṛḍhanirbandhaṃ sā vijñāya suduḥkhitā  svabhṛtyaiḥ kārayāmāsa citāṃ svabhavanādbahiḥ  
tatassa vaiśyaśśiva eka eva pradakṣiṇīkṛtya samiddhamagnim  viveśa paśyatsu nareṣu dhīraḥ sukautukī saṃgatibhāvamicchuḥ  
dṛṣṭvā sā tadgatiṃ veśyā mahānandātivismitā  anutāpaṃ ca yuvatī prapede munisattama  
atha sā duḥkhitā veśyā smṛtvā dharma sunirmalam  sarvānbaṃdhujanānvīkṣya babhāṣe karuṇaṃ vacaḥ  
mahānandovāca  ratnakaṃkaṇamādāya mayā satyamudāhṛtam  dinatrayamahaṃ patnī vaiśyasyāmuṣya saṃmatā  
karmaṇā matkṛtenāyaṃ mṛto vaiśyaḥ śivavratī  tasmādahaṃ pravekṣyāmi sahānena hutāśanam  
svadharmacāriṇī tyaktamācāryyai satyavādibhiḥ  evaṃ kṛte mama prītyā satyaṃ mayi na naśyatu  
satyāśrayaḥ paro dharma satyena paramā gatiḥ  satyena svarga mokṣau ca satye sarvaṃ pratiṣṭhitam  
nandīśvara uvāca  iti sā dṛḍhanirvandhā vāryamāṇāpi bandhubhiḥ  satyalokaparā nārī prāṇāṃstyaktuṃ mano dadhe  
sarvasvaṃ dvijamukhyebhyo dattvā dhyātvā sadāśivam  tamagniṃ triḥ parikramya praveśābhimukhī hyabhūt  
tāṃ patantīṃ samiddhegnau svapadārpitamānasām  vārayāmāsa viśvātmā prādurbhūtaḥ sa vai śivaḥ  
sā taṃ vilokyākhiladevadevantrilocanaṃ candrakalāvataṃsam  śaśāṃkasūryānalakoṭibhāsaṃ stabdheva bhīteva tathaiva tasthau  
tāṃ vihvalāṃ suvitrasvāṃ vepamānāṃ jaḍīkṛtām  samāśvāsya galadbāṣpāṃ karau dhṛtvā'bravīdvacaḥ  
śiva uvāca  satyaṃ dharmaṃ ca dhairyaṃ ca bhaktiṃ ca mayi niścalām  parīkṣituṃ tvatsakāśaṃ vaiśyo bhūtvāhamāgataḥ  
mā yayāgniṃ samuddīpya dagdhante nāṭyamaṇḍapam  dagdhaṃ kṛtvā ratnaliṃgaṃ praviṣṭohaṃ hutāśanam  
sā tvaṃ satyamanusmṛtya praviṣṭāgniṃ mayā sahā  ataste saṃpradāsyāmi bhogāṃstridaśadurlabhān  
yadyadicchasi suśroṇi tadeva hi dadāmi te  tvadbhaktyāhaṃ prasannosmi tavādeyaṃ na vidyate  
nandīśvara uvāca  iti bruvati gaurīśe śaṃkare bhaktavatsale  mahānandā ca sā veśyā śaṃkarampratyabhāṣata  
veśyovāca  na me vāñchāsti bhogeṣu bhūmau svarge rasātale  tava pādāmbujasparśādanyatkiṃcinna kāmaye  
ye me bhṛtyāśca dāsyaśca ye cānye mama bāndhavāḥ  sarve tvaddarśanaparāstvayi sannyastavṛttayaḥ  
sarvānetānmayā sārddhaṃ ninīyātmaparampadam  punarjanmabhayaṃ ghoraṃ vimocaya namo'stu te  
nandīśvara uvāca  tatassa tasyā vacanampratinandya maheśvaraḥ  tāḥ sarvāśca tayā sārdhaṃ nināya svamparampadam  
vaiśyanāthāvatāraste varṇitaḥ paramo mayā  mahānandāsukhakaro bhaktānandapradassadā  
idaṃ caritraṃ paramaṃ pavitraṃ satāṃ ca sarvapradamāśu divyam  śivāvatārasya viśāmpatermahānandāmahāsaukhyakaraṃ vicitram  
idaṃ yaḥ śṛṇuyādbhaktyā śrāvayedvā samāhitaḥ  cyavate na svadharmātsa paratra labhate gatim  
nandīśvara uvāca  śṛṇu tāta pravakṣyāmi śivasya paramātmanaḥ  dvijeśvarāvatāraṃ ca saśivaṃ sukhadaṃ satām  
yaḥ pūrvaṃ varṇitastāta bhadrāyurnṛpasattamaḥ  yasminnṛṣabharūpeṇānugrahaṃ kṛtavāñchivaḥ  
taddharmasya parīkṣārthaṃ punarāvirbabhūva saḥ  dvijeśvarasvarūpeṇa tadeva kathayāmyaham  
ṛṣabhasya prabhāveṇa śatrūñjitvā raṇe prabhuḥ  prāptasiṃhāsanastāta bhadrāyuḥ saṃbabhūva ha  
candrāṃgadasya tanayā sīmantinyāḥ śubhāṃgajā  patnī tasyābhavadbrahmansusādhvī kīrtimālinī  
sa bhadrāyuḥ kadācitsvapriyayā gahanaṃ vanam  prāviśatsaṃvihārārthaṃ vasantasamaye mune  
atha tasminvane ramye vijahāra sa bhūpatiḥ  śaraṇāgatapālinyā tamāsyapriyayā saha  
atha taddharmadṛḍhatāṃ pratīkṣanparameśvaraḥ  līlāṃ cakāra tatraiva śivayā saha śaṅkaraḥ  
śivā śivaśca bhūtvobhau tadvane dvijadampatī  vyāghraṃ māyāmayaṃ kṛtvāvirbhūtau nijalīlayā  
athāvidūre tasyaiva dravantau bhayavihvalau  anvīyamānau vyāghreṇa rudantau tau babhūvatuḥ  
atha viddhau ca tau tāta bhadrāyuḥ sa mahīpatiḥ  dadarśa krandamānau hi śaraṇyaḥ kṣatriyarṣabhaḥ  
atha tau muniśārdūlaḥ svamāyādvijadampatī  bhadrāyuṣaṃ mahārājamūcaturbhayavihvalau  
dvijadampatī ūcatuḥ  pāhi pāhi mahārāja nāvubhau dharmavittama  eṣa āyāti śārdūlo jagdhumāvāṃ mahāprabho  
eṣa hiṃsraḥ kālasamaḥ sarvaprāṇibhayaṅkaraḥ  yāvanna khādati prāpya tāvannau rakṣa dharmavit  
nandīśvara uvāca  itthamākranditaṃ śrutvā tayośca nṛpatīśvaraḥ  ati śīghraṃ mahāvīraḥ sa yāvaddhanurādade  
tāvadabhyetya śārdūlastvaramāṇotimāyikaḥ  sa tasya dvijavaryyasya madhye jagrāha tāṃ vadhūm  
he nāthanātha he kānta hā śambho hā jagadguro  iti rorūyamāṇāṃ tāṃ vyāghro jagrāsa bhīṣaṇaḥ  
tāvatsa rājā niśitairbhallairvyāghramatāḍayat  na sa tairvivyathe kiṃcidgirīndra iva vṛṣṭibhiḥ  
sa śārdūlo mahāsattvo rājñaḥ svairakṛtavyathaḥ  balādākṛṣya tāṃ nārīmapākramata satvaraḥ  
vyāghreṇāpahṛtāṃ nārīṃ vīkṣya viprotivismitaḥ  laukikīṃ gatimāśritya rurodāti muhurmuhuḥ  
ruditvā cirakālaṃ ca sa vipro māyayeśvaraḥ  bhadrāyuṣaṃ mahīpālaṃ provāca madahārakaḥ  
dvijeśvara uvāca  rājanka te mahāstrāṇi kva te trāṇaṃ mahaddhanuḥ  kva te dvādaśasāhasramahānāgāyutambalam  
kinte khaḍgena śaṅkhena kiṃ te maṃtrāstravidyayā  kiṃ sattvena mahāstrāṇāṃ kiṃ prabhāveṇa bhūyasā  
tatsarvaṃ viphalaṃ jātaṃ yaccānyattvayi tiṣṭhati  yastvaṃ vanaukasāṃ ghātaṃ na nivārayituṃ kṣamaḥ  
kṣatrasyāyaṃ paro dharmo kṣatācca parirakṣaṇam  tasminkulocite dharme naṣṭe tvajjīvitena kim  
ārtānāṃ śaraṇāptānāṃ trāṇaṃ kurvanti pārthivāḥ  prāṇairarthaiśca dharmajñāstadvinā ca mṛtopamā  
ārtatrāṇavihīnānāṃ jīvitānmaraṇaṃ varam  dhaninānpānahīnānāṃ gārhasthyādbhikṣutā varam  
varaṃ viṣāśanaṃ prājñairvaramagnipraveśanam  kṛpaṇānāmanāthānāṃ dīnānāmaparakṣaṇāt  
nandīśvara uvāca  itthaṃ vilapitaṃ tasya svavīryyasya ca garhaṇam  niśamya nṛpatiḥ śokādātmanyevamacintayat  
aho me pauruṣaṃ naṣṭamadya devaviparyayāt  adya kīrtiśca me naṣṭā pātakamprāptamutkaṭam  
dharmaḥ kulocito naṣṭo mandabhāgyasya durmateḥ  nūnaṃ me sampado rājyamāyuṣyaṃ kṣayameṣyati  
adya cainaṃ dvijanmānaṃ hatadāraṃ śucārditam  hataśokaṃ kariṣyāmi dattvā prāṇānatipriyān  
iti niścitya manasā sa bhadrāyurnṛpottamaḥ  patitvā pādayostasya babhāṣe parisāntvayan  
bhadrāyuruvāca  kṛpāṃ kṛtvā mayi brahman kṣatrabandhau hataujasi  śokantyaja mahāprājña dāsyāmyadya tu vāñchitam  
idaṃ rājyamiyaṃ rājñī mamedañca kalevaram  tvadadhīnamidaṃ sarvaṃ kinte'bhilaṣitaṃ varam  
brāhmaṇa uvāca  kimādarśena cāndhasya kiṃ gṛherbhaikṣyajīvinaḥ  kimpustakena mūḍhasya nistrīkasya dhanena kim  
ato'haṃ hatapatnīko bhuktabhogo na karhicit  imāntavāgramahiṣīṃ kāmaye dīyatāmiti  
dātā rasāntavittasya rājyasya gajavājinām  ātmadehasya yasyāpi kalatrasya na karhicit  
paradāropabhogena yatpāpaṃ samupārjitam  na tatkṣālayituṃ śakyaṃ prāyaścittaśatairapi  
brāhmaṇa uvāca  āstāṃ brahmavadhaṃ ghoramapi madyaniṣevaṇam  tapasā vidhamiṣyāmi kiṃ punaḥ pāradārikam  
tasmātprayaccha bhāryāṃ svāmiyāṃ kāmo na me'paraḥ  arakṣaṇādbhayārtānāṃ gantāsi nirayandhruvam  
nandīśvara uvāca  iti vipragirā bhītaścintayāmāsa pārthivaḥ  arakṣaṇānmahāpāpaṃ patnīdānantato varam  
ataḥ patnīṃ dvijāgryāya dattvā nirmuktakilviṣaḥ  sadyo vahniṃ pravekṣyāmi kīrtiśca viditā bhavet  
iti niścitya manasā samujjvālya hutāśanam  tamāhūya dvijaṃ cakre patnīdānaṃ sahodakam  
svayaṃ snātaḥ śucirbhūtvā praṇamya vibudheśvarān  tamagniṃ triḥ parikramya śivaṃ dadhyau samāhitaḥ  
tamathāgniṃ patiṣyantaṃ svapadāsaktacetasam  pratyaṣedhata viśveśaḥ prādurbhūto dvijeśvaraḥ  
tamīśvaraṃ pañcamukhaṃ trinetraṃ pinākinaṃ candrakalāvataṃsam  pralambapiṃgāsujaṭākalāpaṃ madhyāhnasadbhāskarakoṭitejasam  
mṛṇālagauraṃ gajacarmavāsasaṃ gaṃgātaraṅgokṣitamaulideśakam  nāgendrahārāvalikaṇṭhabhūṣaṇaṃ kirīṭakācyaṃgadakaṃkaṇojjvalam  
śūlāsikhaṭvāṃgakuṭhāracarmamṛgābhayāṣṭāṃgapinākahastam  vṛṣoparisthaṃ śitikaṇṭhabhūṣaṇaṃ prodbhūtamagre sa nṛpo dadarśa  
tatombarāddrutaṃ peturddivyāḥ kusumavṛṣṭayaḥ  praṇedurdevatūryyāṇi devyaśca nanṛturjaguḥ  
tatrājagmuḥ stūyamānā harirbrahmā tathāsurāḥ  indrādayo nāradādyā munayaścāpare'pi ca  
tadotsavo mahānāsīttatra bhaktipravardhanaḥ  sati paśyati bhūpāle bhaktinamrīkṛtāñjalau  
taddarśanānandavijṛmbhitāśayaḥ pravṛddhavāṣpāmbuviliptagātraḥ  prahṛṣṭaromā sa hi gadgadākṣarastuṣṭāva gīrbhirmukulīkṛtāṃjaliḥ  
tatassa bhagavānrājñā saṃstutaḥ parameśvaraḥ  prasannaḥ saha pārvatyā tamuvāca dayānidhiḥ  
rājaṃste parituṣṭohaṃ bhaktyā tvaddharmato'dhikam  varaṃ brūhi sapatnīkamprayacchāmi na saṃśayaḥ  
tava bhāvaparīkṣārthaṃ dvijo bhūtvāhamāgataḥ  vyāghreṇa yā parigrastā sākṣāddevī śivā hi sā  
vyāghro māyāmayo yaste śarairakṣata vigrahaḥ  dhīratāndraṣṭukāmaste patnī yācitavānaham  
nandīśvara uvāca  ityākarṇya prabhorvākyaṃ sa bhadrāyurmahīpatiḥ  puna praṇamya saṃstūya svāminaṃ natako'bravīt  
bhadrāyuruvāca  eka eva varo nātha yadbhavānparameśvaraḥ  bhavatāpaprataptasya mama pratyakṣatāṃ gataḥ  
yaddadāsi punarnātha varaṃ svakṛpayā prabho  vṛṇehaṃ paramaṃ tyakto varaṃ hi varadarṣabhāt  
vajrabāhuḥ pitā me hi sapa tnīko maheśvara  sapatnīkastvahaṃ nātha sadā tvatpādasevakaḥ  
vaiśyaḥ padmākaro nāma tatputrassanayābhidhaḥ  sarvānetānmaheśāna sadā tvaṃ pārśvagānkuru  
nandīśvara uvāca  atha rājñī ca tatpatnī pramattā kīrtimālinī  bhaktyā prasādya giriśaṃ yayāce varamuttamam  
satyuvāca  candrāṃgado mama pitā mātā sīmantinī ca me  tayoryāce mahādeva tvatpāśve sannidhiṃ mudā  
nandīśvara uvāca  evamastviti gaurīśaḥ prasanno bhaktavatsalaḥ  tayoḥ kāmavarandattvā kṣaṇādantarhito'bhavat  
bhadrāyurapi suprītyā prasādamprāpya śūlinaḥ  sahitaḥ kīrtimālinyā bubhuje viṣayānbahūn  
kṛtvā varṣāyutarājyamavyāhataparākramaḥ  rājyaṃ vikṣipya tanaye jagāma śivasannidhim  
candrāṃgadopi rājendro rājñī sīmantinī ca sā  bhaktyā saṃpūjya giriśaṃ jagmatuḥ śāmbhavaṃ padam  
dvijeśvarāvatāraste varṇitaḥ paramo mayā  maheśvarasya bhadrāyuparamānandadaḥ prabho  
idaṃ caritraṃ paramaṃ pavitraṃ śivāvatārasya pavitrakīrtteḥ  dvijeśasaṃjñasya mahādbhutaṃ hi śṛṇvanpaṭhañśambhupadamprayāti  
ya idaṃ śṛṇuyānnityaṃ śrāvayedvā samāhitaḥ  na ścotati svadharmātsa paratra labhate gatim  
nandīśvara uvāca  śṛṇu prājña pravakṣyāmi śivasya paramātmanaḥ  avatāraṃ purānandaṃ yātināthāhvayaṃ mune  
arbudācalasaṃjñe tu parvate bhillavaṃśajaḥ  āhukaśca tadabhyāśe vasatisma munīśvara  
tatpatnī hyāhukā nāma babhūva kila suvratā  ubhāvapi mahāśaivāvāstāntau śivapūjakau  
kasmiṃścitsamaye bhillaḥ śivabhaktirataḥ sadā  āhārārthaṃ svapatnyāśca sudūraṃ sa gato mune  
etasminnantare tatra gehe bhillasya śaṅkaraḥ  bhūtvā yativapuḥ sāyaṃ parīkṣārthaṃ samāyayau  
tasminnavasare tatrājagāma sa gṛhādhipaḥ  pūjanaṃ ca yatīśasya cakāra premataḥ sudhīḥ  
tadbhāvasya parīkṣārthaṃ yatirūpassa śaṃkaraḥ  mahālīlātaraḥ prītyā bhītaṃ provāca dīnagīḥ  
yatinātha uvāca  adya sthalaṃ nivāsārthaṃ dehi me prātareva hi  yāsyāmi sarvathā bhilla svasti syāttava sarvadā  
bhilla uvāca  tyamproktaṃ tvayā svāmiñśṛṇu madvacanaṃ ca te  ati svalpaṃ sthalaṃ me hi syānnivāsaḥ kathantava  
nandīśvara uvāca  ityuktassa yatistena gamanāya matindadhe  tāvadbhillyā vacaḥ proktaṃ svāminaṃ saṃvicāryya vai  
bhillyuvāca  svāmindehi yateḥsthānaṃ vimukhaṃ kuru mātithim  gṛhadharmaṃ vicāryya tvamanyathā dharmasaṃkṣayaḥ  
sthīyatānte gṛhābhyaṃtaḥ sukhena yatinā saha  ahaṃ bahiḥ sthitiṃ kuryyāmāyudhāni bṛhantyapi  
nandīśvara uvāca  tasyāstadvacanaṃ śrutvā bhillyā dharmānvitaṃ śivam  svapatnyā manasā tena bhillena ca vicāritam  
striyaṃ bahiśca niṣkāsya kathaṃ stheyaṃ mayā bahe  yateranyatra gamanamadharmmakaramātmanaḥ  
dvayamapyucitaṃ naiva sarvathā gṛhamedhinaḥ  yadbhāvi tadbhavedeva mayā stheyaṃ gṛhādbahiḥ  
ityāgrahantadā kṛtvā gṛhāntaḥ sthāya tau mudā  svāyudhāni ca saṃsthāpya bhillo'tiṣṭhadgṛhādbahiḥ  
rātrau tampaśavaḥ krūrā hiṃsakāḥ samapīḍayan  tenāpi ca yathāśakti kṛto yatno mahāṃstadā  
evaṃ yatnaṃ prakurvāṇa sa bhillo balavānapi  prārabdhātpreritairhiṃsrairbalādāsīcca bhakṣitaḥ  
prātarutthāya sa yatirdṛṣṭvā hiṃsraiśca bhakṣitam  bhillaṃ vane caraṃtaṃ vai duḥkhito'bhūdatīva hi  
dukhitaṃ taṃ yatindṛṣṭvā bhillī sā duḥkhitāpi hi  dhairyātsvaduḥkhaṃ saṃhṛtya vacanaṃ cedamabravīt  
bhillyuvāca  kimarthaṃ kriyate duḥkhaṃ bhadraṃ jātaṃ yate'dhunā  dhanyoyaṃ kṛtakṛtyaśca yajjāto mṛtyurīdṛśaḥ  
ahaṃ cainaṃ gamiṣyāmi bhasma bhūtvānale yate  citāṃ kāraya suprītyā strīṇāṃ dharmaḥ sanātanaḥ  
iti tadvacanaṃ śrutvā hitaṃ matvā svayaṃ yatiḥ  citāṃ vyaracayatsā hi praviveśa svadharmataḥ  
etasminnantare sākṣātpuraḥ prādurabhūcchivaḥ  dhanye dhanye iti prītyā praśaṃsastāṃ haro'bravīt  
hara uvāca  varaṃ brūhi prasannosmi tvadācaraṇato'naghe  tavādeyaṃ na vai kiṃcidvaśyo'haṃ te viśeṣataḥ  
nandīśvara uvāca  tacchutvā śambhuvacanaṃ paramānandadāyakam  sukhaṃ prāptaṃ viśeṣeṇa na kiṃcitsmaraṇaṃ yayau  
tasyāstadgatimālakṣya suprasanno haro'bhavat  uvāca ca punaḥ śambhurvaraṃ brūhīti tāmprabhuḥ  
śiva uvāca  ayaṃ yatiśca madrūpo haṃsarūpo bhaviṣyati  parajanmani vāṃ prītyā saṃyoga kārayiṣyati  
bhillaśca vīrasenasya naiṣadhe nagare vare  mahānputro nalo nāma bhaviṣyati na saṃśayaḥ  
tvaṃ sutā bhīmarājasya vaidarbhe nagare'naghe  damayantī ca vikhyātā bhaviṣyasi guṇānvitā  
yuvāṃ cobhau militvā ca rājabhogaṃ suvistaram  bhuktvā muktiṃ ca yogīndrerlapsyethe durlabhāṃ dhruvam  
nandīśvara uvāca  ityuktvā ca svayaṃ śambhurliṅgarūpo'bhavattadā  tasmānna calito dharmādacaleśa iti smṛtaḥ  
sa bhilla āhukaścāpi vīrasenasuto'bhavat  naiṣadhe nagare tāta nalanāmā mahānṛpaḥ  
āhukā sā mahābhillī bhīmasya tanayā'bhavat  vaidarbhe nagare rājño damayantīti viśrutā  
yatināthāhvayassopi haṃsarūpo'bhavacchivaḥ  vivāhaṃ kārayāmāsa damayantyā nalena vai  
pūrvasatkārarūpeṇa mahāpuṇyena śaṃkaraḥ  haṃsarūpaṃ vidhāyaiva tābhyāṃ sukhamadātprabhuḥ  
śivo haṃsāvatāro hi nānāvārtāvicakṣaṇaḥ  damayantyā nalasyāpi paramānandadāyakaḥ  
idaṃ caritaṃ paramaṃ pavitraṃ śivāvatārasya pavitrakīrteḥ  yatīśasaṃjñasya mahādbhutaṃ hi haṃsāhvayasyāpi vimuktidaṃ hi  
yatīśabrahmahaṃsākhyāvatāracaritaṃ śubham  śṛṇuyācchrāvayedyo hi sa labheta parāṃ gatim  
idamākhyānamanaghaṃ sarvakāmaphalapradam  svargyaṃ yaśasyamāyuṣyaṃ bhaktivardhanamuttamam  
śrutvaitaccacaritaṃ śambhoryatihaṃsasvarūpayoḥ  iha sarvasukhambhuktvā so'nte śivapuraṃ vrajet  
iti śrīśivamahāpurāṇe tṛ śatarudrasaṃhi yatināthabrahmahaṃsāhvayaśivāvatāracaritavarṇanaṃ nāmāṣṭāviṃśo'dhyāyaḥ  
nandīśvara uvāca  sanatkumāra śambhostvavatāraṃ paramaṃ śṛṇu  nabhagajñānadaṃ kṛṣṇadarśanāhvayamuttamam  
ikṣvākupramukhā āsanśrāddhadevasutāśca ye  nabhagastatra navamo nābhagastatsutaḥ smṛtaḥ  
ambarīṣassutastasya viṣṇubhakto babhūva saḥ  yasyopari prasannobhūddurvāsā brahmabhaktitaḥ  
pitāmaho'mbarīṣasya nabhago yaḥ prakīrtitaḥ  taccaritaṃ śṛṇu mune yasmai jñānamadācchivaḥ  
nabhago manuputrastu paṭhanārthaṃ subuddhi mān  cakre gurukule vāsaṃ bahukālaṃ jitendriyaḥ  
etasminsamaye te vā ikṣvākupramukhāssutāḥ  tasmai bhāgamakalpyaiva bhejurbhāgānnijānkramāt  
svaṃsvaṃ bhāgaṃ gṛhītvā te bubhujū rājyamuttamam  aviṣādaṃ mahābhāgā pitrādeśātsubuddhayaḥ  
sa paścādāgatastatra brahmacārī gurusthalāt  nabhago'dhītya sarvāśca sāṃgopāṃgāḥ śrutīḥ kramāt  
bhrātṛnvilokya nabhago vibhaktānsakalānnijān  dāyārthī prāha tānsnehādikṣvākupramukhānmune  
nabhaga uvāca  bhrātarobhaktakaṃ mahyaṃ dāyaṃ kṛtvā yathātatham  sarve vibhaktāssuprītyā svadāyārthāgatāya ca  
tadā vismṛtamasmābhiridānīṃ pitaraṃ tava  vibhajāmo vayaṃ bhāgaṃ taṃ gṛhāṇa na saṃśayaḥ  
tacchutvā bhrātṛvacanaṃ nabhagaḥ paravismṛtaḥ  tadopakaṇṭhamāgatya pitaraṃ samabhāṣata  
nabhaga uvāca  he tāta bhrātaraḥ sarve tyaktvā māṃ nyabhajaṃśca te  paṭhanārthaṃ gataścāhaṃ brahmacārī guroḥ kule  
tata āgatya me pṛṣṭā dāyadānārthamādarāt  te tvāmūcurvibhāgaṃ me tadarthamahamāgataḥ  
nandīśvara uvāca  tadākarṇya vacastasya pitā taṃ prāha vismitaḥ  āśvāsya śrāddhadevassa satyadharmarataṃ mune  
manuruvāca  taduktaṃ mādṛthāstāta pratāraṇakaraṃ hi tat  na hyahaṃ paramaṃ dāyaṃ sarvathā bhogasādhanam  
tathāpi dāyabhāvena datto'haṃ taiḥ pratāribhiḥ  tava vai jīvanopāya vadāmi śṛṇu tattvataḥ  
satramāṃgirasā viprāḥ kurvaṃtyadya sumedhasaḥ  tatra karmaṇi muhyanti ṣaṣṭhaṃ ṣaṣṭhamahaḥ prati  
tatra tvaṃ gaccha nabhaga tān suśaṃsa mahākave  sūkte dve vaiśvadeve hi satraṃ śuddhaṃ hi tadbhavet  
tatkarmaṇi samāpte hi svayānto brāhmaṇāśca te  dhanaṃ dāsyanti te tuṣṭāssvasatrapariśeṣitam  
nandīśvara uvāca  tadākarṇya piturvākyaṃ nabhagaḥ satyasāravān  jagāma tatra suprītyā yatra tatsatramuttamam  
tadāhaḥ karmaṇi mune satre tasminsa mānavaḥ  sūkte dve vaiśvadeve hi provāca spaṣṭatassudhīḥ  
samāpte karmaṇi tato viprā āṃgirasāśca te  tasmai dattvā yayuḥ svargaṃ svaṃsvaṃ satrāvaśeṣitam  
tattadā svīkariṣyaṃtaṃ susatrapariśeṣitam  vijñāya giriśaḥ sadya āvirbhūta sadūtikṛt  
sarvāṃgasundaraḥ śrīmānpuruṣaḥ kṛṣṇadarśanaḥ  bhāvaṃ samīkṣituṃ bhāgaṃ dātuṃ jñānaṃ paraṃ ca tat  
atho sa śaṃkaraḥ śambhuḥ parīkṣākara īśvaraḥ  uvācottarato'bhyetya nabhagaṃ taṃ hi mānavam  
īśvara uvāca  kastvaṃ gṛhṇāsi puruṣa mamedaṃ vāstukaṃ vasu  preṣitaḥ kena tatsarvaṃ satyaṃ vada mamāgrataḥ  
nandīśvara uvāca  tacchutvā tadvacastāta mānavo nabhagaḥ kavi  pratyuvāca vinītātmā puruṣaṃ kṛṣṇadarśanam  
nabhagaḥ uvāca  mamedamṛṣibhirdattaṃ vasu yajñagataṃ khalu  kathaṃ vārayase māṃ tvaṃ gṛhṇataṃ kṛṣṇadarśanam  
nandīśvara uvāca  ākarṇya nābhagaṃ vākyamidaṃ satyamudīritam  pratyuvāca prasannātmā puruṣaḥ kṛṣṇadarśanaḥ  
kṛṣṇadarśana uvāca  vivāde'sminhi nau tāta pramāṇaṃ janakastava  yāhi tampṛccha sa brūyāttatpramāṇantu satyataḥ  
nandīśvara uvāca  tadākarṇya vacastasya nabhago mānavaḥ kaviḥ  āgacchatpitaraṃ prītyā taduktaṃ pṛṣṭavānmune  
putroditaṃ samākarṇya śrāddhadevassa vai manuḥ  smṛtvā śivapadāmbhojaṃ prāptasmṛtiruvāca tam  
manuruvāca  he tāta śṛṇu madvākyaṃ sa devaḥ puruṣaḥ śivaḥ  tasyaiva sakalaṃ vastu yajñaprāptaṃ viśeṣataḥ  
adhvarorvaritaṃ vastu rudrabhāgaḥ prakīrtitaḥ  ityapi prājñavādo hi kvacijjātastadicchayā  
sa deva īśvaraḥ sarvaṃ vastvarhati na saṃśayaḥ  yajñāvaśiṣṭaṃ kimuta pare tasyecchayā vibhoḥ  
anugrahārthamāyātastava tadrūpataḥ prabhuḥ  tatra tvaṃ gaccha nabhaga prasannaṃ kuru satyataḥ  
kṣamāpaya svāparādhaṃ supraṇamya stutiṃ kuru  sarvaprabhussa eveśo yajñādhīśo'khileśvaraḥ  
viṣṇubrahmādayo devāḥ siddhāssarvarṣayo'pi hi  tadanugrahatastāta samarthaḥ sarvakarmaṇi  
kimbahūktyātmajaśreṣṭha gaccha tatrāśu māciram  prasādaya mahādevaṃ sarvathā sakaleśvaram  
nandīśvara uvāca  ityuktvā sa manuḥ śrāddhadevaśca tanayaṃ drutam  preṣayāmāsa nikaṭaṃ śambhosso'pi sametya tam  
nabhagaśca praṇamyāśu sāñjalirnatamastakaḥ  provāca suprasannātmā vinayena mahāmatiḥ  
nabhaga uvāca  idaṃ taveśa sarvaṃ hi vastu tribhuvane hi yat  ityāha me pitā nūnaṃ kimutādhvaraśeṣitam  
ajānatā mayā nātha yaduktantadvaco bhramāt  aparādhantvaṃ kṣamasva śirasā tvāṃ prasādaye  
ityuktvā nabhagassotidīnadhīstu kṛtāñjaliḥ  tuṣṭāva taṃ maheśānaṃ kṛṣṇadarśanamānataḥ  
śrāddhadevo'pi śuddhātmā natakassāñjalissudhīḥ  tuṣṭāva taṃ prabhuṃ natvā svāparādhaṃ kṣamāpayat  
etasminnantare tatra viṣṇurbrahmākhilaḥ sudhīḥ  vāsavādyāḥ samājagmuḥ siddhāśca munayo'pi hi  
mahotsavaṃ prakurvantaḥ sukṛtālayo'khilāḥ  tuṣṭuvurnatakā bhaktyā supraṇamya pṛthakpṛthak  
atha rudraḥ prasannātmā kṛpādṛṣṭyā vilokya tān  uvāca nabhagaṃ prītyā sasmitaṃ kṛṣṇadarśanaḥ  
kṛṣṇadarśana uvāca  yatte pitāvadaddharmyaṃ vākyantattu tathaiva hi  tvayāpi satyamuktaṃ tatsādhustvannātra saṃśayaḥ  
ato'haṃ suprasanno'smi sarvathā suvratena te  dadāmi kṛpayā te hi jñānambrahma sanātanam  
mahājñānī bhava tvaṃ hi savipro nabhagaṃ drutam  gṛhāṇa vastvidaṃ sarvaṃ maddattaṃ kṛpayādhunā  
iha sarvasukhaṃ bhuṅkṣva nirvikāraṃ mahāmate  sugatiṃ prāpsyasi tvaṃ hi savipraḥ kṛpayā mama  
nandīśvara uvāca  ityuktvā tāta bhagavānsa rudraḥ satyavatsalaḥ  sarveṣāmpaśyatānteṣāntatraivāntardadhe haraḥ  
viṣṇurbrahmāpi devādyāssarve te munisattama  svaṃsvaṃ dhāma yayuḥ prītyā tasyai natvā diśe mudā  
saputraḥ śrāddhadevo'pi svasthānamagamanmudā  bhuktvā bhogānsuvipulānso'nte śivapura yayau  
itthante kīrtito brahmannavatāraḥ śivasya hi  kṛṣṇadarśananāmā vai nabhagānandadāyakaḥ  
idamākhyānamanaghaṃ bhuktimuktipradaṃ satām  paṭhatāṃ śṛṇvatāṃ vāpi sarva kāmaphalapradam  
ya etaccaritamprātassāyaṃ ca smarate sudhīḥ  kavirbhavati mantrajño gatimante labhetparām  
iti śrīśivamahāpurāṇe tṛtīyāyāṃ śatarudrasaṃhitāyāṃ nandīśvarasanatkumārasaṃvāde kṛṣṇadarśanaśivāvatāravarṇanaṃnāmaikonatriṃśo'dhyāyaḥ  
nandīśvara uvāca  śṛṇu tvaṃ brahmaputrādyāvatāraṃ parameśituḥ  avadhūteśvarāhvaṃ vai śakragarvāpahārakam  
śakraḥ purā hi saguruḥ sarvadevasamanvitaḥ  darśanaṃ kartumīśasya kailāsamagamanmune  
atha gurvindrayorjñātvāgamanaṃ śaṃkarastayoḥ  parīkṣituṃ ca tadbhāvaṃ svadarśanaratātmanoḥ  
avadhūtasvarūpo'bhūnnānālīlākaraḥ prabhuḥ  digaṃbaro mahābhīmo jvaladagnisamaprabhaḥ  
so'vadhūtasvarūpo hi mārgamāruddhya sadgatiḥ  laṃbamānapaṭaḥ śaṃbhuratiṣṭhacchobhitākṛtiḥ  
atha tau guruśakrau ca gacchantau śiva sannidhim  adrāṣṭāṃpuruṣaṃ bhīmaṃ mārgamadhye'dbhutākṛtim  
atha śakro mune'pṛcchatsvādhikāreṇa durmadaḥ  puruṣaṃ taṃ svamārgāntaḥ sthitamajñāya śaṃkaram  
śakra uvāca  kastvaṃ digaṃbarākārāvadhūtaḥ kuta āgataḥ  kinnāma tava vikhyātaṃ tattvato vada me'ciram  
svasthāne saṃsthitaḥ śaṃbhuḥ kimvānyatra gato'dhunā  darśanārthaṃ hi tasyāhaṃ gacchāmi sagurussuraiḥ  
nandīśvara uvāca  śakreṇetthaṃ sa pṛṣṭaśca kiṃcinnovāca pūruṣaḥ  līlāgṛhītadehassa śaṅkaro madahā prabhuḥ  
śakraḥ punarapṛcchattaṃ novāca sa digaṃbaraḥ  avijñātagatiśśambhurmahākautukakārakaḥ  
punaḥ purandaro'pṛcchttrailokyādhipatissvarāṭ  tūṣṇīmāsa mahāyogī mahālīlākarassa vai  
itthaṃ punaḥ punaḥ pṛṣṭaḥ śakreṇa sa digambaraḥ  novāca kiṃcidbhagavāñśakradarppajighāṃsayā  
atha cukrodha deveśastrailokyaiśvaryyagarvitaḥ  uvāca vacanaṃ krodhāttaṃ nirbhartsya jaṭādharam  
indra uvāca  pṛcchamāno'pi re mūḍha nottaraṃ dattavānasi  atastvāṃ hanmi vajreṇa kaste trātāsti durmate  
ityudīryya tato vajrī saṃnirīkṣya krudhā hi tam  hantundigambaraṃ vajramudyataṃ sa cakāra ha  
vajrahastaṃ ca taṃ dṛṣṭvā śakraṃ śīghraṃ sadāśivaḥ  cakāra stambhanaṃ tasya vajrapātasya śaṃkaraḥ  
tataḥ sa puruṣaḥ kuddhaḥ karālākṣo bhayaṃkaraḥ  drutameva prajajvāla tejasā pradahanniva  
bāhupratiṣṭambhabhuvā manyunāntaśśacīpatiḥ  samadahyata bhogīva maṃtraruddhaparākramaḥ  
dṛṣṭvā vṛhaspatistvenamprajvalantaṃ svatejasā  puruṣaṃ taṃ dhiyāmāsa praṇanāma haraṃ drutam  
kṛtāñjalipuṭo bhūtvā tato gururudāradhīḥ  daṇḍavatkau punarnatvā prabhuṃ tuṣṭāva bhaktitaḥ  
gururuvāca  devadeva mahādeva śaraṇāgatavatsala  prasanno bhava gaurīśa sarveśvara namo'stu te  
māyayā mohitāssarve brahmaviṣṇvādayopi te  tvāṃ na jānanti tattvena jānanti tvadanugrahāt  
nandīśvara uvāca  bṛhaspatiriti stutvā sa tadā śaṃkaramprabhum  pādayoḥ pātayāmāsa tasyeśasya purandaram  
tatastāta surācāryyaḥ kṛtāñjalirudāradhīḥ  bṛhaspatiruvācedaṃ praśrayāvanataḥ sudhīḥ  
bṛhaspatiruvāca  dīnanātha mahādeva praṇatantava pādayoḥ  samuddhara ca māṃ tattvaṃ krodhaṃ na praṇayaṃ kuru  
tuṣṭo bhava mahādeva pāhīndraṃ śaraṇāgatam  vahnireṣa samāyāti bhālanetrasamudbhavaḥ  
 nandīśvara uvāca  ityākarṇya gurorvākyamavadhūtākṛtiḥ prabhuḥ  uvāca karuṇāsiṃdhurvihasansa sadūtikṛt  
avadhūta uvāca  krodhācca nissṛtantejo dhārayāmi svanetrataḥ  kathaṃ hi kaṃcukīṃ sarpassaṃdhatte cojjñitāṃ punaḥ  
nandīśvara uvāca  iti śrutvā vacastasya śaṃkarasya bṛhaspatiḥ  uvāca sāñjalirbhūyo bhayavyākulamānasaḥ  
 bṛhaspatiruvāca  he deva bhagavanbhaktā anukampyāḥ sadaiva hi  bhaktavatsalanāmeti svaṃ satyaṃ kuru śaṃkara  
kṣeptumanyatra deveśa svatejo'tyugramarhasi  uddhartā sarvabhaktānāṃ samuddhara purandaram  
nandīśvara uvāca  ityukto guruṇā rudro bhaktavatsalanāmabhāk  pratyuvāca prasannātmā surejyampraṇatārtihā  
rudra uvāca  prītastehaṃ surācāryya dadāmi varamuttamam  indrasya jīvadānena jīveti tvaṃ prathāmvraja  
samudbhūto'nalo yoyaṃ bhālanetrātsurā sahaḥ  enantyakṣyāmyahaṃ dūre yathendraṃ naiva pīḍayet  
 nandīśvara uvāca  ityuktvā sa kare dhṛtvā svatejo'nalamadbhutam  bhālanetrasamudbhūtaṃ prākṣipallavaṇāmbhasi  
atho śivasya tattejo bhālanetrasamudbhavam  kṣiptaṃ ca lavaṇāmbhodhau sadyo bālo babhūva ha  
sa jalandharanāmābhūtsindhuputro'sureśvaraḥ  taṃ jaghāna maheśāno devaprārthanayā prabhuḥ  
itthaṃ kṛtvā sucaritaṃ śaṃkaro lokaśaṃkaraḥ  avadhūtasvarūpeṇa tataścāntarhito'bhavat  
babhūvuḥ sakalā devāḥ sukhinaścātinirbhayāḥ  guruśakrau bhayānmuktau jagmatuḥ sukhamuttamam  
yadarthe gamanodyuktau darśanaṃ prāpya tasya tau  kṛtārthau guruśakrau hi svasthānaṃ jagmaturmudā  
avadhūteśvarāhvo'vatāraste kathito mayā  parameśasya paramānandadaḥ khaladaṇḍadaḥ  
idamākhyānamanaghaṃ yaśasyaṃ svargyameva ca  bhuktimuktipradaṃ divyaṃ sarvakāmaphalapradam  
ya idaṃ śṛṇuyānnityaṃ śrāvayedvā samāhitaḥ  iha sarvasukhaṃ bhuktvā sonte śivagatiṃ labhet  
iti śrīśivamahāpurāṇe tṛtīyāyāṃ śatarudrasaṃhitāyāṃ nandī śvarasanatkumārasaṃvāde avadhūteśvaraśivāvatāracaritravarṇanaṃ nāma triṃśo'dhyāyaḥ  
nandīśvara uvāca  atha vakṣye muniśreṣṭha śambhoḥ śṛṇvavatārakam  svabhaktadayayā vipra nārīsandehabhaṃjakam  
āsītsatyaratho nāmnā vidarbhaviṣaye nṛpaḥ  dharmmātmā satyaśīlaśca mahāśaivajanapriyaḥ  
tasya rājñassudharmeṇa mahīṃ pālayato mune  mahānkālo vyatīyāya sukhena śivadharmmataḥ  
kadācittasya rājñastu śālvaiśca purarodhibhiḥ  mahānraṇo babhūvātha bahusainyairbaloddhataiḥ  
sa vidarbhanṛpaḥ kṛtvā sārdhaṃ tairdāruṇaṃ raṇam  pranaṣṭorubalaḥ śālvairnihato daivayogataḥ  
tasminnṛpe hate yuddhe śālvaistu bhayavihvalāḥ  sainikā hataśeṣāśca mantribhissaha dudruvuḥ  
atha tasya mahārājñī rātrau svapurato mune  saṃruddhā ripubhiryatnādantarvatnī bahiryayau  
nirgatā śokasaṃtaptā sā rājamahiṣī śanaiḥ  prācīṃ diśaṃ yayau dūraṃ smarantīśapadāmbujam  
atha prabhāte sā rājñī dadarśa vimalaṃ saraḥ  atītā dūramadhvānaṃ dayayā śaṅkarasya hi  
tatrāgatya priyā rājñassaṃtaptā sukumāriṇī  nivāsārthaṃ sarastīre chāyāvṛkṣamupāśrayat  
tatra daivavaśādrājñī muhūrtte sadguṇānvite  asūta tanayaṃ divyaṃ sarvalakṣaṇalakṣitam  
atha tajjananī daivāttṛṣitāti nṛpāṅganā  sarovatīrṇā pānārthaṃ grastā grāheṇa pāthasi  
sa suto jātamātrastu kṣutpipāsārddito bhṛśam  ruroda ca sarastīre vinaṣṭa pitṛmātṛkaḥ  
tasminvane krandamāne jātamātre sute mune  kṛpānvito maheśo'bhūdantaryāmī sa rakṣaka  
preritā manasā kācidīśena trāsahāriṇā  akasmādāgatā tatra bhramantī bhaikṣyajīvinī  
sā tvekahāyanaṃ bālaṃ vahantī vidhavā nijam  anāthamekaṃ kraṃdantaṃ śiśuntatra dadarśa ha  
sā dṛṣṭvā tatra tambālaṃ vane nirmanuje mune  vismitāti dvijastrī sā cicintaṃ hṛdaye bahu  
aho sumahadāścaryyamidaṃ dṛṣṭammayādhunā  asaṃbhāvyamakathyaṃ ca sarvathā manasā girā  
acchinnanābhināloyaṃ rasāyāṃ kevalaṃ śiśuḥ  śete mātṛvihīnaśca krandaṃstejasvināṃ varaḥ  
asya pitrādayaḥ ke'pi na santīha sahāyinaḥ  kāraṇaṃ kiṃ babhūvātha hyaho daivabalaṃ mahat  
na jāne kasya putro'yamasya jñātātra kopi na  yataḥ pṛcchāmyasya janya jātā ca karuṇā mayi  
icchāmyenaṃ poṣituṃ hi bālamaurasaputravat  saṃpraṣṭuṃ notsahe'jñātvā kulajanmādi cāsya vai  
nandīśvara uvāca  iti saṃcintyamānāyāṃ tasyāṃ vipravarastriyām  kṛpāṃ cakāra mahatīṃ śaṃkaro bhaktavatsala  
dadhre bhikṣusvarūpaṃ hi mahālīlo maheśvaraḥ  sarvathā bhaktasukhado nirupādhiḥ svayaṃ sadā  
tatrājagāma sahasā sa bhikṣuḥ parameśvaraḥ  yatrāsti saṃdehavatī dvijastrī jñātumicchatī  
bhikṣuvaryyasvarūpo'sāvavijñātagatiḥ prabhuḥ  tāmāha vipravanitāṃ vihasya karuṇānidhiḥ  
bhikṣuvaryya uvāca  sandehaṃ kuru no citte viprabhāmini mā khida  rakṣainambālakaṃ prītyā supavitraṃ svaputrakam  
anena śiśunā śreyaḥ prāpsyase na cirātparam  puṣṇīhi sarvathā hyenaṃ mahātejasvinaṃ śiśum  
nandīśvara uvāca  ityuktavantaṃ taṃ bhikṣusvarūpaṃ karuṇānidhim  sā vipravanitā śambhuṃ prītyā papraccha sādaram  
vipravanitovāca  tvadājñayainaṃ bālaṃ hi rakṣiṣyāmi svaputravat  paukṣyāmi nātra sandeho madbhāgyāttvamihāgataḥ  
tathāpi jñātumicchāmi viśeṣeṇa tu tattvataḥ  koyaṃ kasya sutaścāyaṃ kastvamatra samāgataḥ  
muhurmama samāyāti jñānaṃ bhikṣuvara prabho  tvaṃ śivaḥ karuṇāsindhustvadbhaktoyaṃ śiśuḥ purā  
kenacitkarmadoṣeṇa samprāptoyaṃ daśāmimām  tadbhuktvā paramaṃ śreyaḥ prāpsyate tvadanugrahāt  
tvanmāyayaiva sāhaṃ vai mārgabhraṣṭā vimohitā  āgatā preṣitā tvatto hyasya rakṣaṇahetutaḥ  
 nandīśvara uvāca  iti taddarśanaprāptavijñānāṃ viprakāminīm  jñātukāmāṃ viśeṣeṇa proce bhikṣutanuśśivaḥ  
 bhikṣuvaryya uvāca  śṛṇu prītyā viprapatni bālasyāsya purehitam  sarvamanyasya suprītyā vakṣyate tattvato'naghe  
suto vidarbharājasya śivabhaktasya dhīmataḥ  ayaṃ satyarathasyaiva svadharmaniratasya hi  
śṛṇu satyaratho rājā hataḥ śālve raṇe paraiḥ  tatpatnī niśi suvyagrā niryayau svagṛhāddrutam  
asūta tanayaṃ cainaṃ samāyātā prage'tra hi  sarovatīrṇā tṛṣayā grastā grāheṇa daivataḥ  
nandīśvara uvāca  iti tasya samutpattiṃ tatpituḥ saṃgare mṛtim  tanmātṛmaraṇaṃ grāhātsarvaṃ tasya nyavedayat  
atha sā brahmāṇī sā hi vismitāti munīśvara  punaḥ papraccha taṃ bhikṣuṃ jñāninaṃ siddharūpakam  
brāhmaṇyuvāca  sa rājo'sya pitā bhikṣo varabhogāntareva hi  kasmācchālvaissvaripubhissvalpehaiśca vighātitaḥ  
kasmādasya śiśormātā grāheṇāśu subhakṣitā  yasmādanāthoyaṃ jāto vibandhuścaiva janmataḥ  
kasmātsuto mamāpīha sudaridro hi bhikṣukaḥ  bhavetkathaṃ sukhaṃ bhikṣo putrayoranayorvada  
nandīśvara uvāca  iti tasyā vacaḥ śrutvā sa bhikṣuḥ parameśvaraḥ  viprapatnyāḥ prasannātmā provāca vihasaṃśca tām  
bhikṣuvaryya uvāca  viprapatni viśeṣeṇa sarvapraśnānvadāmi te  śṛṇu tvaṃ sāvadhānena caritramidamuttamam  
amuṣya bālasya pitā sa vidarbhamahīpatiḥ  pūrvajanmani pāṇḍyo'sau babhūva nṛpasattamaḥ  
sa śaivanṛpatirdharmātpālayannikhilā mahīm  svaprajāṃ raṃjayāmāsa sarvopadravanāśanaḥ  
kadācitsa hi sarveśaṃ pradoṣe paryapūjayat  trayodaśyāṃ nirāhāro divānaktavratī śivam  
tasya pūjayataḥ śambhuṃ pradoṣe giriśaṃ rate  mahāñchabdo babhūvātha vikaṭassarvathā pure  
tamākarṇya ravaṃ so'tha rājā tyaktaśivārcanaḥ  ripvāgamanaśaṃkāto niryayau bhavanādbahiḥ  
etasminneva kāle tu tasyāmātyo mahābalī  gṛhītaśastrasāmanto rājāntikamupāyayau  
tandṛṣṭvā śatrusāmantaṃ mahākrodhena vihvalaḥ  avicārya vṛṣantasya śiraśchedamakārayat  
asamāpye śapūjāntāmaśucirnaṣṭadhīrnṛpaḥ  rātrau cakāra suprītyā bhojanannaṣṭamaṃgalaḥ  
vidarbhe sobhavadrājā janmanīha śivavratī  śivārcanāntarāyeṇa parairbhogāṃntare hataḥ  
tatputro yaḥ pūrvabhave so'smiñjanmani tatsutaḥ  ahameva hataiśvaryyaḥ śivapūjā vyatikramāt  
asya mātā pūrvabhave sapatnīṃ chadmanāharat  bhakṣitā tena pāpena grāheṇā'sminbhave hi sā  
eṣā pravṛttireteṣāṃ bhavatyai parikīrtitā  anarcitā śivā bhaktyā prāpnuvanti daridratām  
eṣa te tanayaḥ pūrvajanmani brāhmaṇottamaḥ  pratigrahairvayo ninye na yajñādyaissukarmabhiḥ  
ato dāridryamāpannaḥ putraste dvijabhāmini  taddoṣaparihārārthaṃ śaraṇaṃ śaṃkaraṃ vraja  
etābhyāṃ khalu bālābhyāṃ śivapūjāvidhīyatām  upavītānantaraṃ hi śivaḥ śreyaḥ kariṣyati  
nandīśvara uvāca  iti tāmupadiśyātha bhikṣuvarṇyatanuḥ śivaḥ  svarūpaṃ darśayāmāsa paramaṃ bhaktavatsalaḥ  
atha sā vipravanitā jñātvā taṃ śaṃkaramprabhum  supraṇamya hi tuṣṭāva premṇā gadgadayā girā  
tatassa bhagavāñcchambhurdhṛtabhikṣutanurdrutam  paśyantyā viprapantyāstu tatraivāntaradhīyata  
atha tasmin gate bhikṣau viśrabdhā brāhmaṇī ca sā  tamarbhakaṃ samādāya sasvaputrā gṛhaṃ yayau  
ekacakrāhvaye ramye grāmye kṛta niketanā  svaputraṃ rājaputraṃ ca varānnaiśca vyavarddhayat  
brāhmaṇai kṛtasaṃskārau kṛtopanayanau ca tau  vavṛdhāte svagehe ca śivapūjanatatparau  
tau śāṇḍilyamunestāta nideśānniyama sthitau  pradoṣe cakratuḥ śambhoḥ pūjāṃ kṛtvā vrataṃ śubham  
kadāciddvijaputreṇa vinā'sau rājanandanaḥ  nadyāṃ snātuṃ gataḥ prāpa nidhānakalaśaṃ varam  
evaṃ pūjayatoḥ śambhuṃ rājadvijakumārayoḥ  sukhenaiva vyatīyāya tayormāsacatuṣṭayam  
evamarcayatoḥ śambhuṃ bhūyopi parayā mudā  samvatsaro vyatīyāya tasminneva tayorgṛhe  
samvatsare vyatikrānte sa rājatanayo mune  gatvā vanānte vipreṇa śivasyānugrahādvibhoḥ  
akasmādāgatāṃ tatra dattāṃ tajjanakena ha  vivāhya gandharvasutāṃ cakre rājyamakaṇṭakam  
yā vipravanitā pūrvaṃtamapuṣṇātsvaputravat  saiva mātābhavattasya sa bhrātā dvijanandanaḥ  
itthamārādhya deveśaṃ dharmaguptāhvayassa vai  vidarbha viṣaye rājñyā tayā bhogaṃ cakāra ha  
bhikṣuvaryyāvatāraste varṇitaśca mayādhunā  śivasya dharmaguptāhva nṛpabālasukhapradaḥ  
etadākhyānamanaghaṃ pavitraṃ pāvanaṃ mahat  dharmārthakāmamokṣāṇāṃ sādhanaṃ sarvakāmadam  
ya etacchrṛṇuyānnityaṃ śrāvayedvā samāhitaḥ  sa bhuktvehākhilānkāmānsonte śivapuramvrajet  
iti śrī śivamahāpurāṇe tṛtīśatarudrasaṃhitāyāṃ bhikṣuvaryyāhvaśivāvatā racaritravarṇanaṃnāmaikatriṃśo'dhyāyaḥ  
śṛṇu tāta pravakṣyāmi śivasya paramātmanaḥ  sureśvarāvatāraste dhaumyāgraja hitāvaham  
vyāghrapādasuto dhīmānupamanyussatāmpriyaḥ  janmāntareṇa saṃsiddhaḥ prāpto munikumāratām  
uvāsa mātulagṛhe sa mātrā śiśure va hi  upamanyurvyāghrapādissyāddaridraśca daivataḥ  
kadācitkṣīramatyalpampītavānmātulāśrame  yayāce mātaramprītyā bahuśo dugdha lālasaḥ  
tacchrutvā putravacanaṃ tanmātā ca tapasvinī  sāṃtaḥ praviśyātha tadā śubhopāyamarīracat  
uñchavṛttyarjitānbījānpiṣṭvāloḍya jalena tān  upalālya sutantasmai sā dadau kṛtrimampayaḥ  
pītvā ca kṛtrimaṃ dugdhaṃ mātrā dattaṃ sa bālakaḥ  naitatkṣīramiti prāha mātaraṃ cārudatpunaḥ  
śrutvā sutasya ruditaṃ prāha sā duḥkhitā sutama  saṃmārjya netre putrasya karābhyāṃ kamalākṛtiḥ  
mātovācakṣīramatra kuto'smākaṃ vane nivasatāṃ sadā  prasādena vinā śambhoḥ payaḥ prāptirbhavennahi  
pūrvajanmani yatkṛtyaṃ śivamu ddiśya he suta  tadeva labhyate nūnannātra kāryā vicāraṇā  iti mātṛvacaśśrunvā vyāghrapādissa bālakaḥ  
pratyuvāca viśokātmā mātaraṃ mātṛvatsalaḥ  
śokenālamimaṃ mātaḥ śaṃbhuryadyasti śaṅkaraḥ  tyaja śokaṃ mahābhāge sarvaṃ bhadrambhaviṣyati  
śṛṇu mātarvaco me'yamahādevo'sti cetkvacit  cirādvā hyacirādvāpi kṣīrodaṃ sādhayāmyaham  
nandīśvara uvāca  ityuktvā sa śiśuḥ prītyā śivaṃ me'stvityudīryya ca  visṛjya tāṃ supraṇamya tapaḥ karttuṃ pracakrame  
himavatparvatagataḥ vāyubhakṣassamāhitaḥ  aṣṭeṣṭakābhiḥ prāsādaṃ kṛtvā liṃgaṃ ca mṛnmayam  
tatrāvāhya śivaṃ sāmbaṃ bhaktyā pañcākṣareṇa ha  patrapuṣpādibhirvanyaissamānarca śiśuḥ sa vai  
dhyātvā śivaṃ ca taṃ sāmbaṃ japanpañcākṣarammanum  samabhyarcya ciraṃ kālaṃ cacāra paramantapaḥ  
tapasā tasya bālasya hyupamanyormahātmanaḥ  carācaraṃ ca bhuvanaṃ pradīpitamabhūnmune  
etasminnantare śaṃbhurviṣṇvādyaiḥ prārthitaḥ prabhuḥ  parīkṣituṃ ca tadbhaktiṃ śakrarūpo'bhavattadā  
śivā śacīsvarūpābhūdgaṇāḥ sarve'bhavansurāḥ  airāvatagajo nandī sarvameva ca tanmayam  
tataḥ sāmbaḥ śivaḥ śakrasvarūpassagaṇo drutam  jagāmānugrahaṃ kartumupamanyostadāśramam  parīkṣituṃ ca tadbhaktiṃ śakrarūpadharo haraḥ  prāha gaṃbhīrayā vācā bālakantaṃ munīśvara  
sureśvara uvāca  tuṣṭo'smi te varaṃ brūhi tapasānena suvrata  dadāmi cecchitānkāmānsarvānnātrāsti saṃśayaḥ  
evamuktaḥ sa vai tena śakrarūpeṇa śambhunā  varayāmi śive bhaktimityuvāca kṛtāñjali  
tanniśamya hariḥ prāha māṃ na jānāsi lekhapam  trailokyādhipatiṃ śakraṃ sarvadevanamaskṛtam  
madbhakto bhava viprarṣe māmevārcaya sarvadā  dadāmi sarvaṃ bhadrante tyaja rudraṃ ca nirguṇam  
rudreṇa nirguṇenālaṃ kinte kāryaṃ bhaviṣyati  devajātibahirbhūto yaḥ piśācatvamāgataḥ  
nandīśvara uvāca  tacchrutvā sa muneḥ putro japanpañcākṣarammanum  manyamāno dharmavighnamprāha taṃ kartumāgatam  
upamanyuruvāca  tvayaivaṃ kathitaṃ sarvaṃ bhavanindā ratena vaiḥ  prasaṃgāddevadevasya nirguṇatvaṃ piśācatā  
tvaṃ na jānāsi vai rudraṃ sarvadeveśvareśvaram  brahmaviṣṇumaheśānāṃ janakamprakṛteḥ param  
sadasadvyaktamavyaktaṃ yamāhurbrahmavādinaḥ  nityamekamanekaṃ ca varaṃ tasmādvṛṇomyaham  
hetuvādavinirmuktaṃ sāṃkhyayogārthadamparam  yamuśanti hi tattvajñā varantasmādvṛṇomyaham  
nāsti śambhoḥ parantattvaṃ sarvakāraṇakāraṇāt  brahmaviṣṇvādi devānāṃ śreṣṭhādgaṇaparādvibhoḥ  
nāhaṃ vṛṇe varaṃ tvatto na viṣṇorbrahmaṇo'pi vā  nānyasmādamarādvāpi śaṅkaro varado'stu me  
bahunātra kimuktena vacmi tattvaṃ mataṃ svakam  na prārthaye paśupateranyaṃ devādikaṃ sphuṭam  
madbhāvaṃ śṛṇu gotrāre mayādyānumitantvidam  bhavāntare kṛtaṃ pāpaṃ śrutā nindā bhavasya cet  
śrutvā nindāmbhavasyātha tatkṣaṇādeva saṃtyajet  svadehaṃ tannihatyāśu śivalokaṃ sa gacchati  
āstāṃ tāvanmameccheyaṃ kṣīramprati surādhama  nihatya tvāṃ śivāstreṇa tyajāmyetatkalevaram  
nandīśvara uvāca  evamuktvopamanyustaṃ martuṃ vyavasitaḥ svayam  kṣīre vācchāmapi tyaktvā nihantuṃ śakramudyataḥ  
bhasmādāya tadādhārādaghostrābhimantritam  visṛjya śakramuddiśya nanāda sa munistadā  
smṛtvā sveṣṭapadadvandvaṃ svadehaṃ dagdhumudyataḥ  āgneyīṃ dhāraṇāṃ bibhradupamanyuravasthitaḥ  
evaṃ vyavasite vipre bhagavāñchakrarūpavān  vārayāmāsa saumyena dhāraṇāntasya yoginaḥ  
tadvisṛṣṭamaghorāstraṃ nandīśvaraniyo gataḥ  jagṛhe manyataḥ kṣiptaṃ nandī śaṃkaravallabham  
svarūpameva bhagavānāsthāya parameśvaraḥ  darśayāmāsa viprāya bālendu kṛtaśekharam  
kṣīrārṇavasahasrṃ ca dadhyādevararṇavantathā  bhakṣyabhojyārṇavantasmai darśayāmāsa sa prabhuḥ  
evaṃ sa dadṛśe śambhudevyā sārddhaṃ vṛṣopari  gaṇeśvaraistriśūlādyairdivyāstrairapi saṃvṛtaḥ  
divi dundubhayo nedu puṣpavṛṣṭiḥ papāta ha  viṣṇubrahmendrapramukhairdevaiśchannā diśo daśa  
athopamanyurānandasamudrormibhirāvṛtaḥ  papāta daṇḍavadbhūmau bhaktinamreṇa cetasā  
etasminsamaye tatra sasmito bhagavānbhavaḥ  ehyehīti samāhūya mūrdhnyāghrāya dadau varān  
śiva uvāca  vatsopamanyo tuṣṭo'smi tvadācaraṇato varāt  dṛḍhabhakto'si viprarṣe mayā jijñāsito'dhunā  
bhakṣyabhogānyathākāmaṃ bāndhavairbhuṃkṣva sarvadā  sukhī bhava sadā duḥkhanirmukto bhaktimānmama  
upamanyo mahābhāga tavāmbaiṣā hi pārvatī  mayā putrīkṛto hyadya kumāratvaṃ sanātanam  
dugdhadadhyājyamadhunāmarṇavāśca sahasraśaḥ  bhakṣyabhojyādivastūnāmarṇavāścākhilā stathā  
tubhyaṃ dattā mayā prītyā tvaṃ gṛhṇīṣva mahāmune  amaratvantathā dakṣa gāṇapatyaṃ ca śāśvatam  
pitāhante mahādevo mātā te jagadambikā  varānvaraya suprītyā manobhilaṣitānparān  
ajaraścāmaraścaiva bhava tvaṃ duḥkhavarjita  yaśasvī varatejasvī dittvajñānī mahāprabhuḥ  
atha śambhuḥ prasannātmā smṛtvā tasya tapo mahat  punardaśa varāndivyānmunaye hayūpamanyave  
vrataṃ pāśupataṃ jñānaṃ vratayogaṃ ca tattvataḥ  dadau tasmai pravaktṛtvaṃ pāṭavaṃ ca nijaṃ padamṃ  
evandattvā mahādevaḥ karābhyāmupagṛhya tam  mūrdhnyāghrāya sutaste'yamiti devyai nyavedayat  
devī ca śṛṇvatī prītyā mūrdhnideśe karāmbujam  vinyasya pradadau tasmai kumārapadamakṣayam  
kṣīrābdhimapi sākāraṃ kṣīrasvādukarodadhiḥ  upāsthāya dadau tasmai piṇḍībhūtamanaśvaram  
yogaiśvaryyaṃ sadā tuṣṭambrahmavidyāmanaśvarām  samṛddhiṃ paramāntasmai dadau santuṣṭamānasaḥ  
so'pi labdhvā varāndivyānkumāratvaṃ ca sarvadā  tasmācchivācca tasyāśca śivāyā mudito'bhavat  
tataḥ prasannacetaskaḥ supraṇamya kṛtāñjaliḥ  yayāce sa varaṃ prītyā devadevānmahe śvarāt  
upamanyuruvāca  prasīda devadeveśa prasīda parameśvara  svabhaktindehi paramāṃ divyāmavyabhicāriṇīm  
śraddhāndehi mahādeva svasaṃbandhiṣu me sadā  svadāsyaṃ paramaṃ snehaṃ svasānnidhyaṃ ca sarvadā  
nandīśvara uvāca  evamuktvā prasannātmā harṣagadgadayā girā  tuṣṭāva sa mahādevamupamanyurdvijottamaḥ  
evamuktaśśivastena sarveṣāṃ śṛṇvatāmprabhuḥ  pratyuvāca prasannātmopamanyuṃ sakaleśvaraḥ  
śiva uvāca  vatsopamanyo dhanyastvaṃ mama bhakto viśeṣataḥ  sarvandattammayā te hi yadvṛ kttambhavatānagha  
ajaraścāmaraśca tvaṃ sarvadā duḥkhavarjita  sarvapūjyo nirvikārī bhaktānāmpravaro bhava  
akṣayā bāndhavāścaiva kulaṃ gotraṃ ca te sadā  bhaviṣyati dvijaśreṣṭha mayi bhaktiśca śāśvatī  
sānnidhyaṃ cāśraye nityaṃ kariṣyāmi mune tava  tiṣṭha vatsa yathā kāmaṃ notkaṇṭhāṃ ca kariṣyasi  
nandīśvara uvāca  evamuktvā sa bhagavāṃstasmai dattvā varānvarān  sāṃbaśca sagaṇassadyastatraivāntardadhe prabhuḥ  
upamanyuḥ prasannātmā prāpya śambhorvarānvarān  jagāma jananīsthānaṃ mātre sarvama varṇayat  
tacchrutvā tasya jananī mahāharṣamavāpa sā  sarvapūjvo'bhavatso'pi sukhaṃ prāpādhikaṃ sadā  
itthante varṇitastāta śivasya paramātmanaḥ  sureśvarāvatāro hi sarvadā sukhadaḥ satām  
idamākhyānamanaghaṃ sarvakāmaphalapradam  svargyaṃ yaśasyamāyuṣyaṃ bhuktimuktipradaṃ satām  
ya etacchṛṇuyādbhaktyā śrāvayedvā samāhitaḥ  iha sarvasukhaṃ bhuktvā so'nte śivagatiṃ labhet  
nandīśvara uvāca  sanatkumāra suprītyā śivasya paramātmanaḥ  avatāraṃ śṛṇu vibhorjaṭilāhvaṃ supāvanam  
purā satī dakṣakanyā tyaktvā dehaṃ piturmakhe  svapitrā'nādṛtā jajñe menāyāṃ himabhūdharāt  
sā gatvā gahane'raṇye tepe suvi malaṃ tapaḥ  śaṃkarampatimicchantī sakhībhyāṃ saṃyutā śivā  tattapaḥsuparīkṣārthaṃ saptarṣīnpraiṣayacchivaḥ  tapaḥsthānaṃ tu pārvatyā nānālīlāviśāradaḥ  
te gatvā tatra munayaḥ parīkṣāṃ cakrurādarāt  tasyāḥ suyatnato naiva samarthā hyabhavaṃśca te  
tatrāgatya śivaṃ natvā vṛttāntaṃ ca nivedya tat  tadājñāṃ samanuprāpya svarlokaṃ jagmurādarāt  
gateṣu muniṣu svasthānaṃ śaṃkaraḥ svayam  parīkṣituṃ śivāvṛttamaicchatsūtikaraḥ prabhuḥ  
suprasannastapasvīcchāśamanādayamīśvaraḥ  brahmacaryyasvarūpo'bhūttadādbhutataraḥ prabhuḥ  
atīva sthaviro vipradehadhārī svatejasā  prajvalanmanasā hṛṣṭo daṇḍī chatrī mahojjalaḥ  
dhṛtvaivaṃ jaṭilaṃ rūpaṃ jagāma girijāvanam  atiprītiyutaḥ śambhuśśaṅkaro bhaktavatsalaḥ  
tatrāpaśyastthitāndevīṃ sakhībhiḥ parivāritām  vedikopari śuddhāntāṃ śivāmiva vidhoḥ kalām  
śaṃbhurnirīkṣya tāndevīṃ brahmacārisvarūpavān  upakaṇṭhaṃ yayau prītyā cotsukī bhaktavatsalaḥ  
āgataṃ sā tadā dṛṣṭvā brāhmaṇaṃ tejasādbhutam  aṃgeṣu lomaśaṃ śāntaṃ daṇḍacarmasamanvitam  
brahmacaryyadharaṃ vṛddhaṃ jaṭilaṃ sakamaṇḍalum  apūjayatparaprītyā sarvapūjopahārakaiḥ  
tatastā pārvatīdevī pūjitaṃ parayā mudā  kuśalaṃ paryapṛcchattaṃ brahmacāriṇamādarāt  
brahmacārisvarūpeṇa kastvaṃ hi kuta āgataḥ  idṃ vanaṃ bhāsayasi vada vedavidāṃ vara  
nandīśvara uvāca  iti pṛṣṭastu pārvatyā brahmacārī sa vai dvijaḥ  pratyuvāca drutamprītyā śivābhāvaparīkṣayā  
brahmacāryyuvāca  ahamicchābhigāmī ca brahmacārī dvijosmi vai  tapasvī sukhado'nyeṣāmupakārī na saṃśayaḥ  
nandīśvara uvāca  ityuktvā brahmacārī sa śaṃkaro bhaktavatsalaḥ   tasthivānupakaṇṭhaṃ sa gopāyanrūpamātmanaḥ  
brahmacāryyuvāca  kimbravīmi mahādevi kathanīyanna vidyate  mahānarthakaraṃ vṛttaṃ dṛśyate vikṛtaṃ mahat  
nave vayasi sadbhogasādhane sukhakāraṇe  mahopacārasadbhogairvṛthaiva tvaṃ tapasyasi  
kā tvaṃ kasyāsi tanayā kimarthaṃ vijane vane  tapaścarasi durdharṣaṃ munibhiḥ prayatātmabhiḥ  
nandīśvara uvāca  iti tadvacanaṃ śrutvā prahasya parameśvarī  uvāca vacanaṃ prītyā brahmacāriṇamuttamam  
pārvatyuvāca  śṛṇu vipra brahmacārinmadavṛttamakhilaṃ mune  janma me bhārate varṣe sāmprataṃ himavadgṛhe  
pūrvaṃ dakṣagṛhe janma satī śaṅkarakāminī  yogena tyaktadehāhaṃ tātena patinindinā  
atra janmani saṃprāpya supuṇyena śivo dvija  māṃ tyaktvā bhasmasātkṛtvā manmathaṃ sa jagāma ha  
prayāte śaṅkare tāpādvrīḍitāhaṃ piturgṛhāt  āgacchamatra tapase guruvākyena saṃyatā  
manasā vacasā sākṣātkarmaṇā patibhāvataḥ  satyambravīmi no'satyaṃ saṃvṛtaḥ śaṅkaro mayā  
jānāmi durlabhaṃ vastu kathamprāpyaṃ mayā bhavet  tathāpi manasautsukyāttapyate me tapo'dhunā  
hitvendrapramukhāndevānviṣṇumbrahmāṇamapyaham  patimpinākapāṇiṃ vai prāptumicchāmi satyataḥ  
nandīśvara uvāca  ityevaṃ vacanaṃ śrutvā pārvatyā hi suniścitam  mune sa jaṭilo rudro vihasanvākyamabravīt  
jaṭila uvāca  himācalasute devi kā buddhiḥ svīkṛtā tvayā  rudrārthaṃ vibudhānhitvā karoṣi vipulantapaḥ  
jānāmyahaṃ ca taṃ rudraṃ śṛṇu tvampravadāmi te  vṛṣadhvajassa rudro hi vikṛtātmā jaṭādharaḥ  
ekākī ca sadā nityaṃ virāgī ca viśeṣataḥ  tasmāttvaṃ tena rudreṇa mano yoktuṃ na cārhasi  
sarvaṃ viruddhaṃ rūpādi tava devi harasya ca  mahyaṃ na rocate hyetadyadīcchasi tathā kuru  
nandīśvara uvāca  ityuktvā ca punā rudro brahmacārisvarūpavān  nininda bahudhātmānaṃ tadagre tāṃ parīkṣitum  
tacchrutvā pārvatī devī vipravākyaṃ durāsadam  pratyuvāca mahākruddhā śivanindāparaṃ ca tam  
etāvaddhi mayā jñātaṃ kaściddhanyo bhaviṣyati  parantu sakalaṃ jñātamavadhyo dṛśyate'dhunā  
brahmacārisvarūpeṇa kaścittvaṃ dhūrta āgataḥ  śivanindā kṛtā mūḍha tvayā manyurabhūnmama  
śivaṃ tvaṃ ca na jānāsi śivāttvaṃ hi bahirmukhaḥ  tvatpūjā ca kṛtā yanme tasmāttāpayutā'bhavam  
śivanindāṃ karotīha tattvamajñāya yaḥ pumān  ājanmasaṃcitaṃ puṇyaṃ tasya bhasmībhavatyuta  
śivavidveṣiṇaṃ spṛṣṭvā prāyaścittaṃ samācaret  
re re duṣṭa tvayā proktamahaṃ jānāmi śaṃkaram  niścayena na vijñātaḥ śiva eva paraḥ prabhuḥ  
yathā tathā bhavedrudro māyayā bahurūpavān  mamābhīṣṭaprado'tyantaṃ nirvikāraḥ satāmpriyaḥ  
nandīśvara uvāca  ityuktvā taṃ śivā devī śivatattvaṃ jagāda sā  yatra brahmatayā rudraḥ kathyate nirguṇo'vyayaḥ  
tadākarṇya vaco devyā brahmacārī sa vai dvijaḥ  punarvacanamādātuṃ yāvadeva pracakrame  
provāca girijā tāvatsvasakhīṃ vijayāndrutam  śivāsaktamanovṛttiḥ śivanindāparāṅmukhī  
girijovāca  vāraṇīyaḥ prayatnena sakhyayaṃ hi dvijādhamaḥ  punarvaktumanāścāyaṃ śivanindāṃ kariṣyati  
na kevalaṃ bhavetpāpaṃ nindākartuḥ śivasya hi  yo vai śṛṇoti tannindāṃ pāpabhāksa bhavediha  
śivanindākaro vadhyassarvathā śivakiṃkaraiḥ  brāhmaṇaścetsa vai tyājyo gantavyaṃ tatsthalāddrutam  
ayanduṣṭaḥ punarniṃdāṃ kariṣyati śivasya hi  brāhmaṇatvādavadhyaśca tyājyo'dṛśyaśca sarvathā  
sthalametaddrutaṃ hitvā yāsyāmo'nyatra mā ciram  yathā saṃbhāṣaṇaṃ na syādanenāviduṣā punaḥ  
 nandīśvara uvāca  ityuktvā comayā yāvatpadamutkṣipyate mune  asau tāvacchivaḥ sākṣādālalambe paṭaṃ svayam  
kṛtvā svarūpaṃ divyaṃ ca śivādhyānaṃ yathā tathā  darśayitvā śivāyai tāmuvācāvāṅmukhī śivaḥ  
śiva uvāca  kutra tvaṃ yāsi māṃ hitvā na tvantyājyā mayā śive  mayā parīkṣitāsi tvaṃ dṛḍhabhaktāsi me'naghe  
brahmacārisvarūpeṇa bhāvamicchustvadīyakam  tavopakaṇṭhamāgatya prāvocaṃ vividhaṃ vacaḥ  
prasannosmi dṛḍhaṃ bhaktyā śive tava viśeṣataḥ  cittepsitaṃ varaṃ brūhi nādeyaṃ vidyate tava  
adyaprabhṛti te dāsastapobhiḥ premanirbhare  kṛto'smi tava saundaryyātkṣaṇa eko yugāyate  
tyajyatāṃ ca tvayā lajjā mama patnī sanātanī  ehi priye tvayā sākaṃ drutaṃ yāmi svakaṃ girim  
ityuktavati deveśe śivāti mudamāpa sā  tapoduḥkhantu yatsarvaṃ tajjahau drutameva hi  
tataḥ prahṛṣṭā sā dṛṣṭvā divyarūpaṃ śivasya tat  pratyuvāca prabhuṃ prītyā lajjayādho mukhī śivā  
śivovāca  yadi prasanno deveśa karoṣi ca kṛpāṃ mayi  patirme bhava deveśa ityuktaśśivayā śivaḥ  
gṛhītvā vidhivatpāṇiṃ kailāsaṃ sa tayā yayau  patiṃ taṃ girijā prāpya devakāryaṃ cakāra sā  
iti proktastu te tāta brahmacāri svarūpakaḥ  śivāvatāro hi mayā śivābhāvaparīkṣakaḥ  
idamākhyānamanaghaṃ paramaṃ vyāhṛtaṃ mayā  ya etacchṛṇuyātprītyā sukhī gatimāpnuyāt  
nandīśvara uvāca  sanatkumāra sarvajña śivasya paramātmanaḥ  avatāraṃ śṛṇu vibhossunartakanaṭāhvayam  
yadā hi kālikā devī pārvatī himavatsutā  tepe tapastuvimalaṃ vanaṃ gatvā śivāptaye  
tadā śivaḥ prasanno bhūttasyāssutapaso mune  tadvṛttasuparīkṣārthaṃ varaṃ dātummudā yayau  
svarūpandarśayāmāsa tasyai suprītamānasaḥ  varambrūhīti covāca tāṃ śivāṃ śaṃkaro mune  
tacchrutvā śambhuvacanaṃ dṛṣṭvā tadrūpamuttamam  sujaharṣa śivātīva prāha taṃ supraṇamya sā  
pārvatyuvāca  yadi prasanno deveśa mahyaṃ deyo varo yadi  patirbhava mameśāna kṛpāṃ kuru mamopari  
piturgṛhe mayā samyaggamyate tvadanujñayā  gantavyambhavatā nātha matpituḥ pārśvataḥ prabho  
yācasva māntato bhikṣuḥ khyāpayaṃśca yaśaḥ śubham  piturme saphalaṃ sarvaṃ kuru prītyā gṛhā śramam  
tato yathoktavidhinā kartumarhasi bho prabho  vivāhaṃ tvaṃ maheśāna devānāṃ kāryyasiddhaye  
kāmaṃ me pūraya vibho nirvikāro bhavānsadā  bhaktavatsalanāmā hi tava bhaktāsmyamahaṃ sadā  
nandīśvara uvāca  ityuktassa tayā śaṃbhurmaheśo bhaktavatsalaḥ  tathāstviti vacaḥ procyāntarhitassvagiriṃ yayau  
pārvatyapi tataḥ prītyā svasakhībhyāṃ vayonvitā  jagāma svapiturgehaṃ rūpaṃ kṛtvā tu sārthakam  
pārvatyāgamanaṃ śrutvā menayā sa himācalaḥ  parivārayuto draṣṭuṃ svasutāṃ tāṃ yayau mudā  
dṛṣṭvā tāṃ suprasannāsyāmānayāmāsaturgṛham  kārayāmāsatuḥ prītyā mahānandī mahotsavam  
dhanandadau dvijādibhyo menāgirivarastathā  maṃgalaṃ kārayāmāsa savedadhvanimādarāt  
tataḥ svakanyayā sārddhamuvāsa prāṃgaṇe mudā  menā ca himavāñchailaḥ snātuṃ gaṃgāṃ jagāma saḥ  
etasminnantare śambhuḥ sulīlo bhaktavatsalaḥ  sunartakanaṭo bhūtvā menakāsannidhiṃ yayau  
śṛṃgaṃ vāme kare dhṛtvā dakṣiṇe ḍamaruntathā  pṛṣṭhe kanthāṃ raktavāsā nṛtyagānaviśāradaḥ  
tatastu naṭarūpo'sau menakāprāṃgaṇe mudā  cakre sa nṛtyaṃ vividhaṃ gānañcāti manoharam  
śṛṃgañca ḍamaruntatra vādayāmāsa sudhvanim  mahotiṃ vividhāmprītyā sa cakāra manoharām  
tandraṣṭuṃ nāgarāssarve puruṣāśca striyastathā  ājagmussahasā tatra bālā vṛddhā api dhruvam  
śrutvā saṃgītaṃ tandṛṣṭvā sunṛtyaṃ ca manoharam  sahasā murmuhuḥ sarve menāpi ca tadā mune  
tato menāśu ratnāni svarṇapātrasthitāni ca  tasmai dātuṃ yayau prītyā tadūtiprī tamānasā  
tāni na svīcakārāsau bhikṣāṃ cete śivāṃ ca tām  punastu nṛtyaṃ gānaṃ ca kautukātkartumudyataḥ  
menā tadvacanaṃ śrutvā cukopāti suvismitā  bhikṣukambhartsayāmāsa bahiṣkartumiyeṣa sā  
etasminnantare tatra gaṃgāto girirāḍyayau  dadarśa purato bhikṣuṃ prāṃgaṇasthaṃ narākṛtim  
śrutvā menāmukhādvṛttantatsarvaṃ sucukopa saḥ  ājñāṃ cakārānucarānbahiḥ kartuṃ ca bhikṣukam  
mahāgnimiva duḥsparśaṃ prajvalantaṃ sutejasam  na śaśāka bahiḥ kartuṃ ko'pi taṃ munisattama  
tataḥ sa bhikṣukastāta nānālīlāviśāradaḥ  darśayāmāsa śailāya svaprabhāvamanantakam  
śailo dadarśa tantatra viṣṇurūpadharandrutam  tato brahmasvarūpaṃ ca sūryyarūpaṃ tataḥ kṣaṇāt  
tato dadarśa taṃ tāta rudrarūpaṃ mahādbhutam  pārvatī sahitaṃ ramyaṃ vihasantaṃ sutejasam  
evaṃ subahurūpāṇi tasya tatra dadarśa saḥ  suvismito babhūvāśu paramānandasaṃplutaḥ  
athāsau bhikṣuvaryo hi tasmāttasyāśca sūtikṛt  bhikṣāṃ yayāce durgāntānnānyajjagrāha kiñcana  
tataścāntardadhe bhikṣusvarūpaḥ parameśvaraḥ  svālayaṃ sa jagāmāśu durgāvākyapraṇoditaḥ  
tadā babhūva sujñānaṃ menāśaileśayorapi  āvāṃ śivo vañcayitvā gatavānsvālayaṃ vibhuḥ  
asmai deyā svakanyeyaṃ pārvatī sutapa svinī  evaṃ vicārya ca tayoḥ śivebhaktirabhūtparā  
ato rudro mahotīśca kṛtvā bhaktamudāvaham  vivāhaṃ kṛtavānprītyā pārvatyā sa vidhānataḥ  
iti proktastu te tāta sunartakanaṭāhvayaḥ  śivāvatāro hi mayā śivāvākyaprapūrakaḥ  
idamākhyānamanaghaṃ paramaṃ vyāhṛtammayā  ya etacchṛṇuyātprītyā sa sukhī gatimāpnuyāt  
iti śrīśivamahāpurāṇe tṛtīyāyāṃ śatarudrasaṃhitāyāṃ sunartakanaṭāhvaśivāvatāravarṇanaṃnāma catustriṃśodhyāyaḥ  
nandīśvara uvāca  sanatkumāra sarvajña śivasya paramātmanaḥ  avatāraṃ śṛṇu vibhossādhuveṣadvijāhvayam  
menāhimālayorbhaktiṃ śive jñātvā mahottamām  cintāmāpusturāssarve mantrayāmāsurādarāt  
ekāntabhaktyā śailaścetkanyāṃ dāsyati śambhave  dhruvaṃ nirvāṇatāṃ sadyaḥ samprāpsyati śivasya vai  
anantaratnādhāro'sau cetprayāsyati mokṣatām  ratnagarbhābhidhā bhūmirmithyaiva bhavitā dhruvam  
asthiratvamparityajya divyarūpaṃ vidhāya saḥ  kanyāṃ śūlabhṛte dattvā śivālokaṃ gamiṣyati  
mahādevasya sārūpyaṃ prāpya śambhoranugrahāt  tatra bhuktvā mahābhogāṃstato mokṣamavāpsyati  
ityālocya surāssarve jagmurgurugṛhaṃ mune  cakrurnivedanaṃ gatvā gurave svārthasādhakāḥ  
devā ūcuḥ  guro himālayagṛhaṃ gacchāsmatkāryyasiddhaye  kṛtvā niṃdāṃ maheśasya giribhaktiṃ nivāraya  
svaśraddhayā sutāṃ dattvā śivāya sa girirguro  labheta muktimatraiva dharaṇyāṃ sa hi tiṣṭhatu  
iti devavacaḥ śrutvā provāca ca vicāryya tān  
gururuvāca  kaścinmadhye ca yuṣmākaṃ gacchecchailāntikaṃ surāḥ  sampādayetsvābhimatamahaṃ tatkartumakṣamaḥ  
athavā gacchata surā brahmalokaṃ savāsavāḥ  tasmai vṛttaṃ kathaya svaṃ sa vaḥ kāryaṃ kariṣyati  
 nandīśvara uvāca  tacchrutvā te samālocya jagmurvidhisabhāṃ surāḥ  sarvaṃ nivedayāmāsustadvṛttaṃ purato vidheḥ  
avocattānvidhiḥ śrutvā tadvacaḥ suviciṃtya vai  nāhaṃ kariṣye tanniṃdāṃ duḥkhadāṃ kaharāṃ sadā  
surā gacchata kailāsaṃ saṃtoṣayata śaṅkaram  prasthāpayata taṃ devaṃ himālayagṛhaṃ prati  
sa gacchedatha śaileśamātmanindāṃ karotu vai  paranindā vināśāya svanindā yaśase matā  
nandīśvara uvāca  tataste prayayuḥ śīghraṃ kailāsaṃ nikhilāssurāḥ  supraṇamya śivaṃ bhaktyā taddrutaṃ nikhilā jaguḥ  
tacchrutvā devavacanaṃ svīcakāra maheśvaraḥ  devānsuyāpayāmāsa tānāśvāsya vihasya saḥ  
tataḥ sa bhagavāñchambhurmaheśo bhaktavatsalaḥ  gantumaicchacchailamūlaṃ māyeśo na vikāravān  
daṇḍī chatrī dibyavāsā bibhrattilakamujjvalam  kare sphaṭikamālāṃ ca śālagrāmaṃ gale dadhat  
japannāma harerbhaktyā sādhuveṣadharo dvijaḥ  himācalaṃ jagāmāśu bandhuvargessamanvitam  
taṃ ca dṛṣṭvā samuttasthau sagaṇo'pi himālayaḥ  nanāma daṇḍavadbhūmau sāṣṭāṅgaṃ vidhipūrvakam  
tataḥ papraccha śaileśastaṃ dvijaṃ ko bhavāniti  uvāca śīghraṃ viprendrassa yogyadrimmahādarāt  
sādhudvija uvāca  sādhu dvijāhvaḥ śailāhaṃ vaiṣṇavaḥ paramārthadṛk  paropakārī sarvajñaḥ sarvagāmī gurorbalāt  
mayā jñātaṃ svavijñānātsvasthāne śailasattama  tacchṛṇu prītito vacmi hitvā dambhantavāṃtikam  
śaṅkarāya sutāndātuntvamicchasi nijodbhavām  imāmpadmāsamāṃ ramyāmajñātakulaśīline  
iyaṃ matiste śailendra na yuktā maṅgalapradā  nibodha jñānināṃ śreṣṭha nārāyaṇakulodbhava  
paśya śailādhipatvaṃ ca na tasyaiko'sti bāndhavaḥ  bāndhavānsvānprayatnena pṛccha menāṃ ca svapriyām  
sarvānsaṃpṛccha yatnena menādīnpā rvatī vinā  rogiṇe nauṣadhaṃ śaila kupathyaṃ rocate sadā  
na te pātrānurūpaśca pārvatīdānakarmmaṇi  mahājanaḥ smeramukhaḥ śruti mātrādbhaviṣyati  
nirāśrayassadāsaṅgo virūpo nigurṇo'vyayaḥ  smaśānavāsī vikaṭo vyālagrāhī digambaraḥ  
vibhūtibhūṣaṇo vyālavarāveṣṭitamastakaḥ  sarvāśramaparibhraṣṭastvavijñātagatissadā  
brahmovāca  ityādyuktvā vacastathyaṃ śivanindāparaṃ sa hi  jagāma svālayaṃ śīghrannānā līlākaraḥ śivaḥ  
tacchrutvā vipravacanamabhūtāñca tanū tayoḥ  viparītānarthapare kiṃ kariṣyāvahe dhruvam  
tato rudro mahotiṃ ca kṛtvā bhaktamudāvahām  vivāhayitvā girijāṃ devakāryyaṃ cakāra saḥ  
iti proktastu te tāta sādhuveṣo dvijāhvayaḥ  śivāvatāro hi mayā devakāryyakaraḥ prabho  
idamākhyānamanaghaṃ svargyamāyuṣyamuttamam  yaḥ paṭhecchṛṇuyādvāpi sa sukhī gatimāpnuyāt  
nandīśvara uvāca  sanatkumāra sarvajña śivasya paramātmanaḥ  avatāraṃ śṛṇu vibhoraśvatthāmāhvayaṃ param  
bṛhaspatermahābuddherdevarṣeraṃśato mune  bharadvājātsamutpanno droṇo'yonija ātmavān  
dhanurbhṛtāṃ varaḥ śūro viprarṣissarvaśāstravit  bṛhatkīrtirmahātejā yaḥ sarvāstraviduttamaḥ  
dhanurvede ca vede ca niṣṇātaṃ yaṃ vidurbudhāḥ  variṣṭhaṃ citrakarmāṇaṃ droṇaṃ svakulavardhanam  
kauravāṇāṃ sa ācaryyaṃ āsītsvabalato dvija  mahārathiṣu vikhyātaḥ ṣaṭsu kauravamadhyataḥ  
sāhāyyārthaṃ kauravāṇāṃ sa tepe vipulantapaḥ  śivamuddiśya putrārthaṃ droṇācāryyo dvijottamaḥ  
tataḥ prasanno bhagavācchaṃkaro bhaktavatsalaḥ  āvirbabhūva purato droṇasya munisattama  
tandṛṣṭvā sa dvijo droṇastuṣṭāvāśu praṇamya tam  mahāprasannahṛdayo natakassukṛtāñjaliḥ  
tasya stutyā ca tapasā santuṣṭaḥ śaṃkara prabhuḥ  varambrūhīti covāca droṇantaṃ bhaktavatsalaḥ  
tacchrutvā śambhuvacanaṃ droṇaḥ prāhātha sannataḥ  svāṃśajantanayandehi sarvājeyammahābalam  
tacchrutvā droṇavacanaṃ śambhuḥ proce tathāstviti  abhūdantarhitastāta kautukī sukhakṛnmune  
droṇo'pagacchatsvandhāma mahāhṛṣṭo gatabhramaḥ  svapatnyai kathayāmāsa tadvṛtaṃ sakalaṃ mudā  
athāvasaramāsādya rudraḥ sarvāntakaḥ prabhuḥ  svāṃśena tanayo jajñe droṇasya sa mahābalaḥ  
aśvatthāmeti vikhyātastasya babhūva kṣitau mune  pravīraḥ kaṃjapatrākṣaśśatrupakṣakṣayaṅkaraḥ  
yo bhārate raṇe khyātaḥ piturājñāmavāpya ca  sahāyakṛdbabhūvāta kauravāṇāṃ mahābalaḥ  
yamāśritya mahāvīraṃ kauravāssuma hābalāḥ  bhīṣmādayo babhūvuste'jeyā api divaukasām  
yadbhayātpāṇḍavāssarve kauravāñjetumakṣamāḥ  āsannaṣṭāmahāvīrā api sarve ca kovidāḥ  
kṛṣṇopadeśataśśambhostapaḥ kṛtvātidāruṇam  prāpya cāstraṃ śambhuvarājjigye tānarjunastataḥ  
aśvatthāmā mahāvīro mahādevāṃśajo mune  tadāpi tadbhaktivaśaḥ svapratāpamadarśayat  
vināśya pāṇḍavasutāñchikṣitānapi yatnataḥ  kṛṣṇādibhirmahāvīrairanivāryyabalaḥ paraiḥ  
putraśokena vikalamāpatantaṃ tamarjunam  rathenācyutavaṃtaṃ hi dṛṣṭvā sa ca parādravat  
astraṃ brahmaśiro nāma taduparyyasṛjatsa hi  tataḥ prādurabhūttejaḥ pracaṇḍaṃ sarvato diśam  
prāṇāpadamabhiprekṣya sorjunaḥ kleśasaṃyutaḥ  uvāca kṛṣṇaṃ viklānto naṣṭatejā mahābhayaḥ  
arjuna uvāca  kimidaṃ svitkuto veti kṛṣṇa kṛṣṇa na vedmyaham  sarvatomukhamāyāti tejaścedaṃ sudussaham  
nandīśvara uvāca  śrutvārjunavacaścedaṃ sa kṛṣṇaśśaivasattamaḥ  dadhyau śivaṃ sadāraṃ ca pratyāhārjunamādarāt  
kṛṣṇa uvāca  vetthedandroṇaputrasya brāhmamastraṃ maholbaṇam  na hyasyānyatamaṃ kiñcidastraṃ pratyavakarśanam  
śivaṃ smara drutaṃ śambhuṃ svaprabhumbhaktarakṣakam  yena dattaṃ hi te svāstraṃ sarvakāryyakaramparam  
jahyastrateja unnaddhantvantacchaivāstratejasā  ityuktvā ca svayaṃ kṛṣṇaśśivandadhyau tadarthakaḥ  
tacchrutvā kṛṣṇavacanaṃ pārthassmṛtvā śivaṃ hṛdi  spṛṣṭvāpastaṃ  praṇamyāśu cikṣepāstrantato mune  
yadyapyastraṃ brahmaśirastvamoghañcāpratikriyam  śaivāstratejasā sadyassamaśāmyanmahāmune  
maṃsthā mā hyetadāścaryyaṃ sarvacitramaye śive  yassvaśaktyākhilaṃ viśvaṃ sṛjatyavati hantyajaḥ  
aśvatthāmā tato jñātvā vṛttametacchivāṃśajaḥ  śaivanna vivyathe kiñcicchivecchātuṣṭadhīrmune  
atha drauṇiridaṃ viśvaṃ kṛtsnaṃ kartumapāṇḍavam  uttarāgarbhagaṃ bālaṃ nāśitummana ādadhe  
brahmāstramanivāryyaṃ tadanyairastrairmahāprabham  uttarāgarbhamuddiśya cikṣepa sa mahāprabhuḥ  
tataśca sottarā jiṣṇuvadhūrvikalamānasā  kṛṣṇantuṣṭāva lakṣmīśandahyamānā tadastrataḥ  
tataḥ kṛṣṇaḥ śivaṃ dhyātvā hṛdā nutvā praṇamya ca  apāṇḍavamidaṃ kartuṃ drauṇerastramabudhyata  
svarakṣārthendradattena tadastreṇa suvarcasā  sudarśanena tasyāśca vyadhādrakṣāṃ śivājñayā  
svarūpaṃ śaṃkarādeśātkṛtaṃ śaivavareṇa ha  kṛṣṇena caritaṃ jñātvā vimanaskaḥ śanairabhūt  
tatassa kṛṣṇaḥ prītātmā pāṇḍavānsakalānapi  apātayattadaṃghryostu tuṣṭaye tasya śaivarāṭ  
atha drauṇiḥ prasannātmā pāṇḍavānkṛṣṇameva ca  nānāvarāndadau prītyā so'śvatthāmānugṛhya ca  
itthaṃ maheśvarastāta cakre līlāmparāmprabhuḥ  avatīryya kṣitau drauṇirūpeṇa munisattama  
śivāvatāro'śvatthāmā mahābalaparākramaḥ  trailokyamukhado'dyāpi vartate jāhnavītaṭe  
aśvatthāmāvatāraste varṇitaśśaṃkara prabhoḥ  sarvasiddhikaraścāpi bhaktābhīṣṭaphalapradaḥ  
ya idaṃ śṛṇuyādbhaktyā kīrtayedvā samāhitaḥ  sa siddhimprāpnuyādiṣṭāmante śivapuraṃ vrajet  
iti śrīśivamahāpurāṇe tṛtīyāyāṃ śatarudrasaṃhitāyāmaśvatthāmaśivāvatāravarṇanaṃ nāma ṣaṭtriṃśo'dhyāyaḥ  
nandīśvara uvāca  śṛṇu prājña kirātākhyamavatārampinākinaḥ  mūkaṃ ca hatavānprīto yo'rjunāya varandadau  
suyodhanajitāste vai pāṇḍavāḥ pravarāśca te  draupadyā ca tayā sādhvyā dvaitākhyaṃ vanamāyayuḥ  
tatraiva sūryyadattāṃ vai sthālīṃ cāśritya te tadā  kālaṃ ca vāhayāmāsussukhena kila pāṇḍavāḥ  
chalārthaṃ preritastena durvāsā munipuṅgavaḥ  suyodhanena viprendra pāṇḍavāntikamādarāt  
chātraiḥ svairvāyutaissārddhaṃ yayāce tatra tānmudā  bhojyaṃ cittepsitaṃ vai sa tebhyaścaiva samāgataḥ  
svīkṛtya pāṇḍavaistaistaiḥ snānārthaṃ preṣitāstadā  durvāsaḥpramukhāścaiva munayaśca tapasvinaḥ  
atha te pāṇḍavāḥ sarve annābhāvānmunīśvara  duḥkhitāśca tadā prāṇāṃstyaktuṃ citte samādadhuḥ  
draupadyā ca smṛtaḥ kṛṣṇa āgatastatkṣaṇādapi  śākaṃ ca bhakṣayitvā tu teṣāṃ tṛptiṃ samādadhat  
durvāsāśca tadā śiṣyāṃstṛptāñjñātvā yayau punaḥ  pāṇḍavāḥ kṛcchranirmuktāḥ kṛṣṇasya kṛpayā tadā  
atha te pāṇḍavāḥ kṛṣṇaṃ papracchuḥ kimbhaviṣyati  balavāñchatrurutpannaḥ kiṃ kāryyantadvada prabho  
nandīśvara uvāca  iti pṛṣṭhastadā taistu śrīkṛṣṇaḥ pāṇḍavairmune  smṛtvā śivapadāmbhojau pāṇḍavānidamabravīt  
śrīkṛṣṇa uvāca  śrūyatāṃ pāṇḍavāḥ śreṣṭhāḥ śrutvā kartavyameva hi  madvṛttāntaṃ viśeṣeṇa śivasevāsamanvitam  
dvārakāṃ ca mayā gatvā śatrūṇāṃ vijigīṣayā  vicāryya copadeśāṃśca upamanyormahātmanaḥ  
mayā hyārādhitaḥ śambhuḥ prasannaḥ parameśvaraḥ  baṭuke parvataśreṣṭhe saptamāsaṃ susevitaḥ  
iṣṭānkāmānadānmahyaṃ viśveśaśca svayaṃ sthitaḥ  tatprabhāvānmayā sarvasāmarthyaṃ labdhamuttamam  
idānīṃ sevyate devo bhuktimukti phalapradaḥ  yūyaṃ sevata taṃ śambhumapi sarvasukhāvaham  
nandīśvara uvāca  ityuktvāntardadhe kṛṣṇa āśvāsyātha ca pāṇḍavān  dvārakāmagamacchīghraṃ smaracchivapadāmbujam  
pāṇḍavā atha bhillaṃ ca preṣayāmāsurojasā  guṇānāṃ ca parīkṣārthaṃ tasya duryodhanasya ca  
sopi sarvaṃ ca tatratyanduryodhanaguṇodayam  samīcīnaṃ ca tajjñātvāpunaḥ prāpa prabhūnprati  
taduktante niśamyaivaṃ dukhamprāpurmunīśvara  parasparaṃ samūcuste pāṇḍavā atiduḥkhitāḥ  
kiṅkartavyaṃ kva gantavyamasmābhiradhunā yudhi  samarthā api vai sarve satyapāśena yantritāḥ  
nandīśvara uvāca  etasminsamaye vyāso bhasmabhūṣitamastakaḥ  rudrākṣābharaṇaścāyājjaṭājūṭavibhūṣitaḥ  
pañcākṣaraṃ japanmaṃtraṃ śivapremasamākulaḥ  tejasāṃ ca svayaṃrāśissākṣāddharma ivāparaḥ  
tandṛṣṭvā te tadā prītā utthāya purataḥ sthitāḥ  dattvāsanaṃ tadā tasmai kuśājinasuśobhitam  
tatropaviṣṭaṃ taṃ vyāsaṃ pūjayanti sma harṣitāḥ  stutiṃ ca vividhāṃ kṛtvā dhanyāḥ sma iti vādinaḥ  
tapaścaiva susantaptaṃ dānāni vividhāni ca  tatsarvaṃ saphalaṃ jātaṃ tṛptāste darśanātprabho  
duḥkhaṃ ca dūrato jātandarśanātte pitāmaha  duṣṭaiścaiva mahāduḥkhaṃ dattaṃ naḥ krūrakarmabhiḥ  
śrīmatāndarśane jāte duḥkhaṃ caiva gamiṣyati  kadācinna gataṃ tatra niścayoyaṃ vicāritaḥ  
mahatāmāśrame prāpte samarthe sarvakarmaṇi  yadi duḥkhaṃ na gacchetu daivamevātra kāraṇam  
niścayenaiva gacchetu dāridyaṃ duḥkhakāraṇam  mahatāṃ ca svabhāvoyaṃ kalpavṛkṣasamo mataḥ  
tadguṇāneva gaṇayenmahato vastumātrataḥ  āśrayasya vaśādeva puṃso vai jāyate prabho  
laghutvaṃ ca mahattvaṃ ca nātra kāryyā vicāraṇā  uttamānāṃ svabhāvoyaṃ yaddīnapratipālanam  
raṃkasya lakṣaṇaṃ loke hyatiśreyaskaraṃ matam  puro'sya parayatno vai sujanānāṃ ca sevanam  
ataḥ paraṃ ca bhāgyaṃ vai doṣaścaiva na dīyatām  etasmātkāraṇātsvāmiṃstvayi dṛṣṭo śubhantadā  
tvadāgamanamātreṇa santuṣṭāni manāṃsi naḥ  diśopadeśaṃ yenāśu duḥkhaṃ naṣṭambhavecca naḥ  
nandīśvara uvāca  ityetadvacanaṃ śrutvā pāṇḍavānāṃ mahāmuniḥ  prasannamānaso bhūtvā vyāsaścaivābravīdidam  
he pāṇḍavāśca yūyaṃ vai na kaṣṭaṃ kartumarhatha  dhanyāḥ stha kṛtakṛtyāḥ stha satyaṃ naiva vilopitam  
sujanānāṃ svabhāvoyaṃ prāṇānte'pi suśobhanaḥ  dharmaṃ tyajanti naivātra satyaṃ saphalabhājanam  
asmākaṃ caiva yūyaṃ ca te cāpi samatāṅgatāḥ  tathāpi pakṣapāto vai dharmiṣṭhānāṃ mato budhaiḥ  
dhṛtarāṣṭrena duṣṭena prathamaṃ ca hyacakṣuṣā  dharmastyaktaḥ svayaṃ lobhādyuṣmākaṃ rājyamāhṛtam  
tasya yūyaṃ ca te cāpi putrā eva na saṃśayaḥ  pitaryyuparate bālā anukaṃpyā mahātmanaḥ  
paścātputraśca tenaiva vārito na kadācana  anartho naiva jāyeta yaccaivaṃ ca kṛtantadā  
ataḥ paraṃ ca yajjātaṃ tajjātaṃ nānyathābhavet  ayanduṣṭo bhavantaśca dharmiṣṭhāḥ satyavādinaḥ  
tasmādante ca tasyaivāśubhaṃ hi bhavitā dhuvam  yaccaiva vāpitaṃ bījaṃ tatpraroho bhavediha  
tasmādduḥkhaṃ na kartavyaṃ bhavadbhiḥ sarvathā dhruvam  bhaviṣyati śubhaṃ vo hi nātra kāryyā vicāraṇā  
 nandīśvara uvāca  ityuktvā pāṇḍavāḥ sarve tena vyāsena prīṇitāḥ  yudhiṣṭhiramukhāste ca punarevābruvanvacaḥ  
pāṇḍavā ūcuḥ  satyamuktantvayā nātha duṣṭairduḥkhaṃ niraṃtaram  duṣṭātmabhirvane cāpi dīyate hi muhurmuhuḥ  
tannāśayāśubhammedya kiṃciddeyaṃ śubhaṃ vibho  kṛṣṇena kathitaṃ pūrvamārādhyaśśaṅkarassadā  
pramādaśca kṛto'smābhistadvacaśśithilīkṛtam  sa devamārgastu punaridānīmupadiśyatām  
nandīśvara uvāca  ityetadvacanaṃ śrutvā vyāso harṣasamanvitaḥ  uvāca pāṇḍavānprītyā smṛtvā śivapadāṃbujam  
vyāsa uvāca  śrūyatāṃ vacanaṃ medya pāṃḍavā dharmabuddhayaḥ  satyamuktaṃ tu kṛṣṇena mayā saṃsevyate śivaḥ  
bhavadbhiḥ sevyatāṃ prītyā sukhaṃ syādatulaṃ sadā  sarvaduḥkhaṃ bhavatyeva śivā'sevāta eva hi  
 naṃdīśvara uvāca  atha paṃcasu teṣveva vicāryya śivapūjane  arjunaṃ yogyamuccārya vyāso munivarastathā  
tapaḥsthānaṃ vicāryyaivaṃ tatassa munisattamaḥ  pāṇḍavāndharmasanniṣṭhānpunarevābravīdidam  
 vyāsa uvāca  śrūyatāmpāṇḍavāssarve kathayāmi hitaṃ sadā  śivaṃ sarvaṃ paraṃ dṛṣṭvā paraṃ brahma satāṅgatim  
brahmāditriparārddhāntaṃ yatkiṃciddṛśyate jagat  tatsarvaṃ śivarūpaṃ ca pūjyandhyeyaṃ ca tatpunaḥ  
sarveṣāṃ caiva seṣyosau śaṅkarassarvaduḥkhahā  śivaḥ svalpena kālena saṃprasīdati bhaktitaḥ  
suprasanno maheśo hi bhaktebhyaḥ sakalapradaḥ  bhuktiṃ muktimihāmutra yacchatīti suniścitam  
tasmātsevyassadā śabhbhurbhuktimuktiphalepsubhiḥ  puruṣaśśaṅkaraḥ sākṣādduṣṭahantā satāṃgatiḥ  
parantu prathamaṃ śakravidyāṃ dṛḍhamanā japet  kṣatriyasya parākhyasya cedameva samāhitam  
atorjunaśca prathamaṃ śakravidyāṃ japeddṛḍhaḥ  kariṣyati parīkṣāmprāk saṃtuṣṭastadbhaviṣyati  
suprasannaśca vighnāni saṃhariṣyati sarvadā  punaścaivaṃ śivasyaiva varaṃ mantraṃ pradāsyati  
nandīśvara uvāca  ityuktvārjunamāhūyopendravidyāmupādiśat  snātvā ca prāṅmukho bhūtvā jagrāhārjuna ugradhīḥ  
pārthivasya vidhānaṃ ca tasmai munivaro dadau  pratyuvāca ca taṃ vyāso dhanaṃjayamudāradhīḥ  
vyāsa uvāca  ito gacchādhunā pārtha indrakīle suśobhane  jāhnavyāśca samīpe vai sthitvā samyak tapaḥ kuru  
adṛśyā caiva vidyā syātsadā te hitakāriṇī  ityāśiṣandadau tasmai tataḥ provāca tānmuniḥ  
dharmmamāsthāya sarvaṃ vai tiṣṭhantu nṛpasattamāḥ  siddhiḥ syātsarvathā śreṣṭhā nātra kāryā vicāraṇā  
nandīśvara uvāca  iti dattvāśiṣantebhyaḥ pāṇḍavebhyo munīśvaraḥ  smṛtvā śivapadāmbhojaṃ vyāsaścāntardadhe kṣaṇāt  
iti śrīśivamahāpurāṇe tṛtīyāyāṃ śatarudrasaṃhitāyāṃ kirātāvatāravarṇanaprasaṃge'rjunāya vyāsopadeśavarṇanaṃ nāma saptatriṃśo'dhyāyaḥ  
nandīśvara uvāca  arjunopi tadā tatra dīpyamāno vyadṛśyata  mantreṇa śivarūpeṇa tejaścātulamāvahat  
te sarve cārjunandṛṣṭvā pāṇḍavā niścayaṃ gatāḥ  jayo'smākaṃ dhuvañjātantejaśca vipulaṃ yataḥ  
idaṅkāryyantvayā sādhyannānyena ca kadācana  vyāsasya vacanādbhāti saphalaṃ kuru jīvitam  
iti procyārjunante vai virahautsukyakātarāḥ  anicchantopi tatraiva preṣayāmāsurādarāt  
draupadī duḥkhasaṃyuktā netrāśrūṇi nirudhya ca  preṣayantī śubhaṃ vākyantadovāca pativratā  
draupadyuvāca  vyāsopadiṣṭaṃ yadrājaṃstvayā kāryaṃ prayatnataḥ  śubhaprado'stu te panthāśśaṃkaraśśaṃkarostu vai  
te sarve cāvasaṃstatra visṛjyārjunamādarāt  atyantaduḥkhamāpannā militvā pañca eva ca  
sthitāstatra vadanti sma śrūyatāmṛṣisattama  duḥkhepi priyasaṃgo vai na duḥkhāya prajāyate  
viyoge dviguṇantasya duḥkhambhavati nityaśaḥ   tatra dhairyyadharasyāpi kathandhairyyambhavediha  
nandīśvara uvāca  kurvatastveva tadā duḥkhampāṇḍaveṣu munīśvaraḥ  kṛpāsiṃdhuśca sa vyāsa ṛṣivaryyassamāgata  
tantadā pāṇḍavāste vai natvā sampūjya cādarāt  dattvāsanaṃ hi duḥkhāḍhyāḥ karau baddhvā vaco'bruvan  
pāṇḍavā ūcuḥ  śrūyatāmṛṣabhaśreṣṭha duḥkhadagdhā vayamprabho  darśanante'dya samprāpya hyānandaṃ prāpnumo mune  
kiyatkālaṃ vasātraiva duḥkhanāśāya naḥ prabho  darśanāttava viprarṣessarvaṃ duḥkhaṃ vilīyate  
nandīśvara uvāca  ityuktassa ṛṣiśreṣṭho nyavasattatsukhāya vai  kathābhirvividhābhiśca tadduḥkhaṃ nodayaṃstadā  
vārtāyāṃ kriyamāṇāyāntena vyāsena sanmune  supraṇamya vinītātmā dharmarājo'bravīdidam  
dharmarāja uvāca  śṛṇu tvaṃ hi ṛṣiśreṣṭha duḥkhaśāntirmatā mama  pṛcchāmi tvāṃ mahāprājña kathanīyantvayā prabho  
īdṛśaṃ caiva duḥkhaṃ ca purā prāptaśca kaścana  vayameva paraṃ duḥkhaṃ prāptā vai naiva kaścana  
vyāsa uvāca  rājñastu nalanāmno vai niṣadhādhipateḥ purā  bhavadduḥkhādhikaṃ duḥkhaṃ jātantasya mahātmanaḥ  
hariścandrasya nṛpaterjātaṃ duḥkhammahattaram  akathyantadviśeṣeṇa paraśokāvahantathā  
duḥkhamtathaiva vijñeyaṃ rāmasyāpyatha pāṇḍava  yacchrutvā strīnarāṇāṃ ca bhavenmoho mahattaraḥ  
tasmādvarṇayitunnaiva śakyate hi mayā punaḥ  śarīraṃ duḥkharāśiṃ ca matvā tyājyantvayādhunā  
yenedañca dhṛtantena vyāptameva na saṃśayaḥ  prathamammātṛgarbhe vai janma duḥkhasya kāraṇam  
kaumāre'pi mahāduḥkhaṃ bālalīlānusāri yat  tatopi yauvane kāmānbhunjāno duḥkharūpiṇaḥ  
gatāgatairdinānāṃ hi kāryabhārairanekaśaḥ  āyuśca kṣīyate nityaṃ na jānāti ha tatpunaḥ  
ante ca maraṇaṃ caiva mahāduḥkhamataḥ param  nānānarakapīḍāśca bhujyaṃtejñairnaraissadā  
tasmādidamasatyaṃ ca tvantu satyaṃ samācara  yenaiva tuṣyate śambhustathā kāryaṃ nareṇa ca  
nandīśvara uvāca  evaṃ vividhavārtābhiḥ kālaniryāpaṇantadā  cakruste bhrātaraḥ sarve manorathapathaiḥ punaḥ  
arjunopi svayaṃ gacchandurgādriṣu dṛḍhavrataḥ  yakṣaṃ labdhvā ca tenaiva dasyūnnighnannanekaśaḥ  
manasā harṣasaṃyukto jagāmācalamuttamam  tatra gatvā ca gaṃgāyāssamīpaṃ sundaraṃ sthalam  
aśokakānanaṃ yatra tiṣṭhati svarga uttamaḥ  tatra tasthau svayaṃ snātvā natvā ca gurumuttamam  
yathopadiṣṭaṃ veṣādi tathā caivākarotsvayam  indriyāṇyapakṛṣyādau manasā saṃsthito'bhavat  
punaśca pārthivaṃ kṛtvā sundaraṃ samasūtrakam  tadagre praṇidadhyau sa tejorāśimanuttamam  
trikālaṃ caiva susnātaḥ pūjanaṃ vividhaṃ tadā  cakāropāsanantatra harasya ca punaḥ punaḥ  
tasyaiva śirasastejo nissṛtantaccarāstadā  dṛṣṭvā bhayaṃ samāpannāḥ praviṣṭaśca kadā hyayam  
punaste ca vicāryaivaṃ kathanīyaṃ biḍaujase  ityuktvā tu gatāste vai śakrasyāntikamañjasā  
carā ūcuḥ  devo vā'tha ṛṣiścaiva sūryo vātha vibhāvasuḥ  tapaścarati deveśa na jānīmo vane ca tam  
tasyaiva tejasā dagdhā āgatāstava sannidhau  niveditañcaritraṃ tatkriyatāmucitantu yat  
nandīśvara uvāca  ityuktastaiścaraissarvaṃ jñātvā putracikīrṣitam  sagotrapānvisṛjyaiva tatra gantuṃ mano dadhe  
sa vṛddhabrāhmaṇo bhūtvā brahmacārī śacīpatiḥ  jagāma tatra viprendra parīkṣārthaṃ hi tasya vai  
tamāgatantadā dṛṣṭvākārṣītpūjāśca pāṇḍavaḥ  sthitogre ca stutiṃ kṛtvā kvāyātosi vadādhunā  
ityuktastena deveśo dhairyyārthantasya prītitaḥ  parīkṣāgarvitaṃ vākyaṃ pāṇḍavantaṃ tato'bravīt  
brāhmaṇa uvāca  nave vayasi vai tāta kintapasyasi sāmpratam  muktyarthaṃ vā jayārthaṃ kiṃ sarvathaitattapastava  
nandīśvara uvāca  iti pṛṣṭastadā tena sarvaṃ saṃveditampunaḥ  tacchrutvā sa punarvākyamuvāca brāhmaṇastadā  
brāhmaṇa uvāca  yuktaṃ na kriyate vīra sukhaṃ prāptuṃ ca yattapaḥ  kṣātradharmeṇa kriyate muktyarthaṃ kurusattama  
indrastu sukhadātā vai muktidātā bhavenna hi  tasmāttvaṃ sarvathā śreṣṭha kartumarhasi sattapaḥ  nandīśvara uvāca  idantadvacanaṃ śrutvā krodhaṃ cakre'rjunastadā  pratyuvāca vinītātmā tadanādṛtya suvrataḥ  
arjuna uvāca  rājyārthaṃ na ca muktyartha kimarthaṃ bhāṣase tvidam  vyāsasya vacanenaiva kriyate tapa īdṛśam  
ito gaccha brahmacārinmā pātayitumicchasi  prayojanaṃ kimatrāsti tava vai brahmacāriṇaḥ  
nandīśvara uvāca  ityuktaḥ sa prasannobhūtsundaraṃ rūpamadbhutam  svopaskaraṇasaṃyuktaṃ darśayāmāsa vai nijam  
śakrarūpantadā dṛṣṭvā lajjitaścārjunastadā  sa indrastaṃ samāśvāsya punareva vacobravīt  
iṃdra uvāca  varaṃ vṛṇīṣva he tāta dhanaṃjaya mahāmate  yadicchasi manobhīṣṭannādeyaṃ vidyate tava  
tacchrutvā śakravacanampratyuvācārjunastadā  vijayandehi me tāta śatrukliṣṭasya sarvathā  
śakra uvāca  baliṣṭhāśśatravaste ca duryodhanapuraḥsarāḥ  droṇo bhīmaśca karṇaśca sarve te durjayā dhuvam  
aśvatthāmā droṇaputro raudroṃśo durjayo'ti saḥ  mayā sādhyā bhaveyuste sarvathā svahitaṃ śṛṇu  
etadvīra japaṃ kartuṃ na śaktaḥ kaścanādhunā  vartate hi śivovaryastasmācchambhorjayo' dhunā  
śaṃkaraḥ sarvalokeśaścarācarapatiḥ svarāṭ  sarvaṃ kartuṃ samarthosti bhuktimuktiphalapradaḥ  
ahaṃ manye ca brahmādyā viṣṇuḥ sarvavarapradaḥ  anye jigīṣavo ye ca te sarve śivapūjakāḥ  
adyaprabhṛti tanmantraṃ hitvā bhaktyā śivaṃ bhaja  pārthivena vidhānena dhyānenaiva śivasya ca  
upacārairanekaiśca sarvabhāvena bhārata  siddhiḥ syādacalā tedya nātra kāryā vicāraṇā  
nandīśvara uvāca  ityuktvā ca carānsarvānsamāhūyābravīdidam  sāvadhānena vai stheyametatsaṃrakṣaṇe sadā  
prabodhya svacarānindro'rjunasaṃrakṣaṇādikam  vātsalyapūrṇahṛdayaḥ punarūce kapidhvajam  
indra uvāca  rājyaṃ tvayā pramādādvai na kartavyaṃ kadācana  śreyase bhadra vidyeyaṃ bhavettava parantapa  
dhairyaṃ dhārya sādhakena sarvathā rakṣakaḥ śivaḥ  saṃpattīśca phalantulyaṃ dāsyate nātra saṃśayaḥ  
nandīśvara uvāca  iti dattvā varantasya bhāratasya sureśvaraḥ  smarañchivapadāmbhojañjagāma bhavanaṃ svakam  
arjunopi mahāvīrassupraṇamya sureśvaram  tapastepe saṃyatātmā śivamuddiśya tadvidham  
iti śrīśivamahāpurāṇe tṛtīyāyāṃ śatarudrasaṃhitāyāṃ kirātāvatāravarṇanaprasaṃge'rjunatapovarṇanaṃ nāmāṣṭatriṃśo'dhyāyaḥ  
nandīśvara uvāca  snānaṃ sa vidhivatkṛtvā nyāsādi vidhivattathā  dhyānaṃ śivasya sadbhaktyā vyāsoktaṃ yattathā'karot  
ekapādatalenaiva tiṣṭhanmunivaro yathā  sūryye dṛṣṭiṃ nibadhyaikāṃ maṃtramāvartayansthitaḥ  
tapastepeti saṃprītyā saṃsmaranmanasā śivam  paṃcākṣaraṃ manuṃ śaṃbhorjapansarvo ttamottamam  
tapasasteja evāsīdyathā devā visismiyuḥ  punaścaiva śivaṃ yātāḥ pratyūcuste samāhitāḥ  
devā ūcuḥ  nareṇaikena sarveśa tvadarthe tapa āhitam  yadicchati narassoyaṃ kinna yacchati tatprabho  
nandīśvara uvāca  ityuktvā tu stutiṃ cakurvividhānte tadā surāḥ  tatpādayordṛśaḥ kṛtvā tatra tasthuḥ sthirādhayaḥ  
śivastu tadvacaḥ śrutvā mahāprabhurudāraghīḥ  suvihasya prasannātmā surānvacanamabravīt  
śiva uvāca  svasthānaṃ gacchata surāḥ sarve satyanna saṃśayaḥ  sarvathāhaṃ kariṣyāmi kāryaṃ vo nātra saṃśaya  
naṃdīśvara uvāca  tacchrutvā śaṃbhuvacananniścayaṃ paramaṃ gatāḥ  parāvṛtya gatāḥ sarve svasvathānaṃ te hi nirjarāḥ  
etasminnaṃtare daityo mūkanāmāgatastadā  saukaraṃ rūpamāsthāya preṣitaśca durātmanā  
duryodhanena vipreṃdra māyinā cārjunaṃ tadā  yatrārjunasthitaścāsīttena mārgeṇa vai tadā  
śṛṅgāṇi parvatasyaiva cchindanvṛkṣānanekaśaḥ  śabdaṃ ca vividhaṃ kurva nnativegena saṃyutaḥ  
ajunopi ca taṃ dṛṣṭvā mūkanāmāsuraṃ tadā  smṛtvā śivapadāṃbhojaṃ vicāre tatparo'bhavat  
arjuna uvāca  koyaṃ vā kuta āyāti krūrakarmā ca dṛśyate  mamāniṣṭaṃ dhruvaṃ kartuṃ samāgacchatyasaṃśayam  
mamaivaṃ mana āyāti śatrureva na saṃśayaḥ  mayā vinihatāḥ pūrvamaneke daityadānavāḥ  
tadīyaḥ kaścidāyāti vairaṃ sādhayitumpunaḥ  athavā ca sakhā kaścidduryodhanahitāvahaḥ  
yasmindṛṣṭe prasīdetsvaṃ manaḥ sa hitakṛddhruvam  yasmindṛṣṭe tadeva syādākulaṃ śatrureva saḥ  
ācāraḥ kulamākhyāti vapurākhyāti bhojanam  vacanaṃ śrutamākhyāti snehamākhyāti locanam  
ākāreṇa tathā gatyā ceṣṭayā bhāṣitairapi  netravaktravikārābhyāṃ jñāyate'ntarhitaṃ manaḥ  
ujjvalaṃ sarasañcaiva vakramārakta kantathā  netraṃ caturvidhaṃ proktaṃ tasya bhāvaṃ pṛthagbudhāḥ  
ujjvalaṃ mitrasaṃyoge sarasamputradarśane  vakraṃ ca kāminīyoge āraktaṃ śatrudarśane  
asminmama tu sarvāṇi kaluṣānīndriyāṇi ca  ayaṃ śatrurbhavedeva māraṇīyo na saṃśayaḥ  
gurośca vacanaṃ medya vartate duḥkhadastvayā  hantavyaḥ sarvathā rājannātra kāryā vicāraṇā  
etadarthaṃ tvāyudhāni mama caiva na saṃśayaḥ  vicāryyeti ca tatraiva bāṇaṃ saṃsthāya saṃsthitaḥ  
etasminnantare tatra rakṣārthaṃ hyarjunasya vai  tadbhakteśca parīkṣārthaṃ śaṃkaro bhaktavatsalaḥ  
vidagdhabhillarūpaṃ hi gaṇaiḥ sārdha mahādbhutam  tasya daityasya nāśārthaṃ drutaṃ kṛtvā samāgataḥ  
baddhakacchaśca vastrībhirvaddheśānadhvajastadā  śarīre śvetarekhāśca dhanurbāṇayutaḥ svayam  
bāṇānāntūṇakaṃ pṛṣṭhe dhṛtvā vai sa jagāma ha  gaṇaścaiva tathā jāto bhillarājo'bhavacchivaḥ  
śabdāṃśca vividhānkṛtvā niryayau vāhinīpatiḥ  sūkarasya sasārātha śabdaśca pradiśo daśa  
vanecareṇa śabdena vyākulaścārjunastadā  parvatādyāśca taiśśabdaiste sarve vyākulāstadā  
aho kinnu bhavedeṣa śivaḥ śubhakarastviha  mayā caiva śrutampūrvaṃ kṛṣṇena kathitampunaḥ  
vyāsena kathitaṃ caivaṃ smṛtvā devai stathā punaḥ  śivaḥ śubhakaraḥ proktaḥ śivaḥ sukhakarastathā  
muktidaśca svayaṃ prokto muktidānānna saṃśayaḥ  tannāmasmaraṇātpuṃsāṃ kalyāṇaṃ jāyate dhuvam  
bhajatāṃ sarvabhāvena duḥkhaṃ svapne'pi no bhavet  yadā kadācijjāyeta tadā karmasamudbhavam  
tadetadbahvapi jñeyaṃ nūnamalpaṃ na saṃśayaḥ  prārabdhasyātha vā doṣo nūnaṃ jñeyo viśeṣataḥ  
atha vā bahu cālpaṃ hi bhogyaṃ nistīrya śaṃkaraḥ  kadācidicchayā tasya dūrīkuryyānna saṃśayaḥ  
viṣaṃ caivāmṛtaṃ kuryādamṛtaṃ viṣameva vā  yadicchati karotyeva samarthaḥ kinniṣidhyate  
itthaṃ vicāryyamāṇe'pi bhaktairanyaiḥ purātanaiḥ  bhāvibhiśca sadā bhaktairihānīya manaḥ sthiram  
lakṣmīrgaccheccāvatiṣṭhenmaraṇaṃ nikaṭe puraḥ  nindāṃ vātha prakurvantu stutiṃ vā duḥkhasaṃkṣayam  
jayate puṇyapāpābhyāṃ śaṃkarassukhadaḥ sadā  kadācicca parīkṣārthaṃ duḥkhaṃ yacchati vai śivaḥ  
aṃte ca sukhadaḥ prokto dayālutvānna saṃśayaḥ  yathā caiva suvarṇaṃ ca śodhi taṃ śuddhatāṃ vrajet  
evaṃ caivaṃ mayā pūrvaṃ śrutaṃ munimukhāttathā  atastadbhajanenaiva lapsye'haṃ sukhamuttamam  
ityevantu vicāraṃ sa karoti yāvadeva hi  tāvacca sūkaraḥ prāpto bāṇasaṃmocanāvadhiḥ  
śivopi pṛṣṭhato lagno hyāyātaḥ śūkarasya hi  tayormadhye tadā soyaṃ dṛśyate śṛṃgamadbhutam  
tasya proktaṃ ca māhātmyaṃ śivaḥ śīghrataraṃ gataḥ  arjunasya ca rakṣārthaṃ śaṃkaro bhaktava tsalaḥ  
etasminsamaye tābhyāṃ kṛtaṃ bāṇavimocanam  śivabāṇastu pucche vai hyarjunasya mukhe tathā  
śivasya pucchato gatvā mukhānnissṛtya śīghrataḥ  bhūmau vilīnaḥ saṃyātastasya vai pucchato gataḥ  
papāta pārśvataścaiva bāṇaścaivārjunasya ca  sūkarastatkṣaṇaṃ daityo mṛto bhūmau papāta ha  
devā harṣaṃ paramprāpuḥ puṣpavṛṣṭiṃ ca cakrire  jayapūrva stutikarāḥ praṇamya ca punaḥpunaḥ  
śivastuṣṭamanā āsīdarjunaḥ sukhamāgataḥ  daityasya ca tadā dṛṣṭvā krararūpaṃ ca tau tadā  
arjunastu viśeṣeṇa sukhinā prāha cetasā  aho daityavaraścāyaṃ rūpaṃ tu paramādbhutam  
kṛtvāgato madvadhārthaiṃ śivenāhaṃ surakṣitaḥ  īśvareṇa mamādyaiva buddhirdattā na saṃśayaḥ  
vicāryyetyarjunastatra jagau śivaśiveti ca  praṇanāma śivaṃ bhūyastuṣṭāva ca punaḥ punaḥ  
iti śrīśivamahāpurāṇe tṛtīyāyāṃ śatarudrasaṃhitāyāṃ kirātāvatāravarṇane mūkadaityavadhonāmaikonacatvāriṃśo'dhyāyaḥ  
nandīśvara uvāca  sanatkumāra sarvajña śṛṇu līlāmparātmanaḥ  bhaktavātsalyasaṃyuktāṃ taddṛḍhatvavidarbhitām  
śivopyatha svabhṛtyaṃ vai preṣayāmāsa sa drutam  bāṇārthe ca tadā tatrārjunopi samagāttataḥ  
ekasmin samaye prāptau bāṇārthaṃ tadgaṇārjunau  arjunastaṃ parābhartsya svabāṇaṃ cāgrahīttadā  
gaṇa provāca taṃ tatra kimarthaṃ gṛhyate śaraḥ  bāṇaścaivāsmadīyo vai mucyatāṃ ṛṣisattama  
ityuktastena bhillasya gaṇena munisattamaḥ  sorjunaḥ śaṃkaraṃ smṛtvā vacanaṃ ca tamabravīt  
arjuna uvāca  ajñātvā kiṃca vadasi mūrkhosi tvaṃ vanecara  bāṇaśca mocito me'dya tvadīyaśca kathaṃ punaḥ  
rekhārūpaṃ ca picchāni mannāmāṃkita eva ca  tvadīyaśca kathaṃ jātaḥ svabhāvo dustyajastava  
 nandīśvara uvāca  ityevantadvacaḥ śrutvā vihasya sa gaṇeśvaraḥ  arjunaṃ ṛṣirūpaṃ taṃ bhillo vākyamupādade  
tāpasa śrūyatāṃ re tvaṃ na tapaḥ kriyate tvayā  veṣataśca tapasvī tvaṃ na yathārthaṃ chalāyate  
tapasvī ca kathaṃ mithyā bhāṣate kurute naraḥ  naikākinaṃ ca māṃ tvaṃ ca jānīhi vāhinīpatim  
bahubhirvanabhillaiśca yuktaḥ svāmī sa āsata  samarthassarvathā kartuṃ vigrahānugrahau punaḥ  
vartate tasya vāṇīyaṃ yo nītaśca tvayādhunā  ayaṃ bāṇaśca te pārśve na sthāsyati kadācana  
tapaḥphalaṃ kathaṃ tvaṃ ca hātumicchasi tāpasa  cauryyācchalārdyamānācca vismayātsatya bhañjanāt  
tapasā kṣīyate satyametadeva mayā śrutam  tasmācca tapasastedya bhaviṣyati phalaṃ kutaḥ  
tasmācca mucyate bāṇātkṛtaghnastvaṃ bhaviṣyasi  mamaiva svāmino bāṇastavārthe mocito dhruvam  
śatruśca māritastena punarbāṇaśca rakṣitaḥ  atyantaṃ ca kṛtaghnosi tapośubhakarastathā  
satyaṃ na bhāṣase tvaṃ ca kimataḥ siddhimicchasi  prayojanaṃ cedbāṇena svāmī ca yācyatāṃ mama  
īdṛśāṃśca bahūnbāṇāṃstadā dātuṃ kṣamaḥ svayam  rājā ca vartate me'dya kiṃ tvevaṃ yācyate tvayā  
upakāraṃ parityajya hyapakāraṃ samīhase  naitadyuktaṃ tvayādyaiva kriyate tyaja cāpalam  
nandīśvara uvāca  ityevaṃ vacanantasya śrutvā pārthorjunastadā  krodhaṃ kṛtvā śivaṃ smṛtvā mitaṃ vākyamathābravīt  
 arjuna uvāca  śṛṇu bhilla pravakṣyāmi na satyaṃ tava bhāṣaṇam  yathā jātistathā tvāṃ ca jānāmi hi vanecara  
ahaṃ rājā bhavāṃścauraḥ kathaṃ yuddhaprayuktatā  yuddhaṃ me sabalaiḥ kāryaṃ nādhamairhi kadācana  
tasmātte ca tathā svāmī bhaviṣyati bhavādṛśaḥ  dātāraśca vayaṃ proktāścaurā yūyaṃ vanecarāḥ  
kathaṃ yācyo mayā bhillarāja evaṃ ca sāmpratam  tvameva yācase naiva bāṇaṃ māṃ kiṃ vanecaraḥ  
dadāmi te tathā bāṇānsanti me bahavo dhruvam  rājā ca grahaṇaṃ caiva na dāsyati tathā bhavet  
kimpunaśca tathā bāṇānprayacchāmi vanecara  yadi me yā cikīrṣā syātkathaṃ nāgamyate'dhunā  
yathāgacchatu te bhartā kimarthaṃ bhāṣate'dhunā  āgatya ca mayā sārddhaṃ jitvā yuddhe ca māmpunaḥ  
nītvā bāṇamimaṃ bhilla svāmī te vāhinīpatiḥ  nijālayaṃ sukhaṃ yātu vilaṃbaḥ kriyate katham  
nandīśvara uvāca  maheśvarakṛpāprāptasadbalasyārjunasya hi  ityetadvacanaṃ śrutvā bhillo vākyamathābravīt  
bhilla uvāca  ajñosi tvaṃ ṛṣirnāsi maraṇaṃ tvīhase katham  dehi bāṇaṃ sukhantiṣṭha tvanyathā kleśabhāgbhaveḥ  
nandīśvara uvāca  ityuktastena bhillena śivasacchaktiśobhinā  gaṇena pāṇḍavastaṃ ca prāha smṛtvā ca śaṅkaram  
arjuna uvāca  madvākyantattvato bhilla śṛṇu tvaṃ ca vanecara  āgamiṣyati te svāmī darśayiṣye phalantadā  
na śobhate tvayā yuddhaṃ kariṣye svāminā tava  upahāsakaraṃ jñeyaṃ yuddhaṃ siṃhasṛgālayoḥ  
śrutaṃ ca madvacaste'dya drakṣyasi tvaṃ mahābalam  gaccha svasvāminaṃ bhilla yathecchasi tathā kuru  
nandīśvara uvāca  ityuktastu gatastatra bhillaḥ pārthena vai mune  śivāvatāro yatrāste kirāto vāhinīpatiḥ  
athārjunasya vacanaṃ bhillanāthāya vistarāt  sarvaṃ nivedayāmāsa tasyai bhillaparātmane  
sa kirāteśvaraḥ śrutvā tadvaco harṣamāgataḥ  ājagāma svasainyena śaṃkaro bhillarūpadhṛk  
arjunaśca tadā senāṃ kirātasya ca pāṇḍavaḥ  dṛṣṭvā gṛhītvā saśarandhanuḥ sanmukha āyayau  
atho kirātaśca punaḥ preṣayāmāsa taṃ caram  tanmukhena jagau vākyambhāratāya mahātmane  
kirāta uvāca  paśya sainyaṃ tapasvistvaṃ muñca bāṇaṃ vrajādhunā  maraṇaṃ svalpakāryārthaṃ kathamicchasi sāmpratam  
bhrātarastava duḥkhārttāḥ kalatraṃ ca tataḥ param  pṛthivī hastatastedya yāsyatīti matirmama  
 nandīśvara uvāca  ityuktaṃ parameśena pārthadārḍhyaparīkṣayā  sarvathārjunarakṣārthaṃ dhṛtarūpeṇa śaṃbhunā  
ityuktastu tadāgatya sagaṇaśśaṃkaraśca tat  vistarādvṛttamakhilamarjunāya nyavedayat  
tacchrutvā tu punaḥ prāha prārthastaṃ dūtamāgatam  vāhinīpataye vācyamviparītambhaviṣyati  
yadyahaṃ caiva te bāṇaṃ yacchāmi ca madīyakam  kulasya dūṣaṇaṃ cāhaṃ bhaviṣyāmi na saṃśayaḥ  
bhrātaraścaiva dukhārtāḥ bhavantu ca tathā dhruvam  vidyāśca niṣphalāḥ syustāstasmādāgaccha vai dhruvam  
siṃhaścaiva śṛgālādvā bhīto naiva mayā śrutaḥ  tathā vanecarādrājā na bibheti kadācana  
nandīśvara uvāca  ityuktastaṃ punargatvā svāminaṃ pāṇḍavena saḥ  sarvaṃ nivedayāmāsa taduktaṃ hi viśeṣataḥ  
atha sopi kirātāhvo mahādevassasainyakaḥ  tacchrutvā sainyasaṃyukto hyarjunaṃ cāgamattadā  
iti śrīśivamahāpurāṇe tṛtīyāyāṃ śatarudrasaṃhitāyāma kirātāvatāravarṇane bhillārjunasaṃvādonāma catvāriṃśo'dhyāyaḥ  
tamāgatantato dṛṣṭvā dhyānaṃ kṛtvā śivasya saḥ  gatvā tatrārjunastena yuddhaṃ cakre sudāruṇam  
gaṇaiśca vividhaistīkṣṇairāyudhaistaṃ nyapīḍayat  taistadā pīḍitaḥ pārthaḥ sasmāra svāminaṃ śivam  
arjunaśca tadā teṣāṃ bāṇāvalimathācchinat  yadāyuddhaṃ ca taiḥ kṣiptaṃ tataḥ śarvaṃ parāmṛśat  
pīḍitāste gaṇāstena yayuścaiva diśo daśa  gaṇeśā vāritāste ca nājagmussvāminamprati  
śivaścaivārjunaścaiva yuyudhāte parasparam  nānāvidhaiścāyudhairhi mahābalaparākramau  
śivo'pi manasā nūnaṃ dayāṃ kṛtvārjunaṃ hyagāt  arjunaśca dṛḍhaṃ tatra prahāraṃ kṛtavāṃstadā  
āyudhāni śivasso vai hyarjunasyācchinattadā  kavacāni ca sarvāṇi śarīraṃ kevalaṃ sthitam  
tadārjunaḥ śivaṃ smṛtvā mallayuddhaṃ cakāra saḥ  vāhinīpatinā tena bhayātkliṣṭopi dhairyavān  
tadyuddhena mahī sarvā cakaṃpe sasamudrakā  devā duḥkhaṃ samāpannaḥ kiṃ bhaviṣyati vā punaḥ  
etasmitraṃtare devaḥ śivo gaganamāsthitaḥ  yuddhaṃ cakāra tatrasthassorjunaśca tathā'karot  
uḍḍīyoḍḍīya tau yuddhaṃ cakraturdevapārthivau  devāśca vismayaṃ prāpū raṇaṃ dṛṣṭvā tadādbhutam  
athārjunottare jñātvā smṛtvā śivapadāṃbujam  dadhāra pādayostaṃ vai taddhyānādāptasadbalaḥ  
dhṛtvā pādau tadā tasya bhrāmayāmāsa sorjunaḥ  vijahāsa mahādevo bhaktavatsala ūtikṛt  
dātuṃ svadāsatāṃ tasmai bhaktavaśyatayā mune  śivenaiva kṛtaṃ hyetaccaritannānyathā bhavet  
paścādvihasya tatraiva śaṃkaro rūpama dbhutam  darśayāmāsa sahasā bhaktavaśyatayā śubham  
yathoktaṃ vedaśāstreṣu purāṇe puruṣottamam  vyāsopadiṣṭaṃ dhyānāya tasya yatsarvasiddhidam  
taddṛṣṭvā suṃdaraṃ rūpaṃ dhyānaprāptaṃ śivasya tu  babhūva vismitotīva hyarjuno lajjitaḥ svayam  
aho śivaśśivassoya yo me prabhutayā vṛtaḥ  trilokeśaḥ svayaṃ sākṣāddhā kṛtaṃ kiṃ mayā'dhunā  
prabhorbalavatī māyā māyināmapi mohinī  kiṃ kṛtaṃ rūpamācchādya prabhuṇā chalito hyaham  
dhiyeti saṃvicāryyaiva sāñjalirnatamastakaḥ  praṇanāma prabhuṃ prītyā tadovāca sa khinnadhīḥ  
arjuna uvāca  devadeva mahādeva karuṇākara śaṃkara  mamāparādhaḥ sarveśa kṣantavyaśca tvayā punaḥ  
kiṃ kṛtaṃ rūpamācchādya cchalito'smi tvayādhunā  dhiṅ māṃ samarakartāraṃ svāminā bhavatā prabho  
nandīśvara uvāca  ityevaṃ pāṇḍavassotha paścāttāpamavāpa saḥ  pādayornipapātāśu śaṃkarasya mahāprabhoḥ  
atheśvaraḥ prasannātmā pratyuvācārjunaṃ ca tam  samāśvāsyeti bahuśo maheśo bhaktavatsalaḥ  
śaṃkara uvāca  na khidya pārtha bhaktosi mama tvaṃ hi viśeṣataḥ  parīkṣārthaṃ mayā te'dya kṛtamevaṃ śucañjahi  
naṃdīśvara uvāca  ityuktvā taṃ svahastābhyāmutthāpya prabhurarjunam  vilajjaṃ kārayāmāsa gaṇaiśca svāmino gaṇaiḥ  
punaśśivo'rjunamprāha pāṇḍavaṃ vīrasammatam  harṣayan sarvathā prītyā śaṃkaro bhaktavatsalaḥ  
śiva uvāca  he pārtha pāṇḍavaśreṣṭha prasannosmi varaṃ vṛṇu  prahāraistāḍanaiste'dya pūjanammānitammayā  
icchayā ca kṛtaṃ me'dya nāparādhastavādhunā  nādeyaṃ vidyate tubhyaṃ yadicchasi vṛṇīṣva tat  
te śatruṣu yaśorājyasthāpanāya śubhaṃ kṛtam  etadduḥkhaṃ na kartavyaṃ vaiklavyaṃ ca tyajākhilam  
nandīśvara uvāca  ityuktastvarjunastena prabhuṇā śaṃkareṇa saḥ  uvāca śaṃkaraṃ bhaktyā sāvadhānatayā sthitaḥ  
arjuna uvāca  bhaktapriyasya śambhoste suprabho kiṃ samīhitam  varṇanīyaṃ mayā deva kṛpālustvaṃ sadāśiva  
ityuktvā saṃstutiṃ tasya śaṃkarasya mahāprabhoḥ  cakāra pāṇḍavassotha sadbhaktiṃ vedasaṃmatām  
arjuna uvāca  namaste devadevāya namaḥ kailāsavāsine  sadāśiva namastubhyaṃ pañcavaktrāya te namaḥ  
kapardine namastubhyantrinetrāya namo'stu te  manaḥ prasannarūpāya sahasravadanāya ca  
nīlakaṃṭha namastestu sadyojātāya vai namaḥ  vṛṣadhvaja namastestu vāmāṃgagirijāya ca  
daśadoṣa namastubhyannamaste paramātmane  ḍamarukapālahastāya namaste muṇḍamāline  
śuddhasphaṭikasaṃkāśaśuddhakarpūravarṣmaṇe  pinākapāṇaye tubhyantriśūlavaradhāriṇe  
vyāghracarmottarīyāya gajāmbaravidhāriṇe  nāgāṃgāya namastubhyaṃ gaṃgādhara namostu te  
supādāya namaste'stu āraktacaraṇāya ca  nandyādigaṇasevyāya gaṇeśāya ca te namaḥ  
namo gaṇeśarūpāya kārtikeyānugāya ca  bhaktidāya ca bhaktānāṃ muktidāya namonamaḥ  
aguṇāya namastestu saguṇāya namonamaḥ  arūpāya sarūpāya sakalāyākalāya ca  
namaḥ kirātarūpāya madanugrahakāriṇe  yuddhapriyāya vīrāṇāṃ nānālīlānukāriṇe  
yatkiṃciddṛśyate rūpantattejastāvakaṃ smṛtam  cidrūpastvaṃ trilokeṣu ramasenvayabhedataḥ  
guṇānānte na saṃkhyāsti yathā bhūrajasāmiha  ākāśe tārakāṇāṃ hi kaṇānāṃ vṛṣṭyapāmapi  
na te guṇāstu saṃkhyātuṃ vedā vai sambhavanti hi  mandabuddhirahaṃ nātha varṇayāmi kathampunaḥ  
sosi yosi namaste'stu kṛpāṃ kartumihārhasi  dāsohaṃ te maheśāna svāmī tvaṃ me maheśvara  
nandīśvara uvāca  iti śrutvā vacastasya punaḥ provāca śaṃkara  suprasannataro bhūtvā vihasanprabhurarjunam  
śaṃkara uvāca  vacasā kimbahūktena śṛṇuṣva vacanammama  śīghraṃ vṛṇu varamputra sarvantacca dadāmi te  
nandīśvara uvāca  ityuktaścārjunastena praṇipatya sadāśivam  sāñjalirnatakaḥ premṇā provāca gadgadākṣaram  
arjuna uvāca  kiṃ brūyāṃ tvaṃ ca sarveṣāmantaryāmitayā sthitaḥ  tathāpi varṇitaṃ me'dya śrūyatāṃ ca tvayā vibho  
śatrūṇāṃ saṃkaṭaṃ yacca tadgatandarśanāttava  aihikīṃ ca parāṃ siddhimprāpnuyāṃ vai tathā kuru  
nandīśvara uvāca  ityuktvā taṃ namaskṛtya śaṃkarambhaktavatsalam  nataskandho'rjunastatra baddhāñjalirupasthitaḥ  
śivopi ca tathābhūtañjñātvā pāṇḍavamarjunam  nijabhaktavaraṃ svāmī mahātuṣṭo babhūva ha  
astrampāśupataṃ svīyandurjayaṃ sarvadākhilaiḥ  dadau tasmai maheśāno vacanaścedamabravīt  
śiva uvāca  svaṃ mahāstrammayā dattandurjayastvambhaviṣyati  anena sarvaśatrūṇāṃ jayakṛtyamavāpnuhi  
kṛṣṇaṃ ca kathayiṣyāmi sāhāyyante kariṣyati  sa vai mamātmabhūtaśca madbhaktaḥ kāryyakārakaḥ  
matprabhāvānbhārata tvaṃ rājyannikaṇṭakaṃ kuru  dharmyānnānāvidhānbhrātrā kāraya tvaṃ ca sarvadā  
nandīśvara uvāca  ityuktvā nijahastaṃ ca dhṛtvā śirasi tasya saḥ  pūjito hyarjunenāśu śaṃkarontaradhīyata  
athārjunaḥ prasannātmā prāpyāstraṃ ca varaṃ prabhoḥ  jagāma svāśrame mukhyaṃ smaranbhaktyā guruṃ śivam  
sarvve te bhrātaraḥ prītāstanvaḥ prāṇamivāgatam  militvā taṃ sukhaṃ prāpurdraupadī cāti suvratā  
śivaṃ paraṃ ca santuṣṭampāṇḍavāḥ sarva eva hi  nātṛpyansarvavṛttāntaṃ śrutvā harṣamupāgatāḥ  
āśrame puṣpavṛṣṭiśca candanena samanvitā  papāta sukarārthaṃ ca teṣāñcaiva mahātmanām  
dhanyaṃ ca śaṃkaraṃ caiva namaskṛtya śivammudā  avadhiṃ cāgataṃ jñātvā jayaścaiva bhaviṣyati  
etasminnantare kṛṣṇaśśrutvārjunamathāgatam  melanāya samāyātaśśrutvā sukhamupāgataḥ  
ataścaiva mayākhyātaḥ śaṃkaraḥ sarvaduḥkhahā  sa sevyate mayā nityaṃ bhavadbhirapi sevyatām  
ityuktaste kirātāhvovatāraśśaṃkasya vai  taṃ śrutvā śrāvayanvāpi sarvānkāmānavāpnuyāt  
ityaṣṭāśītyavatārāḥ  iti śrīśivamahāpurāṇe tṛtīyāyāṃ śatarudrasaṃhitāyāṃ kirāteśvarāvatāravarṇanaṃ nāmaikacatvāriṃśo'dhyāyaḥ  
nandīśvara uvāca  avatārāñchṛṇu vibhordvādaśapramitānparān  jyotirliṅgasvarūpānvai nānoti kārakānmune  
saurāṣṭre somanāthaśca śrīśaile mallikārjunaḥ  ujjayinyāṃ mahākāla oṃkāre cāmareśvaraḥ  
kedāro himava tpṛṣṭe ḍākinyāmbhīmaśaṃkaraḥ  vārāṇasyāṃ ca viśveśastryambako gautamītaṭe  
vaidyanāthaścitābhūmau nāgeśo dārukāvane  setubandhe ca rāmeśo ghuśmeśaśca śivālaye  
avatāradvādaśakametacchambhoḥ parātmanaḥ  sarvānandakaraṃ puṃsāndarśanātsparśanānmune  
tatrādyassomanātho hi candraduḥkhakṣayaṃkaraḥ  kṣayakuṣṭhādirogāṇāṃ nāśakaḥ pūjanānmune  
śivāvatārassomeśo liṃgarūpeṇa saṃsthitaḥ  saurāṣṭre śubhadeśe ca śaśinā pūjitaḥ purā  
caṃdrakuṇḍaṃ ca tatraiva sarvapāpavināśakam  tatra snātvā naro dhīmānsarvarogaiḥ pramucyate  
someśvaraṃ mahāliṃgaṃ śivasya paramātmakam  dṛṣṭvā pramucyate pāpādbhuktiṃ muktiṃ ca vindati  
mallikārjunasaṃjñaścāvatāraśśaṃkarasya vai  dvitīyaḥ śrīgirau tāta bhaktābhīṣṭaphalapradaḥ  
saṃstuto liṃgarūpeṇa sutadarśanahetutaḥ  gatastatra mahāprītyā sa śivaḥ svagirermune  
jyotirliṃgaṃ dvitīyantaddarśanātpūjanānmune  mahāsukhakaraṃ cānte muktidannātra saṃśayaḥ  
mahākālābhidhastātāvatāraśśaṃkarasya vai  ujjayinyāṃ nagaryyāṃ ca babhūva svajanāvanaḥ  
dūṣaṇākhyāsuraṃ yastu vedadharmapramardakam   ujjayinyāṃ gataṃ vipradveṣiṇaṃ sarvanāśanam  
vedaviprasutadhyāto huṅkāreṇaiva sa drutam  bhasmasātkṛtavāṃstaṃ ca ratnamāla nivāsinam  
taṃ hatvā sa mahākālo jyotirliṃgasvarūpataḥ  devaissa prārthito'tiṣṭhatsvabhaktaparipālakaḥ  
mahākālāhvayaṃ liṃgaṃ dṛṣṭvābhyarcya prayatnataḥ  sarvānkāmānavāpnoti labhate parato gatim  
oṅkāraḥ parameśāno dhṛtaḥ śambho parātmanaḥ  avatāraścaturtho hi bhaktābhīṣṭaphalapradaḥ  
vidhinā sthāpito bhaktyā svaliṃgātpārthivānmune  prādurbhūto mahādevo vindhyakāmaprapūrakaḥ  
devaissaṃprārthitastatra dvidhārūpeṇa saṃsthitaḥ  bhuktimuktiprado liṃgarūpo vai śaktavatsala  
praṇave caiva coṃkāranāmāsīlliṃgamuttamam  parameśvaranāmāsītpārthivaśca munīśvara  
bhaktābhīṣṭaprado jñeyo yopi dṛṣṭorcito mune  jyotirliṃge mahādivye varṇite te mahāmune  
kedāreśovatārastu paṃcamaḥ paramaśśivaḥ  jyotirliṃgasvarūpeṇa kedāre saṃsthitasya ca  
naranārāyaṇākhyau yāvavatārau harermune  tatprārthitaśśivastatsthaiḥ kedāre himabhūdhare  
tābhyāṃ ca pūjito nityaṃ kedāreśvarasaṃjñakaḥ  bhaktābhīṣṭapradaḥ śambhurdarśanādarcanādapi  
asya khaṇḍasya sa svāmī sarveśopi viśeṣataḥ  sarvakāmapradastāta sovatāraśśivasya vai  
bhīmaśaṃkarasaṃjñastu ṣaṣṭhaḥ śambhormahāprabhoḥ  avatāro mahālīlo bhīmāsuravināśanaḥ  
sudakṣiṇābhidhambhaktaṅkāmarūpeśvarannṛpam  yo rarakṣādbhutaṃ hatvāsurantaṃ bhaktaduḥkhadam  
bhīmaśaṅkaranāmā sa ḍākinyāṃ saṃsthitassvayam  jyotirliṃgasvarūpeṇa prārthitastena śaṃkaraḥ  
viśveśvarāvatārastu kāśyāṃ jāto hi saptamaḥ  sarvabrahmāṇḍarūpaśca bhuktimuktiprado mune  
pūjitassarvadevaiśca bhaktyā viṣṇvādibhissadā  kailāsapatinā cāpi bhairaveṇāpi nityaśaḥ  
jyotirliṃgasvarūpeṇa saṃsthitastatra muktidaḥ  svayaṃ siddhasvarūpo hi tathā svapuri sa prabhuḥ  
kāśīviśveśayorbhaktyā tannāmajapakārakāḥ  nirliptāḥ karmabhirnnityaṃ kevalyapadabhāginaḥ  
tryaṃbakākhyo'vatāro yaḥ soṣṭamo gautamītaṭe  prārthito gautamenāvirbabhūva śaśimaulinaḥ  
gautamasya prārthanayā jyotirliṃga svarūpataḥ  sthitastatrācalaḥ prītyā tanmuneḥ prītikāmyayā  
tasya sandarśanātsparśāddarśanācca maheśituḥ  sarve kāmāḥ prasidhyanti tato muktirbhavedaho  
śivānugrahatastatra gaṃgā nāmnā tu gautamī  saṃsthitā gautamaprītyā pāvanī śaṃkarapriyā  
vaidyanāthāvatāro hi navamastatra kīrtitaḥ  āvirbhūto rāvaṇārthaṃ bahulīlākaraḥ prabhuḥ  
tadānayanarūpaṃ hi vyājaṃ kṛtvā maheśvaraḥ  jyotirliṃgasvarūpeṇa citābhūmau pratiṣṭhitaḥ  
vaidyanātheśvaro nāmnā prasiddhobhūjjagattraye  darśanātpūjanādbhaktyā bhuktimuktipradaḥ sa hi  
vaidyanātheśvaraśivamāhātmyamanuśāsanam  paṭhatāṃ śṛṇvatāṃ cāpi bhuktimuktipradaṃ mune  
nāgeśvarāvatārastu daśamaḥ parikīrtitaḥ  āvirbhūtaḥ svabhaktārthaṃ duṣṭānāṃ daṇḍadassadā  
hatvā dārukanāmānaṃ rākṣasandharmaghātakam  svabhaktaṃ vaiśyanāthaṃ ca prārakṣatsupriyābhidham  
lokānāmupakārārthaṃ jyotirliṃgasvarūpadhṛk  santasthau sāṃbikaśśambhurbahulīlākaraḥ paraḥ  
taddṛṣṭvā śivaliṃgantu mune nāgeśvarābhidham  vinaśyanti drutaṃ cārcya mahāpātakarāśayaḥ  
rāmeśvarāvatārastu śivasyaikādaśaḥ smṛtaḥ  rāmacandrapriyakaro rāmasaṃsthāpito mune  
dadau jayavaraṃ prītyā yo rāmāya sutoṣitaḥ  āvirbhūtasya liṃgastu śaṃkaro bhaktavatsalaḥ  
rāmeṇa prārthito'tyarthaṃ jyotirliṃgasvarūpataḥ  santasthau setubandhe ca rāmasaṃsevito mune  
rāmeśvarasya mahimādbhuto'bhūdbhuvi cātulaḥ  bhuktimuktipradaścaiva sarvadā bhaktakāmadaḥ  
taṃ ca gaṃgājalenaiva snāpayiṣyati yo naraḥ  rāmeśvaraṃ ca sadbhaktyā sa jīvanmukta eva hi  
iha bhuktvākhilānbhogāndevatādurllabhānapi  ataḥ prāpya paraṃ jñānaṃ kaivalyaṃ mokṣamāpnuyāt  
ghuśmeśvarāvatārastu dvādaśaśśaṃkarasya hi  nānālīlākaro ghuśmānandado bhaktavatsalaḥ  
dakṣiṇasyāndiśi mune devaśailasamīpataḥ  āvirbabhūva sarasi ghuśmāpriyakaraḥ prabhuḥ  
sudehyamāritaṃ ghuśmāputraṃ sākalyato mune  tuṣṭastadbhaktitaśśambhuryorakṣadbhaktavatsalaḥ  
tatprārthitassa vai śambhustaḍāge tatra kāmadāḥ  jyotirliṃga svarūpeṇa tasthau ghuśmeśvarābhidhaḥ  
tandṛṣṭvā śivaliṃgantu samabhyarcya ca bhaktitaḥ  iha sarvasukhambhuktvā tato muktiṃ ca vindati  
iti te hi samākhyātā jyotirliṃgāvalī mayā  dvādaśapramitā divyā bhuktimuktipradāyinī  
etāṃ jyotirliṃgakathāṃ yaḥ paṭhecchṛṇuyādapi  mucyate sarvapāpebhyo bhuktiṃ muktiṃ ca vindati  
śatarudrābhidā ceyamvarṇitā saṃhitā mayā  śatāvatārasatkīrtissarvakāmaphalapradā  
imāṃ yaḥ paṭhate nityaṃ śṛṇuyādvā samāhitaḥ  sarvānkāmānavāpnoti tato muktiṃ labheddhruvam  
iti śrīśivamahāpurāṇe tṛtīyāyāṃ śatarudrasaṃhitāyāṃ sanatkumāra nandīśvarasaṃvāde dvādaśajyotirliṃgāvatāravarṇanaṃ nāma dvicatvāriṃśodhyāyaḥ  
yo dhatte nijamāyayaiva bhuvanākāraṃ vikārojjhito  yasyāhuḥ karuṇākaṭākṣavibhavau svargāpavarggābhidhau  pratyagbodhasukhādvayaṃ hṛdi sadā paśyanti yaṃ yoginastasmai  śailasutāñjitārddhavapuṣe śaśvannamastejase  
kṛpālalitavīkṣaṇaṃ smitamanojñavaktrāmbujaṃ śaśāṃkakalayojjvalaṃ śamitaghoratāpatrayam  karotu kimapi sphuratparamasaukhyasaccidvapurdharādharasutābhujodvalayitaṃ maho maṃgalam  
ṛṣaya ūcuḥ  samyaguktaṃ tvayā sūta lokānāṃ hitakāmyayā  śivāvatāramāhātmyaṃ nānākhyānasamanvitam  
punaśca kathyatāṃ tāta śivamāhātmyamuttamam  liṃgasambandhi suprītyā dhanyastvaṃ śaivasattamaḥ  
śṛṇvantastvanmukhāmbhojānna tṛptāssmo vayaṃ prabho  śaivaṃ yaśo'mṛtaṃ ramyaṃ tadeva punarucyatām  
pṛthivyāṃ yāni yāni liṃgāni tīrthetīrthe śubhāni hi  anyatra vā sthale yāni prasiddhāni sthitāni vai  
tāni tāni ca divyāni liṃgāni parameśituḥ  vyāsaśiṣya samācakṣva lokānāṃ hitakāmyayā  
sūta uvāca  sādhupṛṣṭamṛṣiśreṣṭha lokānāṃ hitakāmyayā  kathayāmi bhavatsnehāttāni saṃkṣepato dvijāḥ  
sarveṣāṃ śivaliṃgānāṃ mune saṃkhyā na vidyate  sarvaṃ liṃgamayī bhūmiḥ sarvaliṃgamayaṃ jagat  
liṃgamayāni tīrthāni sarvaṃ liṃge pratiṣṭhitam  saṃkhyā na vidyate teṣāṃ tāni kiṃcidbravīmyaham  
yatkiṃciddṛśyate dṛśyaṃ varṇyate smaryate ca yat  tatsarvaṃ śivarūpaṃ hi nānyadastīti kiṃcana  
tathāpi śrūyatāmprītyā kathayāmi yathāśrutam  liṃgāni ca ṛṣiśreṣṭhāḥ pṛthivyāṃ yāni tāni ha  
pātāle cāpi vartante svarge cāpi tathā bhuvi  sarvatra pūjyate śambhuḥ sadevāsuramānuṣaiḥ  
trijagacchambhunā vyāptaṃ sadevāsuramānuṣam  anugrahāya lokānāṃ liṃgarūpeṇa sattamāḥ  
anugrahāya lokānāṃ liṃgāni ca maheśvaraḥ  dadhāti vividhānyatra tīrthe cānyasthale tathā  
yatrayatra yadā śaṃbhurbhaktyā bhaktaiśca saṃsmṛtaḥ  tatratatrāvatīryātha kāryaṃ kṛtvā sthitastadā  
lokānāmupakārārthaṃ svaliṃgaṃ cāpyakalpayat  talliṃgaṃ pūjayitvā tu siddhiṃ samadhigacchati  
pṛthibyāṃ yāni liṃgāni teṣāṃ saṃkhyā na vidyate  tathāpi ca pradhānāni kathyate ca mayā dvijāḥ  
pradhāneṣu ca yānīha mukhyāni pravadāmyaham  yacchrutvā sarvapāpebhyo mucyate mānavaḥ kṣaṇāt  
jyotirliṃgāni yānīha mukhyamukhyāni sattama  tānyahaṃ kathayāmyadya śrutvā pāpaṃ vyapohati  
saurāṣṭre somanāthaṃ ca śrīśaile mallikārjunam  ujjayinyāṃ mahākālamoṃkāre parameśvaram  
kedāraṃ himavatpṛṣṭhe ḍākinyāṃ bhīmaśaṃkaram  vārāṇasyāṃ ca viśveśaṃ tryambakaṃ gautamītaṭe  
vaidyanāthaṃ citābhūmau nāgeśaṃ dārukāvane  setubaṃdhe ca rāmeśaṃ ghuśmeśaṃ ca śivālaye  
dvādaśaitāni nāmāni prātarutthāya yaḥ paṭhet  sarvapāpavinirmuktaḥ sarvasiddhiphalaṃ labhet  
yaṃ yaṃ kāmamapekṣyaiva paṭhiṣyanti narottamāḥ  prāpsyaṃti kāmaṃ taṃ taṃ hi paratreva munīśvarāḥ  
ye niṣkāmatayā tāni paṭhiṣyanti śubhāśayāḥ  teṣāṃ ca jananīgarbhe vāso naiva bhaviṣyati  
eteṣāṃ pūjanenaiva varṇānāṃ duḥkhanā śanam  iha loke paratrāpi muktirbhavati niścitam  
grāhyameṣāṃ ca naivedyaṃ bhojanīyaṃ prayatnataḥ  tatkartuḥ sarvvapāpāni bhasmasād yānti vai kṣaṇāt  
jyotiṣāṃ caiva liṃgānāṃ bahmādibhiralaṃ dvijāḥ  viśeṣataḥ phalaṃ vaktuṃ śakyate na paraistathā  
ekaṃ ca pūjitaṃ yena ṣaṇmāsaṃ tannirantaram  tasya duḥkhaṃ na jāyeta mātṛkukṣisamudbhavam  
hīnayonau yadā jāto jyotirliṃgaṃ ca paśyati  tasya janma bhavettatra vimale satkule punaḥ  
satkule janma saṃprāpya dhanāḍhyo vedapāragaḥ  śubhakarma tadā kṛtvā muktiṃ yātyanapāyinīm  
mleccho vāpyantyajo vāpi ṣaṇḍho vāpi munīśvarāḥ  dvijo bhūtvā bhavenmuktastasmāttaddarśanaṃ caret  
jyotiṣāṃ caiva liṃgānāṃ kiṃcitproktaṃ phalaṃ mayā  
jyotiṣāṃ copaliṃgāni śrūyantāmṛṣisattamāḥ  
someśvarasya yalliṃgamantakeśamudāhṛtam  mahyāssāgarasaṃyoge talliṃgamupaliṅgakam  
mallikārjunasaṃbhūtamupaliṃgamudāhṛtam  rudreśvaramiti khyātaṃ bhṛgukakṣe sukhāvaham  
mahākālabhavaṃ liṃgaṃ dugdheśamiti viśrutam  narmadāyāṃ prasiddhaṃ tatsarvapāpaharaṃ smṛtam  
oṃkārajaṃ ca yalliṃgaṃ kardameśamiti śrutam  prasiddhaṃ bindusarasi sarvakāmaphalapradam  
kedāreśvarasaṃjātaṃ bhūteśaṃ yamunā taṭe  mahāpāpaharaṃ proktaṃ paśyatāmarcatāntathā  
bhīmaśaṃkarasaṃbhūtaṃ bhīmeśvaramiti smṛtam  sahyācale prasiddhaṃ tanmahābalavivarddhanam  
nāgeśvarasamudbhūtaṃ bhūteśvaramudāhṛtam  mallikāsarasvatītīre darśanātpāpahārakam  
rāmeśvarācca yajjātaṃ gupteśvaramiti smṛtam  ghuśmeśāccaiva yajjātaṃ vyāghreśvaramiti smṛtam  
jyotirliṃgopaliṃgāni proktānīha mayā dvijāḥ  darśanātpāpahārīṇi sarvakāmapradāni ca  
etāni supradhānāni mukhyatāṃ hi gatāni ca  anyāni cāpi mukhyāni śrūyatāmṛṣisattamā  
iti śrīśivamahāpurāṇe caturthyāṃ koṭirudrasaṃhitāyāṃ jyotirligatadupaliṃga māhātmyavarṇanaṃ nāma prathamo'dhyāyaḥ  
sūta uvāca  gaṃgātīre suprasiddhā kāśī khalu vimuktidā  sā hi liṃgamayī jñeyā śivavāsasthalī smṛtā  
liṃgaṃ tatraiva mukhyaṃ ca samproktamavimuktakam  kṛttivāseśvaraḥ sākṣāttattulyo vṛddhabālakaḥ  
tilabhāṇḍeśvaraścaiva daśāśvamedha eva ca  gaṃgā sāgarasaṃyoge saṃgameśa iti smṛtaḥ  
bhūteśvaro yaḥ saṃprokto bhaktasarvārthadaḥ sadā  nārīśvara iti khyātaḥ kauśikyāḥ sa samīpagaḥ  
vartate gaṇḍakītīre baṭukeśvara eva saḥ  pūreśvara iti khyātaḥ phalgutīre sukhapradaḥ  
siddhanātheśvaraścaiva darśanātsiddhido nṛṇām  dūreśvara iti khyātaḥ pattane cottare tathā  
śṛṃgeśvaraśca nāmnā vai vaidyanāthastathaiva ca  japyeśvarastathā khyāto yo dadhī ciraṇasthale  
gopeśvaraḥ samākhyātaḥ raṃgeśvara iti smṛtaḥ  vāmeśvaraśca nāgeśaḥ kājeśo vimaleśvaraḥ  
vyāseśvaraśca vikhyātaḥ sukeśaśca tathaiva hi  bhāṇḍeśvarāśca vikhyāto huṃkāreśastathaiva ca  
surocanaśca vikhyāto bhūteśvara iti svayam  saṃgameśastathā prokto mahāpātakanāśanaḥ  
tataśca taptakātīre kumāreśvara eva ca  siddheśvaraśca vikhyātaḥ seneśaśca tathā smṛtaḥ  rāmeśvara iti proktaḥ kuṃbheśaśca paro mataḥ  nandīśvaraśca puṃjeśaḥ pūrṇāyāṃ pūrṇakastathā  
brahmeśvaraḥ prayoge ca brahmaṇā sthāpitaḥ purā  daśāśvamedhatīrthe hi caturvargaphalapradaḥ  
tathā someśvarastatra sarbvāpadvinivārakaḥ  bhāradvājeśvaraścaiva brahmavarcaḥpravarddhakaḥ  
śūlaṭaṃkeśvaraḥ sākṣātkāmanāprada īritaḥ  mādhaveśaśca tatraiva bhaktarakṣāvidhāyakaḥ  
nāgeśākhyaḥ prasiddho hi sāketanagare dvijā  sūryyavaṃśodbhavānāṃ ca viśeṣeṇa sukhapradaḥ  
puruṣottamapuryāṃ tu bhuvaneśastu siddhidaḥ  lokeśaśca mahāliṃgaḥ sarvānandapradāyakaḥ  
kāmeśvaraḥ śaṃbhuliṃgo gaṃgeśaḥ paraśuddhikṛt  śakreśvaraḥ śukrasiddho lokānāṃ hitakāmyayā  
tathā vaṭeśvaraḥ khyātaḥ sarvakāmaphalapradaḥ  sindhutīre kapāleśo vaktreśaḥ sarvapāpahā  
dhautapāpeśvaraḥ sākṣādaṃśena parameśvara  
bhīmeśvara iti proktaḥ sūryeśvara iti smṛtaḥ  
nandeśvaraśca vijñeyo jñānado lokapūjitaḥ  nākeśvaro mahāpuṇyastathā rāmeśvaraḥ smṛtaḥ  
vimaleśvaranāmā vai kaṃṭakeśvara eva ca  pūrṇasāgarasaṃyoge dhartukeśastathaiva ca  
candreśvaraśca vijñeyaścandrakāntiphalapradaḥ  sarvakāma pradaścaiva siddheśvara iti smṛtaḥ  
bilveśvaraśca vikhyātaścāndhakeśastathaiva ca  yatra vā hyandhako daityaḥ śaṃkareṇa hataḥ purā  
ayaṃ svarūpamaṃśena dhṛtvā śaṃbhuḥ punaḥ sthitaḥ  śaraṇeśvaravikhyāto lokānāṃ sukhadaḥ sadā  
kardameśaḥ paraḥ prokta koṭīśaścārbudācale  acaleśaśca vikhyāto lokānāṃ sukhadaḥ sadā  
nāgeśvarastu kauśikyāstīre tiṣṭhati nityaśaḥ  ananteśvarasaṃjñaśca kalyāṇaśubhabhājanaḥ  
yogeśvaraśca vikhyāto vaidyanātheśvarastathā  koṭīśvaraśca vijñeyaḥ sapteśvara iti smṛtaḥ  
bhadreśvaraśca vikhyāto bhadranāmā haraḥ svayam  caṇḍīśvarastathā proktaḥ saṃgameśvara eva ca  
pūrvasyāṃ diśi jātāni śivaliṃgāni yāni ca  sāmānyānyapi cānyāni tānīha kathitāni te  
dakṣiṇasyāṃ diśi tathā śivaliṃgāni yāni ca  saṃjātāni muniśreṣṭha tāni te kathayāmyaham  
iti śrīśivamahāpurāṇe caturthyāṃ koṭirudrasaṃhitāyāṃ śivaliṃgamāhātmyavarṇanaṃnāma dvitīyo'dhyāyaḥ  
sūta uvāca  brahmapuryāṃ citrakūṭaṃ liṃgaṃ mattagajendrakam  brahmaṇā sthāpitaṃ pūrvaṃ sarvakāmasamṛddhidam  
tatpūrvadiśi koṭīśaṃ liṃgaṃ sarvavarapradam  godāvaryyāḥ paścime talliṃgaṃ paśupatināmakam  
dakṣiṇasyāṃ diśi kaścidatrīśvara iti svayam  lokānāmupakārārthamanasūyāsukhāya ca  
prādurbhūtaḥ svayaṃ devo hyanāvṛṣṭyāmajīvayat  sa eva śaṃkaraḥ sākṣādaṃśena svayameva hi  
ṛṣaya ūcuḥ  sūtasūta mahābhāga kathamatrīśvaro haraḥ  utpannaḥ paramo divyastattvaṃ kathaya suvrata  
sūta uvāca  sādhu pṛṣṭhamṛṣiśreṣṭhāḥ kathayāmi kathāṃ śubhām  yāṃ kathāṃ satataṃ śrutvā pātakairmucyate dhruvam  
dakṣiṇasyāṃ diśi mahat kāmadaṃ nāma yadvanam  citrakūṭasamīpesti tapasāṃ hitadaṃ satām  
tatra ca brahmaṇaḥ putro hyatrināmā ṛṣiḥ svayam  tapastepe'ti kaṭhinamanasūyāsamanvitaḥ  
pūrvaṃ kadācittatraiva hyanāvṛṣṭirabhūnmune  duḥkhadā prāṇināṃ daivādvikaṭā śatavārṣikī  
vṛkṣāśśuṣkāstadā sarve pallavāni phalāni ca  nityārthaṃ na jalaṃ kvāpi dṛṣṭamāsīnmunīśvarāḥ  
ārdrībhāvo na labhyeta kharā vātā diśo daśa  hāhākāro mahānāsītpṛthivyāṃ duḥkhado'ti hi  
saṃvartaṃ caiva bhūtānāṃ dṛṣṭvātri gṛhiṇī priyā  sādhvī caivābravīdatriṃ mayā duḥkhaṃ na sahyate  
samādhau ca vilīnobhūdāsane saṃsthitaḥ svayam  prāṇāyāmaṃ trirāvṛttyā kṛtvā munivarastadā  
dhyāyati sma paraṃ jyotirātmasthamātmanā ca saḥ  atrirmunivaro jñānī śaṃkaraṃ nirvikārakam  
svāmini dhyānalīne ca śiṣyāste dūrato gatāḥ  annaṃ vinā tadā te tu muktvā taṃ svaguruṃ munim  
ekākinī tadā jātā sānasūyā pativratā  
siṣeve sā ca satataṃ taṃ mudā munisattamam  pārthivaṃ sundaraṃ kṛtvā maṃtreṇa vidhi pūrvakam  
mānasairupacāraiśca pūjayāmāsa śaṃkaram  tuṣṭāva śaṃkaraṃ bhaktyā saṃsevitvā muhurmuhuḥ  
baddhāñjalipuṭā bhūtvā prakramya svāminaṃ śivam  daṇḍavatpraṇipātena pratiprakramaṇaṃ tadā  
cakāra sucaritrā sānasūyā munikāminī  daityāśca dānavāḥ sarve dṛṣṭvā tu sundarīṃ tadā  
vihvalāścābhavaṃstatra tejasā dūrataḥ sthitāḥ  agniṃ dṛṣṭvā yathā dūre vartante tadvadeva hi  
tathaināṃ ca tadā dṛṣṭvā nāyāntīha samīpagāḥ  atreśca tapasaścaivānasūyā śivasevanam  
viśiṣyate sma viprendrā manovākkāyasaṃskṛtama  tāvatkālaṃ tu sā devī paricaryāṃ cakāra ha  
yāvatkālaṃ munivaraḥ prāṇāyāmaparāyaṇaḥ  tau dampatī tadā tatra svasva kāryaparāyaṇau  
saṃsthitau muniśārdūla nānyaḥ kaścitparaḥ sthitaḥ  evaṃ jātaṃ tadā kāle hyatriśca ṛṣisattamaḥ  
dhyāne ca parame līno na vyabudhyata kiṃcana  anasūyāpi sā sādhvī svāminaṃ vai śivaṃ tathā  
nānyatparaṃ kiṃcijjānīte sma ca sā satī  tasyaiva tapasā sarve tasyāśca bhajanena ca  
devāśca ṛṣayaścaiva gaṃgādyāssaritastathā  darśanārthaṃ tayoḥ sarvāḥ pare prītyā samāyayuḥ  
dṛṣṭvā ca tattapassevāṃ vismayaṃ paramaṃ yayuḥ  tayostadadbhutaṃ dṛṣṭvā samūcurbhajanaṃ varam  
ubhayoḥ kiṃ viśiṣṭaṃ ca tapaso bhajanasya ca  atreścaiva tapaḥ proktamanasūyānusevanam  
tatsarvamubhayordṛṣṭvā samūcurbhajanaṃ varam  pūrvaiśca ṛṣibhiścaiva duṣkaraṃ tu tapaḥ kṛtam  
etādṛśaṃ tu kenāpi kva kṛtaṃ naitadabruvan  dhanyo'yaṃ ca munirdhanyā tatheyamanasūyikā  
yadaitābhyāṃ paraprītyā kriyate sutapaḥ punaḥ  etādṛśaṃ śubhaṃ caitattapo duṣkaramuttamam  
trilokyāṃ kriyate kena sāmprataṃ jñāyate na hi  tayoreva praśaṃsāṃ ca kṛtvā te tu yathāgatam  
gatāste ca tadā tatra gaṃgā na giriśaṃ vinā  gaṃgā madbhajanaprītā sādhvī dharmavimohitā  
kṛtvopakārametasyā gamiṣyāmītyuvāca sā  śivo'pi dhyānasambaddho muneratrermunīśvarāḥ  
pūrṇāṃśena sthitastatra kailāsaṃ taṃ jagāma ha  paṃcāśacca tathā cātra catvāri ṛṣisattamāḥ  
varṣāṇi ca gatānyāsanvṛṣṭirnaivābhavattadā  yāvaccāpyatriṇā hyevaṃ tapasā dhyānamāśritam  
anasūyā tadā naiva gṛhṇāmītīṣaṇā kṛtā  evaṃ ca kriyamāṇe hi muninā tapasi sthite  anasūyāsubhajane yajjātaṃ śrūyatāmiti  
iti śrīśivamahāpurāṇe caturthyāṃ koṭirudrasaṃhitāyāmanasūyātritapovarṇanaṃ nāma tṛtīyo 'dhyāyaḥ  
 sūta uvāca  kadācitsa ṛṣiśreṣṭho hyatrirbrahmavidāṃ varaḥ  jāgṛtaśca jalaṃ dehi pratyuvāca priyāmiti  
sāpi sādhvī tvavaśyaṃ ca gṛhītvātha kamaṇḍalum  jagāma vipine tatra jalaṃ me nīyate kutaḥ  
kiṃ karomi kva gacchāmi kuto nīyeta vai jalam  iti vismayamāpannā tāṃ gaṃgāṃ hi dadarśa sā  
tāmanuvrajatī yāvat sābravīcca sadā hi tām  gaṃgā saridvarā devī bibhratī sundarāṃ tanum  
gaṃgovāca  prasannāsmi ca te devi kutra yāsi vadādhunā  dhanyā tvaṃ subhage satyaṃ tavājñāṃ ca karomyaham  
sūta uvāca  tadvacaśca tadā śrutvā ṛṣipatnī tapasvinī  pratyuvāca vacaḥ prītyā svayaṃ sucakitā dvijāḥ  
anasūyovāca  kā tvaṃ kamalapatrākṣi kuto vā tvaṃ samāgatā  tathyaṃ brūhi kṛpāṃ kṛtvā sādhvī supravadā satī  
sūta uvāca  ityukte ca tayā tatra munipatnyā munīśvarāḥ  saridvarā divyarūpā gaṃgā vākyamathābravīt  
gaṃgovāca  svāminaḥ sevanaṃ dṛṣṭvā śivasya ca parātmanaḥ  sādhvi dharmaṃ ca te dṛṣṭvā sthitāsmi tava sannidhau  
ahaṃ gaṃgā samāyātā bhajanātte śucismite  vaśībhūtā hyahaṃ jātā yadicchasi vṛṇīṣva tat  
sūta uvāca  ityukte gaṃgayā sādhvī namaskṛtya puraḥ sthitā  uvāceti jalaṃ dehi cetprasannā mamā'dhunā  
ityetadvacanaṃ śrutvā gartaṃ kurṣviti sā'bravīt  śīghraṃ cāyācca tatkṛtvā sthitā tatkṣaṇamātrataḥ  
tatra sā ca praviṣṭā ca jalarūpamabhūttadā  āścaryyaṃ paramaṃ gatvā gṛhītaṃ ca jalaṃ tayā  
uvāca vacanaṃ caitallokānāṃ sukhahetave  anasūyā muneḥ patnī divyarūpāṃ saridvarām  
anasūyovāca  yadi tvaṃ suprasannā me vartase ca kṛpāmayi  sthātavyaṃ ca tvayā tāvanmatsvāmī yāvadā vrajet  
sūta uvāca  iti śrutvānasūyāyā vacanaṃ sukhadaṃ satām  gaṃgovāca prasannāti hyatrerdāsyasi me'naghe  
ityukte ca tayā tatra hyanapāyi kṛtantathā  svāmine tajjalaṃ divyaṃ dattvā tatpurataḥ sthitā  
sa ṛṣiścāpi suprītyā svācamya vidhipūrvakam  papau divyaṃ jalaṃ tacca pītvā sukhamavāpa ha  
aho nityaṃ jalaṃ yacca pīyate tajjalaṃ na hi  vicāryeti ca tenāśu paritaścāvalokitam  
śuṣkānvṛkṣānsamālokya diśo rūkṣatarāstathā  uvāca tāmṛṣiśreṣṭho na jātaṃ varṣaṇaṃ punaḥ  
taduktaṃ tatsamākarṇya netineti priyāntadā  tāmuvāca punaḥ so'pi jalaṃ nītaṃ kutastvayā  
ityukte tu tadā tena vismayaṃ paramaṃ gatā  anasūyā svamanasi sacintā tu munīśvarāḥ  
nivedyate mayā cedvai tadotkarṣo bhavenmama  nivedyate yadā naiva vratabhaṅgo bhavenmama  
nobhayaṃ ca tathā syādvai nivedyaṃ tattathā mama  iti yāvadvicāryeta tāvatpṛṣṭā punaḥ punaḥ  
athānugrahataḥ śaṃbhoḥ prāptabuddhiḥ pativratā  uvāca śrūyatāṃ svāminyajjātaṃ kathayāmi te  
anasūyovāca  śaṃkarasya pratāpācca tavaiva sukṛtaistathā  gaṃgā samāgatātraiva tadīyaṃ salilantvidam  
sūta uvāca  evaṃ vacastadā śrutvā munirvismayamānasaḥ  priyāmuvāca suprītyā śaṃkaraṃ manasā smaran  
atriruvāca  priye sundari tvaṃ satyamatha vācaṃ vyalīkakām  bravīṣi ca yathārthaṃ tvaṃ na manye durlabhantvidam  
asādhyaṃ yogibhiryacca devairapi sadā śubhe  taccaivādya kathaṃ jātaṃ vismayaḥ paramo mama  
yadyevaṃ dṛśyate cedvai tanmayehaṃ na cānyathā  iti tadvacanaṃ śrutvā pratyuvāca patipriyā  
anasūyovāca  āgamyatāṃ mayā sārddhaṃ tvayā nātha mahāmune  saridvarāyā gaṃgāyā draṣṭumicchā bhavedyadi  
sūta uvāca  ityuktvā tu samādāya patiṃ taṃ sā pativratā  gatā drutaṃ śivaṃ smṛtvā yatra gaṃgā saridvarā  
darśayāmāsa tāṃ tatra gaṃgāṃ patye pativratā  garte ca saṃsthitāṃ tatra svayaṃ divyasvarūpiṇīm  
tatra gatvā ṛṣiśreṣṭho gartaṃ ca jalapūritam  ākaṇṭhaṃ sundaraṃ dṛṣṭvā dhanyeyamiti cābravīt  
kiṃ madīyaṃ tapaścaiva kimanyeṣāṃ punastadā  ityukto muniśārdūlo bhaktyā tuṣṭāva tāṃ tadā  
tato hi sa munistatra susnātaḥ subhage jale  ācamya punarevātra stutiṃ cakre punaḥ punaḥ  
anasūyāpi saṃsnātā sundare tajjale tadā  nityaṃ cakre muniḥ karma sānasūyāpi suvratā  
tatassovāca tāṃ gaṃgā gamyate svasthalaṃ mayā  ityukte ca punaḥ sādhvī tāmuvāca saridvarām  
anasūyovāca  yadi prasannā deveśi yadyasti ca kṛpā mayi  tvayā stheyaṃ niścalatvādasmindevi tapovane  
mahatāṃ ca svabhāvaśca nāṃgīkṛtya parityajet  ityuktā ca karau baddhvā tāṃ tuṣṭāva punaḥpunaḥ  
ṛṣiścāpi tathovāca tvayā stheyaṃ saridvare  sānukūlā bhava tvaṃ hi sanāthāndevi naḥ kuru  
tadīyaṃ tadvacaḥ śrutvā ramyaṃ gaṃgā saridvarā  prasannamānasā gaṃgā'nasūyāṃ vākyamabravīt  
gaṃgovāca  śaṃkarārcanasaṃbhūtaphalaṃ varṣasya yacchasi  svāminaśca tadā sthāsye devānāmupakāraṇāta  
tathā dānairna me tuṣṭistīrthasnānaistathā ca vai  yajñaistathātha vā yogairyathā pātivratena ca  
pativratāṃ yathā dṛṣṭvā manasaḥ prīṇanaṃ bhavet  tathā nānyairupāyaiśca satyaṃ me vyāhṛtaṃ sati  
pativratāṃ striyaṃ dṛṣṭvā pāpanāśo bhavenmama  śuddhā jātā viśeṣeṇa gaurītulyā pativratā  
tasmācca yadi lokasya hitāya tatprayacchasi  tarhyahaṃ sthiratāṃ yāsye yadi kalyāṇamicchasi  
sūta uvāca  ityevaṃ vacanaṃ śrutvā'nasūyā sā pativratā  gaṃgāyai pradadau puṇyaṃ sarvaṃ tadvarṣasaṃbhavam  
mahatāṃ ca svabhāvo hi pareṣāṃ hitamāvahet  suvarṇaṃ candanaṃ cekṣurasastatra nidarśanam  
etaddṛṣṭvānasūyaṃ tatkarma pātivrataṃ mahat  prasannobhūnmahādevaḥ pārthivādāvirāśu vai  
śaṃbhuruvāca  dṛṣṭvā te karma sādhvyetat prasanno'smi pativrate  varaṃ brūhi priye matto yataḥ priyatarāsi me  
atha tau dampatī śaṃbhumabhūtāṃ sundarākṛtim  pañcavaktrādisaṃyuktaṃ haraṃ prekṣya suvismitau  
natvā stutvā karau baddhvā mahābhaktisamanvitau  avocetāṃ samabhyarcya śaṃkaraṃ lokaśaṃkaram  
dampatī ūcatuḥ  yadi prasanno deveśa prasannā jagadambikā  asmiṃstapovane tiṣṭha lokānāṃ sukhado bhava  
prasannā ca tadā gaṃgā prasannaśca śivastadā  ubhau tau ca sthitau tatra yatrāsīdṛṣisattamaḥ  
atrīśvaraśca nāmnāsīdīśvaraḥ paraduḥkhahā  gaṃgā sāpi sthitā tatra tadā gartetha māyayā  
taddinaṃ hi samārabhya tatrākṣayyajalaṃ sadā  hastamātre hi tadgarte gaṃgā mandākinī hyabhūt  
tatraiva ṛṣayo divyāḥ samājagmussahāṃganāḥ  tīrthāttīrthācca te sarve te purā nirgatā dvijāḥ  
yavāśca vrīhayaścaiva yajñayāgaparāyaṇāḥ  yuktā ṛṣivaraistaiśca homaṃ cakruśca te janāḥ  
karmabhistaiśca saṃtuṣṭā vṛṣṭiṃ cakrurghanāstadā  ānandaḥ paramo loke babhūvātimunīśvarāḥ  
atrīśvarasya māhātmyamityuktaṃ vaḥ sukhāvaham  bhuktimuktipradaṃ sarvakāmadaṃ bhakti varddhanam  
iti śrīśivamahāpurāṇe caturthyāṃ koṭirudrasaṃhitāyāmatrīśvaramāhātmyavarṇanaṃ nāma caturtho'dhyāyaḥ  
sūta uvāca  kālaṃjare girau divye nīlakaṇṭho maheśvaraḥ  liṃgarūpassadā caiva bhaktānandapradaḥ sadā  
mahimā tasya divyosti śrutismṛtiprakītitaḥ  tīrthaṃ tadākhyayā tatra snānātpātakanāśakṛt  
revātīre yāni santi śivaliṃgāni suvratāḥ  sarvasaukhyakarāṇīha teṣāṃ saṃkhyā na vidyate  
sā ca rudrasvarūpā hi darśanātpāpahārikā  tasyāṃ sthitāśca ye kecitpāṣāṇāḥ śivarūpiṇaḥ  
tathāpi ca pravakṣyāmi yathānyāni munīśvarāḥ  pradhānaśivaliṃgāni bhuktimuktipradāni ca  
ārteśvarasunāmā hi vartate pāpahārakaḥ  parameśvara iti khyātaḥ siṃheśvara iti smṛtaḥ  
śarmeśaśca tathā cātra kumāreśvara eva ca  puṇḍarīkeśvaraḥ khyāto maṇḍapeśvara eva ca  
tīkṣṇeśanāmā tatrāsīddarśanātpāpahārakaḥ  dhuṃdhureśvaranāmāsītpāpahā narmadātaṭe  
śūleśvara iti khyātastathā kuṃbheśvaraḥ smṛtaḥ  kubereśvaranāmāpi tathā someśvaraḥ smṛtaḥ  
nīlakaṇṭho maṃgaleśo maṃgalāyatano mahān  mahākapīśvaro devaḥ sthāpito hi hanūmatā  
tataśca naṃdiko devo hatyākoṭinivārakaḥ  sarvakāmārthadaścaiva mokṣado hi prakīrtita  
nandīkeśaṃ ca yaścaiva pūjayetparayā mudā  nityaṃ tasyākhilā siddhirbhaviṣyati na saṃśayaḥ  
tatra tīre ca yaḥ snāti revāyāṃ munisattamāḥ  tasya kāmāśca sidhyanti sarvaṃ pāpaṃ vinaśyati  
ṛṣaya ūcuḥ  evaṃ tasya ca māhātmyaṃ kathaṃ tatra mahāmate  nandikeśasya kṛpayā kathyatāṃ ca tvayādhunā  
sūta uvāca  samyakpṛṣṭaṃ bhavadbhiśca kathayāmi yathāśrutam  śaunakādyāśca munayaḥ sarve hi śṛṇutādarāt  
purā yudhiṣṭhireṇaiva pṛṣṭaśca ṛṣisattamaḥ  yathovāca tathā vacmi bhavatsnehānusārataḥ  
revāyāḥ paścime tīre karṇikī nāma vai purī  virājate suśobhāḍhyā caturvarṇasamākulā  
tatra dvijavaraḥ kaściduttasya kulasambhavaḥ  kāśyāṃ gataśca putrābhyāmarpayitvā svapatnikām  
tatraiva sa mṛto vipraḥ putrābhyāṃ ca śrutantadā  tadīyaṃ caiva tatkṛtyaṃ cakrāte putrakāvubhau  
patnī ca pālayāmāsa putrau putrahitaiṣiṇī  putrau ca varjayitvā ca vibhaktaṃ vai dhanaṃ tayā  
svīyaṃ ca rakṣitaṃ kiṃciddhanaṃ maraṇahetave  tataśca dvijapatnī hi kiyatkālaṃ mṛtā ca sā  
kadācitkriyamāṇā sā vividhaṃ puṇyamācarat  na mṛtā daivayogena dvijapatnī ca sā dvijāḥ  
yadā prāṇānna mumuce mātā daivāttayośca sā  taddṛṣṭvā jananīkaṣṭaṃ putrakāvūcatustadā  
putrāvūcatuḥ  kiṃ nyūnaṃ vidyate mātaḥ kaṣṭaṃ yadvidyate mahat  vriyatāṃ tadṛtaṃ prītyā tadāvāṃ karavāvahe  
sūta uvāca  tacchrutvoktaṃ tayā tatra nyūnaṃ tu vidyate bahu  tadeva kriyate cedvai sukhena maraṇaṃ bhavet  
jyeṣṭhaputraśca yastasyāstenoktaṃ kathyatāntvayā  kariṣyāmi tadetaddhi tayā ca kathitantadā  
dvijapatnyuvāca  śṛṇu putra vacaḥ prītyā purāsīnme manaḥ spṛhā  kāśyāṃ gaṃtuṃ tathā nāsīdidānīṃ mriyate punaḥ  
mamāsthīni tvayā putra kṣepaṇīyānyatandritam  gaṃgājale śubhaṃ tedya bhaviṣyati na saṃśayaḥ  
 sūta uvāca  ityukte ca tayā mātrā sa jyeṣṭhatanayobravīt  mātaraṃ mātṛbhaktistu suvratāṃ maraṇonmukhīm  
 putra uvāca  mātastvayā sukhenaiva prāṇāstyājyā na saṃśayaḥ  tava kāryaṃ purā kṛtvā paścātkāryaṃ madīyakam  
iti haste jalaṃ dattvā yāvatputro gṛhaṃ gataḥ  tāvatsā ca mṛtā tatra harasmaraṇatatparā  
tasyāścaiva tu yatkṛtyaṃ tatsarvaṃ saṃvidhāya saḥ  māsikaṃ karma kṛtvā tu gamanāya pracakrame  
dvayoḥ śreṣṭhatamo yo vai suvādo nāma viśrutaḥ  tadasthīni samādāya nissṛtastīrthakāmyayā  
saṃgṛhya sevakaṃ kaṃcittenaiva sahitastadā  āśvāsya bhāryyāputrāṃśca mātuḥ priyacikīrṣayā  
śrāddhadānādikaṃ bhojyaṃ kṛtvā vidhimanuttamam  maṃgalasmaraṇaṃ kṛtvā nirjagāma gṛhāddvijaḥ  
taddine yojanaṃ gatvā viṃśati grāmake śubhe  uvāsāstaṃ gate bhānau gṛhe viprasya kasyacit  
cakre sandhyādisatkarma sa dvijo vidhipūrvakam  stavādi kṛtavāṃstatra śaṃbhoradbhutakarmaṇaḥ  
sevakena tadā yukto brāhmaṇaḥ saṃsthitastadā  yāminī ca gatā tatra muhūrtadvayasaṃmitā  
etasminnaṃtare tatraikamāścaryyamabhūttadā  śṛṇutādaratastacca munayo vo vadāmyaham  
iti śrīśivamahāpurāṇe caturthyāṃ koṭirudrasaṃhitāyāṃ nandikeśvaramāhātmye brāhmaṇīmaraṇavarṇanaṃ nāma paṃcamo'dhyāyaḥ  
sūta uvāca  gauścaikāpyabhavattatra hyaṃgaṇe baṃdhitā śubhā  tadaiva brāhmaṇo rātrāvājagāma bahirgataḥ  
sa uvāca priyāṃ svīyāṃ dṛṣṭvā gāmaṃgaṇe sthitām  adugdhāṃ khedanirviṇṇo dogdhukāmo munīśvarāḥ  
gauḥ priye naiva dugdhā te setyuktā vatsamānayat  dohanārthaṃ samāhūya striyaṃ śīghrataraṃ tadā  
vatsaṃ kīle svayaṃ baddhuṃ yatnaṃ caivākarottadā  brāhmaṇassa gṛhasvāmī munayo dugdhalālasaḥ  
vatsopi karṣamāṇaśca pāde vai pādapīḍanam  cakāra brāhmaṇaścaiva kaṣṭaṃ prāptaśca suvratāḥ  
tena pādaprahāreṇa sa dvijaḥ krodhamūrchitaḥ  vatsaṃ ca tāḍayāmāsa kūpairdṛḍhataraṃ tadā  
vatsopi pīḍitastena śrāṃtaścaivābhavattadā  dugdhā gaurmocito vatso na krodhena dvijanmanā  
gaurdogdhuṃ mahatprītyā rodanaṃ cākarottadā  dṛṣṭvā ca rodanaṃ tasyā vatso vākyamathābravīt  
vatsa uvāca  kathaṃ ca rudyate mātaḥ kinte duḥkhamupasthitam  tannivedaya me prītyā tacchrutvā gauravocata  
śrūyatāṃ putra me duḥkhaṃ vaktuṃ śaknomyahaṃ na hi  duṣṭena tāḍitatvaṃ ca tena duḥkhaṃ mamāpyabhūt  
sūta uvāca  svamāturvacanaṃ śrutvā sa vatsaḥ pratyabodhayat  pratyuvāca svajananīṃ prārabdhapariniṣṭhitaḥ  
kiṃ karttavyaṃ kva gaṃtavyaṃ karmabaddhā vayaṃ yataḥ  kṛtaṃ caiva yathāpūrvaṃ bhujyate ca tathādhunā  
hasatā kriyate karma rudatā paribhujyate  duḥkhadātā na kopyasti sukhadātā na kaścana  
sukhaduḥkhe paro datta ityeṣā kumatirmatā  ahaṃ cāpi karomyatra mithyājñānaṃ tadocyate  
svakarmaṇā bhaveddukhaṃ sukhaṃ tenaiva karmaṇā  tasmācca pūjyate karma sarvaṃ karmaṇi saṃsthitama  
tvaṃ caivāhaṃ ca jananī ime jīvādayaśca ye  te sarve karmaṇā baddhā na śocyāḥ karhicittvayā  
sūta uvāca  evaṃ śrutvā svaputrasya vacanaṃ jñānagarbhitam  putraśokānvitā dīnā sā ca gaurabravīdidam  
gauruvāca  vatsa sarvaṃ vijānāmi karmādhīnāḥ prajā iti  tathāpi māyayā grastā duḥkhaṃ prāpnomyahaṃ punaḥ  
rodanaṃ ca kṛtaṃ bhūri duḥkhaśāntirbhavennahi  ityetadvacanaṃ śrutvā prasūṃ vatso'bravīdidam  
 vatsa uvāca  yadyevaṃ ca vijānāmi punaśca rudanaṃ kutaḥ  kṛtvā ca sādhyate kiñcittasmādduḥkhaṃ tyajādhunā  
 sūta uvāca  evaṃ putravacaḥ śrutvā tanmātā duḥkhasaṃyutā  niḥśvasyāti tadā dhenurvatsaṃ vacanamabravīt  
gauruvāca  mama duḥkhaṃ tadā gacchedyathā dukhaṃ tathāvidham  bhaveddhi brāhmaṇasyāpi satyametadbravīmyaham  
prātaścaiva mayā putra śṛṃgābhyāṃ hi haniṣyate  hatasya jīvitaṃ sadyo yāsyatyasya na saṃśayaḥ  
vatsa uvāca  prathamaṃ yatkṛtaṃ karma tatphalaṃ bhujyate'dhunā  asyāśca brahmahatyāyā mātaḥ kiṃ phalamāpsyase  
samābhyāṃ puṇyapāpābhyāṃ bhavejjanma ca bhārate  tayoḥ kṣaye ca bhogena mātarmuktiravāpyate  
kadāpi karmaṇo nāśaḥ kadā bhogaḥ prajāyate  tasmācca punarevaṃ tvaṃ karma mā kartumudyatā  
ahaṃ kutaste putrodya tvaṃ mātā kuta eva ca  vṛthābhimānaḥ putratve mātṛtve ca vicāryyatām  
kva mātā kva pitā viddhi kva svāmī kva kalatrakam  na ko'pi kasya cāstīha sarvepi svakṛtaṃ bhujaḥ  
evaṃ jñātvā tvayā mātarduḥkhaṃ tyājyaṃ suyatnataḥ  subhagācaraṇaṃ kāryaṃ paralokasukhepsayā  
gauruvāca  evaṃ jānāmyahaṃ putra māyā māṃ na jahātyasau  tvadduḥkhena suduḥkhaṃ me tasmai dāsye tadeva hi  
punaśca brahmahatyāyā nāśo yatra bhavediha  tatsthalaṃ ca mayā dṛṣṭaṃ hatyā me hi gamiṣyati  
sūta uvāca  ityetadvacanaṃ śrutvā svamāturgordvijottamāḥ  maunatvaṃ svīkṛtaṃ tatra vatsenoktaṃ na kiñcana  
tayostadadbhutaṃ vṛttaṃ śrutvā pāntho dvijastadā  hṛdā vicārayāmāsa vismito hi munīśvarāḥ  
idamatyadbhutaṃ vṛttaṃ dṛṣṭvā prātarmayā khalu  gaṃtavyaṃ punarevāto gaṃtavyaṃ tatsthalaṃ punaḥ  
 sūta uvāca  vicāryeti hṛdā vipraḥ sa dvijāḥ sevakena ca  suṣvāpa tatra jananībhaktaḥ paramavismitaḥ  
prātaḥkāle tadā jāte gṛhasvāmī samutthitaḥ  bodhayāmāsa taṃ pānthaṃ vacanaṃ cedamabravīt  
dvija uvāca  svapiṣi tvaṃ kimarthaṃ hi prātaḥkālo bhavatyalam  svayātrāṃ kuru taṃ deśaṃ gamanecchā ca yatra ha  
tenoktaṃ śrūyatāmbrahmañccharīre sevakasya me  vartate hi vyathā sthitvā muhūrtaṃ gamyate tataḥ  
sūta uvāca  ityevaṃ ca miṣaṃ kṛtvā suṣvāpa puruṣastadā  tadvṛttamakhilaṃ jñātumadbhutaṃ vismayāvaham  
dohanasya tadā kāle brāhmaṇaḥ svasutaṃ prati  uvāca gaṃtukāmaśca kāryārthaṃ kutracicca saḥ  
pitovāca  mayā tu gamyate putra kāryārthaṃ kutracitpunaḥ  dhenurdohyā tvayā vatsa sāvadhānādiyaṃ nijā  
sūta uvāca  ityuktvā brāhmaṇavarassa jagāma ca kutracit  putraḥ samutthitastatra vatsaṃ ca muktavāṃstadā  
mātā ca tasya dohārthamājagāma svayantadā  dvijaputrastadā vatsaṃ khinnaṃ kīlena tāḍitam  
baṃdhanārthaṃ hi goḥ pārśvamanayaddugdhalālasaḥ  punargauśca tadā kruddhā śṛṃgenātāḍayacca tam  
papāta mūrcchāṃ saṃprāpya sopi marmaṇi tāḍitaḥ  lokāśca militāstatra gavā bālo vihiṃsitaḥ  
jalaṃ jalaṃ vadantaste pitrādyā yatra saṃsthitāḥ  yatnaśca kriyate yāvattāvadbālo mṛtastadā  
mṛte ca bālake tatra hāhākāro mahānabhūt  tanmātā duḥkhitā hyāsīdruroda ca punaḥ punaḥ  
kiṃ karomi kva gacchāmi ko me duḥkhaṃ vyapohati  ruditveti tadā gāṃ ca tāḍayitvā vyamocayat  
śvetavarṇā tadā sā gaurdrutaṃ śyāmā vyadṛśyata  aho ca dṛśyatāṃ lokāścukruśuśca parasparam  
brāhmaṇaśca tadā pānrthau dṛṣṭvāścaryaṃ vinirgataḥ  yatra gauśca gatastatra tāmanu brāhmaṇo gataḥ  
ūrdhvapucchaṃ tadā kṛtvā śīghraṃ gaurnarmadāṃ prati  āgatya nandikasyāsya samīpe narmadājale  
saṃnimajya trivāraṃ tu śvetatvaṃ ca gatā hi sā  yathāgataṃ gatā sā ca brāhmaṇo vismayaṃ gataḥ  
aho dhanyatamaṃ tīrthaṃ brahmahatyānivāraṇam  svayaṃ mamajja tatrāsau brāhmaṇassevakastathā  
nimajjya hi gatau tau ca praśaṃsantau nadī ca tām  mārge ca militā kācitsundarī bhūṣaṇānvitā  
tayoktaṃ taṃ ca bhoḥ pāṃtha kuto yāsi suvismitaḥ  satyaṃ brūhi cchalaṃ tyaktvā vipravarya mamāgrataḥ  
sūta uvāca  evaṃ vacastadā śrutvā dvijenoktaṃ yathātatham  punaścāyaṃ dvijastatra striyoktaḥ sthīyatāṃ tvayā  
tayoktaṃ ca samākarṇya sthitasya brāhmaṇastataḥ  pratyuvāca vinītātmā kathyate kiṃ vadeti ca  
sā cāha punarevātra tvayā dṛṣṭaṃ sthalaṃ ca yat  tatrādhunā kṣipāsthīni mātuḥ kiṃ gamyate'nyataḥ  
tava mātā pānthavaryya sākṣāddivyamayaṃ varam  dehaṃ dhṛtvā drutaṃ sākṣācchaṃbhoryāsyati sadgatim  
vaiśākhe caiva saṃprāpte saptamyāśca dine śubhe  sitepakṣe sadā gaṃgā hyāyāti dvijasattama  
adyaiva saptamī yā sā gaṃgārūpāsti tatra vai  ityuktvāntardadhe devī sā gaṃgā munisattamāḥ  
nivṛttaśca dvijaḥ sopi mātrasthyarddhaṃ svavastrataḥ  kṣipedyāvattatra tīrthe tāvaccitramabhūttadā  
divyadehatvamāpannā svamātā ca vyadṛśyata  dhanyosi kṛtakṛtyosi pavitraṃ ca kulaṃ tvayā  
dhanaṃ dhānyaṃ tathā cāyurvaṃśo vai varddhatāṃ tava  ityāśiṣaṃ muhurdattvā svaputrāya divaṃ gatā  
tatra bhuktvā sukhaṃ bhūri cirakālaṃ mahottamam  śaṃkarasya prasādena gatā sā hyuttamāṃ gatim  
brāhmaṇaśca sutastasyāḥ kṣiptvāsthīni punastataḥ  prasannamānaso'bhūtsa śuddhātmā svagṛhaṃ gataḥ  
iti śrīśivamahāpurāṇe caturthyāṃ koṭirudrasaṃhitāyāṃ naṃdikeśvaraliṃgamāhātmyavarṇane brāhmaṇīsvargativarṇanaṃ nāma ṣaṣṭho'dhyāyaḥ  
ṛṣaya ūcuḥ  kathaṃ gaṃgā samāyātā vaiśākhe saptamīdine  narmadāyāṃ viśeṣeṇa sūtaitadvarṇaya prabho  
īśvaraśca kathaṃ jāto nandikeśo hi nāmataḥ  vṛttaṃ tadapi suprītyā kathaya tvaṃ mahāmate  
sūta uvāca  sādhu pṛṣṭamṛṣiśreṣṭhā nandikeśāśritaṃ vacaḥ  tadahaṃ kathayāmyadya śravaṇātpuṇyavarddhanam  
brāhmaṇī ṛṣikā nāmnā kasyacicca dvijanmanaḥ  sutā vivāhitā kasmaiciddvijāya vidhānataḥ  
pūrvakarmaprabhāvena patnī sā hi dvijanmanaḥ  suvratāpi ca viprendrā bālavaidhavyamāgatā  
atha sā dvijapatnī hi brahmacaryyavratānvitā  pārthivārcanapūrvaṃ hi tapastepe sudāruṇam  
tasminnavasare duṣṭo mūḍhanāmā'suro balī  yayau tatra mahāmāyī kāmabāṇena tāḍitaḥ  
tapantīṃ tāṃ samālokya sundarīmatikāminīm  tayā bhogaṃ yayāce sa nānālobhaṃ pradarśayan  
atha sā suvratā nārī śivadhyānaparāyaṇā  tasmindṛṣṭiṃ dadhau naiva kāmadṛṣṭyā munīśvarāḥ  
na mānitavatī taṃ ca brāhmaṇī sā taporatā  atīva hi taponiṣṭhāsīcchivadhyānamāśritā  
atha mūḍhaḥ sa daityendraḥ tayā tanvyā tiraskṛtaḥ  cukrodha vikaṭaṃ tasyai paścādrūpamadarśayat  
atha provāca duṣṭātmā durvaco bhayakārakam  trāsayāmāsa bahuśastāṃ ca patnīṃ dvijanmanaḥ  
tadā sā bhayasaṃtrastā bahuvāraṃ śiveti ca  babhāṣe snehatastanvī dvijapatnī śivāśrayā  
vihvalātīva sā nārī śivanāmaprabhāṣiṇī  jagāma śaraṇaṃ śambhoḥ svadharmāvanahetave  
śaraṇāgatarakṣārthaṃ kartuṃ sadvṛttamāhitam  ānandārthaṃ hi tasyāstu śiva āvirbabhūva ha  
atha taṃ mūḍhanāmānaṃ daityendraṃ kāma vihvalam  cakāra bhasmasātsadyaḥ śaṃkaro bhaktavatsalaḥ  
tataśca parameśāno kṛpādṛṣṭyā vilokya tām  varaṃ brūhīti covāca bhaktarakṣaṇadakṣadhīḥ  
śrutvā maheśavacanaṃ sā sādhvī dvijakāminī  dadarśa śāṃkaraṃ rūpamānandajanakaṃ śubham  
tataḥ praṇamya taṃ śaṃbhuṃ parameśasukhāvaham  tuṣṭāva sāñjaliḥ sādhvī nataskandhā śubhāśayā  
ṛṣikovāca  devadeva mahādeva śaraṇāgatavatsala  dīnabandhustvamīśāno bhaktarakṣākaraḥ sadā  
tvayā me rakṣito dharmo mūḍhanāmno'surādiha  yadayaṃ nihato duṣṭo jagadrakṣā kṛtā tvayā  
svapādayoḥ parāṃ bhaktiṃ dehi me hyanapāyinīm  ayameva varo nātha kimanyadadhikaṃ hyataḥ  
anyadākarṇaya vibho prārthanāṃ me maheśvara  lokānāmupakārārthamiha tvaṃ saṃsthito bhava  
sūta uvāca  iti stutvā mahādevamṛṣikā sā śubhavratā  tūṣṇīmāsātha giriśaḥ provāca karuṇākaraḥ  
giriśa uvāca  ṛṣike sucaritrā tvaṃ mama bhaktā viśeṣataḥ  dattā varāśca te sarve tubhyaṃ yeye hi yācitāḥ  
etasminnaṃtare tatra haribrahmādayaḥ surāḥ  śivāvirbhāvamājñāya yayurharṣasamanvitāḥ  
śivaṃ praṇamya suprītyā samānarcuśca te'khilāḥ  tuṣṭuvurnatakā viprāḥ karau baddhvā sucetasaḥ  
etasminsamaye gaṃgā sādhvī tāṃ svardhunī jagau  ṛṣikāṃ suprasannātmā praśaṃsanto ca tīdvidhim  
gaṃgovāca  mamārthe caiva vaiśākhe māsi deyaṃ tvayā vacaḥ  sthityarthaṃ dinamekaṃ me sāmīpyaṃ kāryyameva hi  
sūta uvāca  gaṃgāvacanamākarṇya sā sādhvī prāha suvratā  tathāstviti vacaḥ prītyā lokānāṃ hitahetave  
ānandārthaṃ śivastasyāḥ suprasannaśca pārthive  tasmiṃlliṃge layaṃ yātaḥ pūrṇāṃśena tayā haraḥ  
devaḥ sarve suprasannāḥ praśaṃsaṃti śivaṃ ca tām  svaṃsvaṃ dhāma yayurviṣṇubrahmādyā api svarṇadī  
taddinātpāvanaṃ tīrthamāsīdīdṛśamuttamam  nandikeśaḥ śivaḥ khyātaḥ sarvapāpavināśanaḥ  
gaṃgāpi prativarṣaṃ taddine yāti śubhecchayā  kṣālanārthaṃ svapāpasya yadgrahītaṃ nṛṇāṃ dvijāḥ  
tatra snāto naraḥ samyaṅ naṃdikeśaṃ samarcya ca  brahmahatyādibhiḥ pāpairmucyate hyakhilairapi  
iti śrīśivamahāpurāṇe caturthyāṃ koṭirudrasaṃhitāyāṃ nandikeśvaraśivaliṃgamāhātmyavarṇanaṃnāma saptamo'dhyāyaḥ  
sūta uvāca  dvijāḥ śṛṇuta sadbhaktyā śivaliṃgāni tāni ca  paścimāyāṃ diśāyāṃ vai yāni khyātāni bhūtale  
kapilāyāṃ nagaryāṃ tu kālarāmeśvarābhidhe  śivaliṃge mahādivye darśanātpāpahārake  
paścime sāgare caiva mahāsiddheśvaraḥ smṛtaḥ  dharmārthakāmadaścaiva tathā mokṣaprado'pi hi  
paścimāmbudhitīrasthaṃ gokarṇaṃ kṣetramuttamam  brahmahatyādipāpaghnaṃ sarvakāmaphalapradam  
gokarṇe śivaliṃgāni vidyante koṭikoṭiśaḥ  asaṃkhyātāni tīrthāni tiṣṭhanti ca padepade  
bahunātra kimuktena gokarṇasthāni sarvaśaḥ  śivapratyakṣaliṃgāni tīrthānyambhāṃsi sarvaśaḥ  
gokarṇe śivaliṃgānāṃ tīrthānāmapi sarvaśaḥ  varṇyate mahimā tāta purāṇeṣu maharṣibhiḥ  
kṛteyuge sa hi śvetastretāyāṃ sotilohitaḥ  dvāpare pītavarṇaśca kalau śyāmo bhaviṣyati  
ākrāntasaptapātālakuharopi mahābalaḥ  prāpte kaliyuge ghore mṛdutāmupayāsyati  
mahāpātakinaścātra samabhyarcya mahābalam  śivaliṃgaṃ ca gokarṇe prayātāśśāṃkarampadam  
gokarṇe tatra munayo gatvā puṇyarkṣavāsare  ye'rcayanti ca taṃ bhaktyā te rudrāḥ syurna saṃśaya  
yadā kadācidgokarṇe yo vā ko vāpi mānavaḥ  pūjayecchivaliṃgaṃ tatsa gacchedbrahmaṇaḥ padam  
brahmaviṣṇvādidevānāṃ śaṃkaro hita kāmyayā  mahābalābhidhānena devaḥ saṃnihitassadā  
ghoreṇa tapasā labdhaṃ rāvaṇākhyena rakṣasā  talliṃgaṃ sthāpayāmāsa gokarṇa gaṇanāyakaḥ  
viṣṇurbrahmā mahendraśca viśvadevo marudgaṇāḥ  ādityā vasavo dasrau śaśāṃkaśca satārakaḥ  
ete vimānagatayo devāśca saha pārṣadaiḥ  pūrvadvāraṃ niṣevante tasya vai prītikāraṇāt  
yamo mṛtyuḥ svayaṃ sākṣāccitraguptaśca pāvakaḥ  pitṛbhiḥ saha rudraiśca dakṣiṇadvāramāśritaḥ  
varuṇaḥ saritāṃ nātho gaṃgādisaritā gaṇaiḥ  mahābalaṃ ca sevante paścimadvāramāśritāḥ  
tathā vāyuḥ kuberaśca deveśī bhadrakālikā  mātṛbhiścaṇḍikādyābhiruttaradvāramāśritāḥ  
sarve devāssagandharvāḥ pitaraḥ siddhacāraṇāḥ  vidyādharāḥ kiṃpuruṣāḥ kinnarā guhyakāḥ khagāḥ  
nānāpiśācā vetālā daiteyāśca mahābalāḥ  nāgāśśeṣādayassarve siddhāśca munayo'khilāḥ  
praṇuvanti ca taṃ devaṃ praṇamanti mahābalam  labhanta īpsitānkāmānramante ca yathāsukham  
bahubhistatra sutapastaptaṃ sampūjya taṃ vibhum  labdhā hi paramā siddhirihāmutrāpi saukhyadā  
gokarṇe śivaliṃgaṃ tu mokṣadvāra udāhṛtaḥ  mahābalābhidhāno'sau pūjitaḥ saṃstuto dvijāḥ  
māghāsitacaturdaśyāṃ mahābalasamarcanam  vimuktidaṃ viśeṣeṇa sarveṣāṃ pāpināmapi  
asyāṃ śivatithau sarve mahotsavadidṛkṣavaḥ  āyāṃti sarvadeśebhyaścāturvarṇyamahājanāḥ  
striyo vṛddhāśca bālāśca caturāśramavāsinaḥ  dṛṣṭvā tatretya deveśaṃ lebhire kṛtakṛtyatām  
mahābalaprabhāvāttu tacca liṃgaṃ śivasya tu  sampūjyaikātha cāṇḍālī śivalokaṃ gatā drutam  
iti śrīśivamahāpurāṇe caturthyāṃ koṭirudrasaṃhitāyāṃ mahābalamāhātmyavarṇanaṃ nāmāṣṭamo'dhyāyaḥ  
ṛṣaya ūcuḥ  sūtasūta mahābhāga dhanyastvaṃ śaivasattamaḥ  cāṇḍālī kā samākhyātā tatkathāṃ kathaya prabho  
sūta uvāca  dvijāḥ śṛṇuta sadbhaktyā tāṃ kathāṃ paramādbhutām  śivaprabhāvasaṃmiśrāṃ śṛṇvatāṃ bhaktivarddhinīm  
cāṃḍālī sā pūrvabhare'bhavadbrāhmaṇakanyakā  sauminī nāma candrāsyā sarvalakṣaṇasaṃyutā  
atha sā samaye kanyā yuvatiḥ sauminī dvijāḥ  pitrā dattā ca kasmaicidvidhinā dvijasūnave  
sā bhartāramanuprāpya kiṃcitkālaṃ śubhavratā  reme tena dvijaśreṣṭhā navayauvanaśālinī  
atha tasyāḥ patirviprastaruṇassurujārditaḥ  sauminyāḥ kālayogāttu pañcatvamagamaddvijāḥ  
mṛte bhartari sā nārī dukhitātiviṣaṇṇadhīḥ  kiṃcitkālaṃ śubhācārā suśīlovāsa sadmani  
tatassā manmathāviṣṭahṛdayā vidhavāpi ca  yuvāvasthāviśeṣeṇa babhūva vyabhicāriṇī  
tajjñātvā gotriṇastasyā duṣkarma kuladūṣaṇam  sametāstatyaju dūraṃ nītvā tāṃ sakacagrahām  
kaścicchūdravarastāṃ vai vicarantīṃ nijecchayā  dṛṣṭvā vane striyaṃ cakre nināya svagṛhaṃ tata  
atha sā piśitāhārā nityamāpītavāruṇī  ajījanatsutāntena śūdreṇa suratapriyā  
kadācidbhartari kvāpi yāte pītasurātha sā  iyeṣa piśitāhāraṃ sauminī vyabhicāriṇī  
tato meṣeṣu baddheṣu gobhissaha bahirvraje  niśāmukhe tamo'ndhe hi khaḍgamādāya sā yayau  
avimṛśya madāveśānmeṣabudyā''miṣa priyā  ekaṃ jaghāna govatsaṃ krośaṃtamatidurbhagā  
hataṃ taṃ gṛhamānīya jñātvā govatsamaṃganā  bhītā śivaśivetyāha kenacitpuṇyakarmaṇā  
sā muhūrtaṃ śivaṃ dhyātvāmiṣabhojanalālasā  chittvā tameva govatsaṃ cakārāhāramīpsitam  
evaṃ bahutithe kāle gate sā sauminī dvijāḥ  kālasya vaśamāpannā jagāma yamasaṃkṣayam  
yamo'pi dharmamālokya tasyāḥ karma ca paurvikam  nivartya nirayāvāsāccakre cāṇḍālajātikām  
sātha bhraṣṭā yamapurāccāṇḍālīgarbhamāśritā  tato babhūva janmāndhā praśāṃtāṃgāramecakā  
janmāndhā sātha bālye'pi vidhvastapitṛmātṛkā  ūḍhā na kenacidduṣṭā mahākuṣṭharujārditā  
tataḥ kṣudhārditā dīnā yaṣṭipāṇirgatekṣaṇā  cāṇḍālocchiṣṭapiṃḍena jaṭharāgnimataparyat  
evaṃ kṛcchreṇa mahatā nītvā svavipulaṃ vayaḥ  jarayāgrastasavārṅgī duḥkhamāpa duratyayam  
kadācitsātha cāṃḍālī gokarṇaṃ taṃ mahājanān  āyāsyaṃtyāṃ śivatithau gacchato bubudhe'nvagān  
athāsāvapi cāṃḍālī vasanāsanatṛṣṇayā  mahājanān yācayituṃ saṃcacāra śanaiḥ śanaiḥ  
gatvā tatrātha cāṃḍālī prārthayantī mahājanān  yatra tatra cacārāsau dīnavākprasṛtāñjaliḥ  
evamabhyarthayaṃtyāstu cāṃḍālyāḥ prasṛtāñjalau  ekaḥ puṇyatamaḥ pānthaḥ prākṣipadbilvamaṃjarīm  
tāmaṃjalau nipatitā sā vimṛśya punaḥ punaḥ  abhakṣyamiti matvātha dūre prākṣipadāturā  
tasyāḥ karādvinirmuktā rātrau sā bilvamaṃjarī  papāta kasyaciddiṣṭyā śivaliṃgasya mastake  
saivaṃ śivacaturdaśyāṃ rātrau pānthajanānmuhuḥ  yācamānāpi yatkiṃcinna lebhe daivayogataḥ  
evaṃ śivacaturdaśyā vrataṃ jātaṃ ca nirmalam  ajñānato jāgaraṇaṃ paramānandadāyakam  
tataḥ prabhāte sā nārī śokena mahatā vṛtā  śanairnivavṛte dīnā svadeśāyaiva kevalam  
śrāṃtā ciropavāsena nipataṃtī padepade  atītya tāvatīṃ bhūmiṃ nipapāta vicetanā  
atha sā śaṃbhukṛpayā jagāma paramaṃ padam  āruhya suvimānaṃ ca nītaṃ śivagaṇairdrutam  
ādau yadeṣā śivanāma nārī pramādato vāpyasatī jagāda  teneha bhūyaḥ sukṛtena viprā mahābalasthānamavāpa divyam  
śrīgokarṇe śivatithāvupoṣya śivamastake  kṛtvā jāgaraṇaṃ sā hi cakre bilvārcanaṃ niśi  
akāmataḥ kṛtasyāsya puṇyasyaiva ca tatphalam  bhunaktyadyāpi sā caiva mahābalaprasādataḥ  
evaṃvidhaṃ mahāliṃgaṃ śaṃkarasya mahābalam  sarvapāpaharaṃ sadyaḥ paramānandadāyakam  
evaṃ vaḥ kathitaṃ viprā māhātmyaṃ paramaṃ mayā  mahābalābhidhānasya śivaliṃgavarasya hi  
athānyadapi vakṣyāmi māhātmyaṃ tasya cādbhutam  śrutamātreṇa yenāśu śive bhaktiḥ prajāyate  
iti śrīśivamahāpurāṇe caturthyāṃ koṭirudrasaṃhitāyāṃ cāṇḍālīsadgativarṇanaṃ nāma navamo'dhyāyaḥ  
sūta uvāca  śrīmatīkṣvākuvaṃśe hi rājā paramadhārmikaḥ  āsīnmitrasaho nāma śreṣṭhassarvadhanuṣmatām  
tasya rājñaḥ sudharmiṣṭhā madayantī priyā śubhā  damayantī nalasyeva babhūva viditā satī  
sa ekadā hi mṛgayāsnehī mitrasaho nṛpaḥ  mahadbalena saṃyukto jagāma gahanaṃ vanam  
viharaṃstatra sa nṛpaḥ kamaṭhāhvaṃ niśācaram  nijaghāna mahāduṣṭaṃ sādhupīḍākaraṃ khalam  
atha tasyānujaḥ pāpī jayeyaṃ chadmanaiva tam  matvā jagāma nṛpaterantika cchadmakārakaḥ  
taṃ vinamrākṛtiṃ dṛṣṭvā bhṛtyatāṃ kartumāgatam  cakre mahānasādhyakṣamajñānātsa mahīpatiḥ  
atha tasminvane rājā kiyatkālaṃ vihṛtya saḥ  nivṛtto mṛgayāṃ hitvā svapurīmāyayau mudā  
pituḥ kṣayāhe samprāpte nimaṃtrya svaguruṃ nṛpaḥ  vasiṣṭhaṃ gṛhamāninye bhojayāmāsa bhaktitaḥ  
rakṣasā sūdarūpeṇa saṃmiśritanarāmiṣam  śākāmiṣaṃ puraḥ kṣiptaṃ dṛṣṭvā gururathābravīt  
gururuvāca  dhik tvāṃ narāmiṣaṃ rājaṃstvayaitacchadmakāriṇā  khalenopahṛtaṃ mahyaṃ tato rakṣo bhaviṣyasi  
rakṣaḥkṛtaṃ ca vijñāya tadaivaṃ sa gurustadā  punarvimṛśya taṃ śāpaṃ cakāra dvādaśābdikam  
sa rājānucitaṃ śāpaṃ vijñāya krodhamūrchitaḥ  jalāṃjaliṃ samādāya guruṃ śaptuṃ samudyataḥ  
tadā ca tatpriyā sādhvī madayantī sudharmiṇī  patitvā pādayostasya śāpaṃ taṃ hi nyavārayat  
tato nivṛttaśāpastu tasyā vacanagauravāt  tatyāja pādayoraṃbhaḥ pādau kalmaṣatāṃ gatau  
tataḥprabhṛti rājābhūtsa lokesminmunīśvarāḥ  kalmaṣāṃghririti khyātaḥ prabhāvāttajjalasya hi  
rājā mitrasahaḥ śāpādguro ṛṣivarasya hi  babhūva rākṣaso ghoro hiṃsako vanagocaraḥ  
sa bibhradrākṣasaṃ rūpaṃ kālāntakayamopamam  cakhāda vividhāñjaṃtūnmānuṣādīnvanecaraḥ  
sa kadācidvane kvāpi ramamāṇau kiśorakau  apaśyadantakākāro navoḍhau munidampatī  
rākṣasaḥ sa narāhāraḥ kiśoraṃ muninandanam  jagdhuṃ jagrāha śāpārtto vyāghro mṛgaśiśuṃ yathā  
kukṣau gṛhītaṃ bhartāraṃ dṛṣṭvā bhītā ca tatpriyā  sā cakre prārthanaṃ tasmai vadaṃtī karuṇaṃ vacaḥ  
prārthyamāno'pi bahuśaḥ puruṣādaḥ sa nirghṛṇaḥ  cakhāda śira utkṛtya viprasūnordurāśayaḥ  
atha sādhvī ca sā dīnā vilapya bhṛśaduḥkhitā  āhṛtya bharturasthīni citāṃ cakre kilolbaṇām  
bhartāramanugacchantī saṃviśaṃtī hutāśanam  rājānaṃ rākṣasākāraṃ sā śaśāpa dvijāṅganā  
adyaprabhṛti nārīṣu yadā tvaṃ saṃgato bhaveḥ  tadā mṛtistavetyuktvā viveśa jvalanaṃ satī  
sopi rājā gurośśāpamanubhūya kṛtāvadhim  punaḥ svarūpamāsthāya svagṛhaṃ mudito yayau  
jñātvā viprasatīśāpaṃ madayantī ratipriyam  patiṃ nivārayāmāsa vaidhavyādatibibhyatī  
anapatyo vinirviṇṇo rājyabhogeṣu pārthivaḥ  visṛjya sakalāṃ lakṣmīṃ vanameva jagāma ha  
svapṛṣṭhataḥ samāyāntīṃ brahmahatyāṃ suduḥkhadām  dadarśa vikaṭākārāṃ tarjayantī muhurmuhuḥ  
tasyā nirbhadramanvicchan rājā nirviṇṇamānasaḥ  cakāra nānopāyānsa japavratamakhādikān  
nānopāyairyadā rājñastīrthasnānādibhirdvijāḥ  na nivṛttā brahmahatyā mithilāṃ sa yayau tadā  
bāhyodyānagatastasyāścitayā parayārditaḥ  dadarśa munimāyāntaṃ gautamaṃ pārthivaśca saḥ  
abhisṛtya sa rājendro gautamaṃ vimalāśayam  taddarśanāptakiṃcitkaḥ praṇanāma muhurmuhuḥ  atha tatpṛṣṭakuśalo dīrghamuṣṇaṃ ca niśvasan  tatkṛpādṛṣṭisaṃprāptasukha provāca taṃ nṛpaḥ  
rājovāca  mune māṃ bādhate hyeṣā brahmahatyā duratyayā  alakṣitā paraistāta tarjayaṃtī padepade  
yanmayā śāpadagdhena vipraputraśca bhakṣitaḥ  tatpāpasya na śāntirhi prāyaścittasahasrakaiḥ  
nānopāyāḥ kṛtā me hi tacchāntyai bhramatā mune  na nivṛttā brahmahatyā mama pāpātmanaḥ kimu  
adya me janmasāphalyaṃ saṃprāptamiva lakṣaye  yatastvaddarśanādeva mamānandabharo'bhavat  
adya me tavapādābja śaraṇasya kṛtainasaḥ  śāṃtiṃ kuru mahābhāga yenāhaṃ sukhamāpnuyām  
sūta uvāca  iti rājñā samādiṣṭo gautamaḥ karuṇārdradhīḥ  samādideśa ghorāṇāmaghānāṃ sādhu niṣkṛtim  
gautama uvāca  sādhu rājendra dhanyosi mahāghebhyo bhayantyaja  śive śāstari bhaktānāṃ kva bhayaṃ śaraṇaiṣiṇām  
śṛṇu rājanmahābhāga kṣetramanyatpratiṣṭhitam  mahāpātakasaṃhāri gokarṇākhyaṃ śivālayam  
tatra sthitirna pāpānāṃ mahadbhyo mahatāmapi  mahābalābhidhānena śivaḥ saṃnihitaḥ svayam  
sarveṣāṃ śivaliṃgānāṃ sārvabhaumo mahābalaḥ  caturyuge caturvarṇassarvapāpāpahārakaḥ  
paścimāmbudhitīrasthaṃ gokarṇaṃ tīrthamuttamam  tatrāsti śivaliṃgaṃ tanmahāpātakanāśakam  
tatra gatvā mahāpāpāḥ snātvā tīrtheṣu bhūriśaḥ  mahābalaṃ ca saṃpūjya prayātāśśāṃkarampadam  
tathā tvamapi rājendra gokarṇa giriśālayam  gatvā sampūjya talliṃgaṃ kṛtakṛtyatvamāpnuyāḥ  
tatra sarveṣu tīrtheṣu snātvābhyarcya mahābalam  sarvapāpavinirmuktaḥ śivalokantvamāpnuyāḥ  
sūta uvāca  ityādiṣṭaḥ sa muninā gautamena mahātmanā  mahāhṛṣṭamanā rājā gokarṇaṃ pratyapadyata  
tatra tīrtheṣu susnātvā samabhyarcya mahābalam  nirdhūtāśeṣapāpaugho'labhacchaṃbhoḥ parampadam  
ya imāṃ śṛṇuyānnityaṃ mahābalakathāṃ priyām  trisaptakulajaissārddhaṃ śivaloke vrajatyasau  
iti vaśca samākhyātaṃ māhātmyaṃ paramādbhutam  mahābalasya giriśaliṃgasya nikhilāghahṛt  
iti śrīśivamahāpurāṇe caturthyāṃ koṭirudrasaṃhitāyāṃ mahābāhvaśivaliṃgamāhātmyavarṇanaṃ nāma daśamo'dhyāyaḥ  
ṛṣaya ūcuḥ  sūtasūta mahābhāga dhanyastvaṃ śivasaktadhīḥ  mahābalasya liṃgasya śrāviteyaṃ kathādbhutā  
uttarasyāṃ diśāyāṃ ca śivaliṃgāni yāni ca  teṣāṃ māhātmyamanagha vada tvaṃ pāpanāśakam  
sūta uvāca  śṛṇutādarato viprā auttarāṇāṃ viśeṣataḥ  māhātmyaṃ śivaliṃgānāṃ pravadāmi samāsataḥ  
gokarṇaṃ kṣetramaparaṃ mahāpātakanāśanam  mahāvanaṃ ca tatrāsti pavitramativistaram  
tatrāsti candrabhālākhyaṃ śivaliṃgamanuttamam  rāvaṇena samānītaṃ sadbhaktyā sarvasiddhidam  
tasya tatra sthitirvaidyanāthasyeva munīśvarāḥ  sarvalokahitārthāya karuṇāsāgarasya ca  
snānaṃ kṛtvā tu gokarṇe candrabhālaṃ samarcya ca  śivalokamavāpnoti satyaṃsatyaṃ na saṃśayaḥ  
candrabhālasya liṃgasya mahimā paramādbhutaḥ  na śakyo varṇituṃ vyāsādbhaktasnehitarasya hi  
candrabhālamahādeva liṃgasya mahimā mahān  yathākathaṃcitsaṃproktaḥ paraliṃgasya vai śṛṇu  
dādhīcaṃ śivaliṃgaṃ tu miśrarṣivaratīrthake  dadhīcinā munīśena suprītyā ca pratiṣṭhitam  
tatra gatvā ca tattīrthe snātvā samyagvidhānataḥ  śivaliṃgaṃ samarcedvai dādhīceśvaramādarāt  
dādhīcamūrtistatraiva samarcyā vidhipūrvakam  śivaprītyarthamevāśu tīrthayātrā phalārthibhiḥ  
evaṃ kṛte muniśreṣṭhāḥ kṛtakṛtyo bhavennaraḥ  iha sarvasukhaṃ bhuktvā paratra gatimāpnuyāt  
naimiṣāraṇyatīrthe tu nikhilarṣipratiṣṭhitam  ṛṣīśvaramiti khyātaṃ śivaliṃgaṃ sukhapradam  
taddarśanātpūjanācca janānāṃ pāpināmapi  bhuktimuktiśca teṣāṃ tu paratreha munīśvarāḥ  
hatyāharaṇatīrthe tu śivaliṃgamaghāpaham  pūjanīyaṃ viśeṣeṇa hatyākoṭivināśanam  
devaprayāgatīrthe tu laliteśvaranāmakam  śivaliṃgaṃ sadā pūjyaṃ naraissarvāghanāśanam  
nayapālākhyapuryyāṃ tu prasiddhāyāṃ mahītale  liṃgaṃ paśupatīśākhyaṃ sarvakāmaphalapradam  
śirobhāgasvarūpeṇa śivaliṃgaṃ tadasti hi  tatkathāṃ varṇayiṣyāmi kedāreśvaravarṇane  
tadārānmuktināthākhyaṃ śivaliṃgaṃ mahādbhutam  darśanādarcanāttasya bhuktirmuktiśca labhyate  
iti vaśca samākhyātaṃ liṃgavarṇanamuttamam  caturdikṣu muniśreṣṭhāḥ kimanyacchrotumicchatha  
iti śrīśivamahāpurāṇe caturthyāṃ koṭirudrasaṃhitāyāṃ candrabhālapaśupatināthaliṃgamāhātmyavarṇanaṃ nāmaikādaśo'dhyāyaḥ  
ṛṣaya ūcuḥ  sūta jānāsi sakalaṃ vastu vyāsaprasādataḥ  tavājñātaṃ na vidyeta tasmātpṛcchāmahe vayam  
liṃgaṃ ca pūjyate loke tattvayā kathitaṃ ca yat  tattathaiva na cānyadvā kāraṇaṃ vidyate tviha  
bāṇarūpā śrutā loke pārvatī śivavallabhā  etatkiṃ kāraṇaṃ sūta kathaya tvaṃ yathāśrutam  
sūta uvāca  kalpabhedakathā caiva śrutā vyāsānmayā dvijāḥ  tāmeva kathayāmyadya śrūyatāmṛṣisattamāḥ  
purā dāruvane jātaṃ yadvṛttaṃ tu dvijanmanām  tadeva śrūyatāṃ samyak kathayāmi kathāśrutam  
dārunāmavanaṃ śreṣṭhaṃ tatrāsannṛṣisattamāḥ  śivabhaktāssadā nityaṃ śivadhyānaparāyaṇāḥ  
trikālaṃ śivapūjāṃ ca kurvaṃti sma nirantaram  nānāvidhaiḥ stavairdivyaistuṣṭuvuste munīśvarāḥ  
te kadācidvane yātāssamidhāharaṇāya ca  sarve dvijarṣabhāśśaivāśśivadhyānaparāyaṇāḥ  
etasminnaṃtare sākṣācchaṃkaro nīla lohitaḥ  virūpaṃ ca samāsthāya parīkṣārthaṃ samāgataḥ  
digambaro'titejasvī bhūtibhūṣaṇabhūṣitaḥ  sa ceṣṭāmakarodduṣṭāṃ haste liṃgaṃ vidhārayan  
manasā ca priyaṃ teṣāṃ kartuṃ vai vanavāsinām  jagāma tadvanaṃ prītyā bhaktaprīto haraḥ svayam  
taṃ dṛṣṭvā ṛṣipatnyastāḥ paraṃ trāsamupāgatāḥ  vihvalā vismitāścānyāssamājagmustathā punaḥ  
aliliṃgustathā cānyāḥ karaṃ dhṛtyā tathāparāḥ  parasparaṃ tu saṃgharṣātsaṃmagnāstāḥ striyastadā  
etasminneva samaye ṛṣivaryāḥ samāgaman  viruddhaṃ taṃ ca te dṛṣṭvā duḥkhitāḥ krodhamūrcchitāḥ  
tadā duḥkhamanuprāptāḥ koyaṃ koyaṃ tathā'buvan  samastā ṛṣayaste vai śivamāyāvimohitāḥ  
yadā ca noktavānkiṃcitsovadhūto digambaraḥ  ūcustaṃ puruṣaṃ bhīmaṃ tadā te paramarṣayaḥ  
tvayā viruddhaṃ kriyate vedamārga vilopi yat  tatastvadīyaṃ talliṃgaṃ patatāṃ pṛthivītale  
sūta uvāca  ityukte tu tadā taiśca liṃgaṃ ca patitaṃ kṣaṇāt  avadhūtasya tasyāśu śivasyādbhutarūpiṇaḥ  
talliṃgaṃ cāgnivatsarvaṃ yaddadāha purā sthitam  yatrayatra ca tadyāti tatratatra dahetpunaḥ  
pātāle ca gataṃ taśca svarge cāpi tathaiva ca  bhūmau sarvatra tadyātaṃ na kutrāpi sthiraṃ hi tat  
lokāśca vyākulā jātā ṛṣayastetiduḥkhitāḥ  na śarma lebhire keciddevāśca ṛṣayastathā  
na jñātastu śivo yaistu te sarve ca surarṣayaḥ  duḥkhitā militāśśīghraṃ brahmāṇaṃ śaraṇaṃ yayuḥ  
tatra gatvā ca te sarve natvā stutvā vidhiṃ dvijāḥ  tatsarvamavadanvṛttaṃ brahmaṇe sṛṣṭikāriṇe  
brahmā tadvacanaṃ śrutvā śivamāyāvimohitān  jñātvā tāñcchaṃkaraṃ natvā provāca ṛṣisattamān  
 brahmovāca  jñātāraśca bhavanto vai kurvate garhitaṃ dvijāḥ  ajñātāro yadā kuryuḥ kiṃ punaḥ kathyate punaḥ  
viruddhyaivaṃ śivaṃ devaṃ kuśalaṃ kassamīhate  madhyāhnasamaye yo vai nātithiṃ ca parāmṛśet  
tasyaiva sukṛtaṃ nītvā svīyaṃ ca duṣkṛtaṃ punaḥ  saṃsthāpya cātithiryāti kiṃ punaḥ śivameva vā  
yāvalliṃgaṃ sthiraṃ naiva jagatāṃ tritaye śubham  jāyate na tadā kvāpi satyametadvadāmyaham  
bhavadbhiśca tathā kāryaṃ yathā svāsthyaṃ bhavediha  śivaliṃgasya ṛṣayo manasā saṃvicāryyatām  
sūta uvāca  ityuktāste praṇamyocurbrahmāṇamṛṣayaśca vai  kimasmābhirvidhe kāryaṃ tatkāryaṃ tvaṃ samādiśa  
ityuktaśca munīśaistaissarvalokapitāmahaḥ  munīśāṃstāṃstadā brahmā svayaṃ provāca vai tadā  
brahmovāca  ārādhya girijāṃ devīṃ prārthayantu surāśśivam  yonirūpā bhaveccedvai tadā tatsthiratāṃ vrajet  
tadvidhimpravadāmyadya sarve śṛṇuta sattamāḥ  tāmeva kuruta premṇā prasannā sā bhaviṣyati  
kumbhamekaṃ ca saṃsthāpya kṛtvāṣṭadalamuttamam  dūrvāyavāṃkuraistīrthodakamāpūrayettataḥ  
vedamaṃtraistatastaṃ vai kuṃbhaṃ caivābhimaṃtrayet  śrutyuktavidhinā tasya pūjāṃ kṛtvā śivaṃ smaran  
talliṃgaṃ tajjalenābhiṣecayetparamarṣayaḥ  śatarudriyamaṃtraistu prokṣitaṃ śāṃtimāpnuyāt  
girijāṃ yonirūpāṃ ca bāṇaṃ sthāpya śubhaṃ punaḥ  tatra liṃgaṃ ca tatsthāpyaṃ punaścaivābhimaṃtrayet  
sugandhaiścandanaiścaiva puṣpadhūpādibhistathā  naivedyādikapūjābhistoṣayetparameśvaram  
praṇipātaiḥ stavaiḥ puṇyairvādyairgānaistathā punaḥ  tataḥ svastyayanaṃ kṛtvā jayeti vyāharettathā  
prasanno bhava deveśa jagadāhlādakāraka  kartā pālayitā tvañca saṃhartā tvaṃ nirakṣaraḥ  
jagadādirjagadyonirjagadantargatopi ca  śānto bhava maheśāna sarvāṃllokāṃśca pālaya  
evaṃ kṛte vidhau svāsthyaṃ bhaviṣyati na saṃśaya  vikāro na trilokesminbhaviṣyati sukhaṃ sadā  
sūta uvāca  ityuktāste dvijā devāḥ praṇipatya pitāmaham  śivaṃ taṃ śaraṇaṃ prāptassarvalokasukhepsayā  
pūjitaḥ parayā bhaktyā prārthitaḥ śaṃkarastadā  suprasannastato bhūtvā tānuvāca maheśvaraḥ  
maheśvara uvāca  he devā ṛṣayaḥ sarve madvacaḥ śṛṇutādarāt  yonirūpeṇa malliṃgaṃ dhṛtaṃ cetsyāttadā sukham  
pārvatīṃ ca vinā nānyā liṃgaṃ dhārayituṃ kṣamā  tayā dhṛtaṃ ca malliṃgaṃ drutaṃ śāntiṃ gamiṣyati  
sūta uvāca  tacchrutvā ṛṣibhirdevaissuprasannairmunīśvarāḥ  gṛhītvā caiva brahmāṇaṃ girijā prārthitā tadā  
prasannāṃ girijāṃ kṛtvā vṛṣabhadhvajameva ca  pūrvoktaṃ ca vidhiṃ kṛtvā sthāpitaṃ liṃgamuttamam  
maṃtroktena vidhānena devāśca ṛṣayastathā  cakruḥ prasannāṃ girijāṃ śivaṃ ca dharmahetave  
samānarcurviśeṣeṇa sarve devarṣayaḥ śivam  brahmā viṣṇuḥ pare caiva trailokyaṃ sacarācaram  
suprasannaḥ śivo jātaḥ śivā ca jagadambikā  dhṛtaṃ tayā ca talliṃgaṃ tena rūpeṇa vai tadā  
lokānāṃ sthāpite liṃge kalyāṇaṃ cābhavattadā  prasiddhaṃ caiva talliṃgaṃ trilokyāmabhavaddvijāḥ  
hāṭakeśamiti khyātaṃ tacchivāśivamityapi  pūjanāttasya lokānāṃ sukhaṃ bhavati sarvathā  
iha sarvasamṛddhiḥ syānnānāsukhavahādhikā  paratra paramā muktirnātra kāryā vicāraṇā  
iti śrīśivamahāpurāṇe caturthyāṃ koṭirudrasaṃhitāyāṃ liṃgasvarūpakāraṇavarṇanaṃ nāma dvādaśo'dhyāyaḥ  
sūta uvāca  yathābhavalliṃgarūpaḥ saṃpūjyastribhave śivaḥ  tathoktaṃ vā dvijāḥ prītyā kimanyacchrotumicchatha  
ṛṣaya ūcuḥ andhakeśvaraliṃgasya mahimānaṃ vada prabho  tathānyacchivaliṃgānāṃ prītyā vaktumihārhasi  
sūta uvāca  purābdhigartamāśritya vasandaityo'ndhakāsuraḥ  svavaśaṃ kārayāmāsa trailokyaṃ surasūdanaḥ  
tasmādgartācca nissṛtya pīḍayitvā punaḥ prajāḥ  prāviśacca tadā daityastaṃ gartaṃ suparākramaḥ  
devāśca duḥkhitaḥ sarve śivaṃ prārthya punaḥpunaḥ  sarvaṃ nivedayāmāsussvaduḥkhaṃ ca munīśvarāḥ  
sūta uvāca  tadākarṇya vacasteṣāṃ devānāṃ parameśvaraḥ  pratyuvāca prasannātmā duṣṭahaṃtā satāṃ gatiḥ  
śiva uvāca  ghātayiṣyāmi taṃ daityamandhakaṃ surasūdanam  sainyaṃ ca nīyatāndevā hyāyāmi ca gaṇaissaha  
tasmādgartādaṃdhake hi devarṣidruhi bhīkare  nissṛte ca tadā tasmindevā gartamupāśritāḥ  
daityāśca devatāścaiva yuddhaṃ cakruḥ sudāruṇam  śivānugrahato devāḥ prabalāścābhavaṃstadā  
devaiśca pīḍitaḥ sopi yāvadgartamupāgataḥ  tāvacchūlena saṃprotaḥ śivena paramātmanā  
tatratyaśca tadā śaṃbhuṃ dhyātvā saṃprārthayattadā  antakāle ca tvāṃ dṛṣṭvā tādṛśo bhavati kṣaṇāt  
ityevaṃ saṃstutassopi prasannaḥ śaṃkarastadā  uvāca vacanaṃ tatra varaṃ brūhi dadāmi te  
ityevaṃ vacanaṃ śrutvā sa daityaḥ punarabravīt  supraṇamya śivaṃ stutvā sattvabhāvamupāśritaḥ  
andhaka uvāca  yadi prasanno deveśa svabhaktiṃ dehi me śubhām  kṛpāṃ kṛtvā viśeṣeṇa saṃsthito bhava ceha vai  
sūta uvāca  ityuktastena daityaṃ taṃ tadgarte cākṣipaddharaḥ  svayaṃ tatra sthito liṃgarūpo'sau lokakāmyayā  
andhakeśaṃ ca talliṃgaṃ nityaṃ yaḥ pūjayennaraḥ  ṣaṇmāsājjāyate tasya vāṃchāsiddhirna saṃśayaḥ  
vṛttyarthaṃ pūjayelliṃgaṃ lokasya hitakārakam  ṣaṇmāsaṃ yo dvijaścaiva sa vai devalakaḥ smṛtaḥ  
yathā devalakaścaiva sa bhavediha vai tadā  devalakaśca yaḥ prokto nādhikāro dvijasya hi  
 ṛṣaya ūcuḥ  devalakaśca kaḥ proktaḥ kiṃ kāryaṃ tasya vidyate  tattvaṃ vada mahāprājña lokānāṃ hitahetave  
sūta uvāca  dadhīcirnāma vipro yo dharmiṣṭho vedapāragaḥ  śivabhaktirato nityaṃ śivaśāstraparāyaṇaḥ  
tasya putrastathā hyāsītsmṛto nāmnā sudarśanaḥ  tasya bhāryā dukūlā ca nāmnā duṣṭakulodbhavā  
tadvaśe sa ca bhartāsīttasya putracatuṣṭayam  so'pi nityaṃ śivasyaiva pūjāṃ ca sma karotyasau  
dadhīcestu tadā hyāsīdgrāmāntaraniveśanam  jñātisaṃyogataścaiva jñātibhirna sa mocitaḥ  
kathayitvā ca putraṃ sa śivabhaktirato bhava  ityuktvā sa gato mukto dādhīciśśaivasattamaḥ  
sudarśanastatputro'pi śivapūjāṃ cakāra ha  evaṃ cirataraḥ kālo vyatīyāya munīśvarāḥ  
evaṃ ca śivarātriśca samāyātā kadācana  tasyāṃ copoṣitāssarve svayaṃ saṃyogatastadā  
pūjāṃ kṛtvā gatasso'pi sudarśana iti smṛtaḥ  strīsaṃgaṃ śivarātrau tuṃ kṛtvā punarihāgataḥ  
na snānaṃ tena ca kṛtaṃ tadrātryāṃ śivapūjanam  tena tatkarmapākena kruddhaḥ provāca śaṅkaraḥ  
maheśvara uvāca  śivarātryāṃ tvayā duṣṭa sevanaṃ ca striyāḥ kṛtam  asnātena madīyā ca kṛtā pūjāvivekinā  
jñātvā caivaṃ kṛtaṃ yasmāttasmāttvaṃ jaḍatāṃ vraja  mamāspṛśyo bhava tvaṃ ca dūrato darśanaṃ kuru  
sūta uvāca  iti śapto maheśena dādhīcissa sudarśanaḥ  jaḍatvaṃ prāptavānsadyaśśivamāyāvimohitaḥ  
etasminsamaye viprā dadhīciḥ śaivasattamaḥ  grāmāntarātsamāyāto vṛttāntaṃ śrutavāṃśca saḥ  
śivena bhartsitaḥ so'pi duḥkhito'bhūdatīva hi  ruroda hā hato'śmīti duḥkhena sutakarmaṇā  
punaḥpunaruvāceti sa dadhīcissatāṃ mataḥ  anenedaṃ kuputreṇa hataṃ me kulamuttamam  
sa putro'pi hato bhāryāṃ puṃścalīṃ kṛtavāndrutam  paścāttāpamanuprāpya svapitrā paribhartsitaḥ  
tatpitrā girijā tatra pūjitā vidhibhirvaraiḥ  suyatnato mahābhaktyā svaputrasukhahetave  
sudarśano'pi girijāṃ pūjayāmāsa ca svayam  caṇḍīpūjanamārgeṇa mahābhaktyā śubhaiḥ stavaiḥ  
evaṃ tau pitṛputrau hi nānopāyaiḥ subhaktitaḥ  prasannāṃ cakraturdevīṃ girijāṃ bhaktavatsalām  
tayoḥ sevāprabhāveṇa prasannā caṇḍikā tadā  sudarśanaṃ ca putratve cakāra girijā mune  
śivaṃ prasādayāmāsa putrārthe caṇḍikā svayam  kruddhā'kruddhā punaścaṇḍī tatputrasya prasannadhīḥ  
athājñāya prasannaṃ taṃ maheśaṃ vṛṣabhadhvajam  namaskṛtya svayaṃ tasya hyutsaṃge taṃ nyaveśayat  
ghṛtasnānaṃ tataḥ kṛtvā putrasya girijā svayam  trirāvṛttopavītaṃ ca granthinaikena saṃyutam  
sudarśanāya putrāya dadau prītyā tadāmbikā  uddiśya śivagāyatrīṃ ṣoḍaśākṣarasaṃyutām  
tadoṃnamaḥ śivāyeti śrīśabda pūrvakāya ca  vārānṣoḍaśa saṃkalpapūjāṃ kuryādayaṃ baṭuḥ  
āsnānādipraṇāmāntaṃ pūjayanvṛṣabhadhvajam  maṃtravāditrapūjābhissarṣīṇāṃ sannidhau tathā  
nāmamaṃtrānanekāṃśca pāṭhayāmāsa vai tadā  uvāca suprasannātmā caṇḍikā ca śivastathā  
madarpitaṃ ca yatkiṃciddhanadhānyādikantathā  tatsarvaṃ ca tvayā grāhyaṃ na doṣāya bhaviṣyati  
mama kṛtye bhavānmukhyo devīkṛtye viśeṣataḥ  ghṛtatailādikaṃ sarvaṃ tvayā grāhyaṃ madarpitam  
prājāpatyaṃ bhavedyarhiṃ tarhyeko hi bhavānbhavet  tadā pūjā ca sampūrṇānyathā sarvā ca niṣphalā  
tilakaṃ vartulaṃ kāryaṃ snānaṃ kāryaṃ sadā tvayā  śivasandhyā ca kartavyā gāyatrī ca tadīyikā  
matsevāṃ prathamaṃ kṛtvā kāryamanyatkulocitam  evaṃ kṛte'khile bhadraṃ doṣāḥ kṣāntā mayā tava  
 sūta uvāca  ityuktvā tasya putrāśca catvāro baṭukāstadā  abhiṣiktāścaturdikṣu śivena paramātmanā  
caṇḍī caivātmanikaṭe putraṃ sthāpya sudarśanam  tatputrānprerayāmāsa varāndattvā hyanekaśaḥ  
devyuvāca  ubhayoryuvayormadhye vaṭuko yo bhavenmama  tasya syādvijayo nityaṃ nātra kāryā vicāraṇā  
bhavāṃśca pūjito yena tenaivāhaṃ prapūjitā  kartavyaṃ hi bhavadbhiśca svīyaṃ karma sadā suta  
sūta uvāca  evaṃ tasmai varāndattāssaputrāya mahātmane  sudarśanāya kṛpayā śivābhyāṃ jagatāṃ kṛte  
śivābhyāṃ sthāpitā yasmāttasmāttaṃ vaṭukāḥ smṛtāḥ  tapobhraṣṭāśca ye jātāḥ smṛtāstasmāttapodhamāḥ  
śivayoḥ kṛpayā sarve vistāraṃ bahudhā gatāḥ  teṣāṃ ca prathamā pūjā mahāpūjā mahātmanaḥ  
tena yāvatkṛtā naiva pūjā vai śaṃkarasya ca  tāvatpūjā na karttavyā kṛtā cenna śubhāpi sā  
śubhaṃ vāpyaśubhaṃ vāpi baṭukaṃ na parityajet  prājāpatye ca bhojye vai vaṭureko viśiṣyate  
śivayośca tathā kārye viśeṣo'tra pradṛśyate  tadeva śṛṇu suprājña yathāhaṃ vacmi te'nagha  
tasyaiva nagare rājño bhadrasya nityabhojane  prājāpatyasya niyame hyandhakeśasamīpataḥ  
yajjātamadbhutaṃ vṛttaṃ śivānugrahakāraṇāt  śrūyatāṃ tacca suprītyā kathayāmi yathāśrutam  
dhvaja ekaśca tadrājñe dattastuṣṭena śaṃbhunā  proktaśca kṛpayā rājā devadevena tena saḥ  
prātaśca vardhyatāṃ rājandhvajo rātrau patiṣyati  mama tvevaṃ ca sampūrṇe prājāpatye tathā punaḥ  
anyathāyaṃ dhvajo me hi rātrāvapi sthiro bhavet  ityuktvāntarhitaśśaṃbhū rājñe tuṣṭaḥ kṛpānidhiḥ  
tatheti niyamaścāsīttasya rājño mahāmune  prājāpatyaṃ kṛtaṃ nityaṃ śivapūjāvidhānata  
svayaṃ prātarvivardedheta dhvajaḥ sāyaṃ patediti  yadi kāryaṃ ca sampūrṇaṃ jātaṃ caiva bhavediha  
ekasminsamaye cātra baṭoḥ kāryaṃ purā hyabhūt  dhvajaḥ sa patito vai hi brahmabhojaṃ vināpi hi  
dṛṣṭvā tacca tadā tatra pṛṣṭā rājñā ca paṇḍitāḥ  bhuñjate brāhmaṇā hyatra notthito vai dhvajastviti  
kathaṃ ca patitaḥ so'tra brāhmaṇā brūta satyataḥ  te pṛṣṭāśca tadā procurbrāhmaṇāḥ paṇḍitottamāḥ  
brahmabhoje mahārāja vaṭuko bhojitaḥ purā  caṇḍīputraśśivastuṣṭastasmācca patito dhvajaḥ  
tacchrutvā nṛpatisso'tha janāścānye 'pi sarvaśaḥ  abhavanvismitāstatra praśaṃsāṃ cakrire tataḥ  
evaṃ ca mahimā teṣāṃ varddhitaḥ śaṅkareṇa hi  tasmācca vaṭukāḥ śreṣṭhāḥ purā vidbhiḥ prakīrtitāḥ  
śivapūjā tu taiḥ pūrvamuttāryyā nānyathā punaḥ  anyeṣāṃ nādhikāro'sti śivasya vacanādiha  
uttāraṇaṃ ca kāryyaṃ vai pūjā pūrṇā bhavatviti  etāvadeva teṣāṃ tu śṛṇu nānyattathaiva ca  
etatsarvaṃ samākhyātaṃ yatpṛṣṭaṃ ca munīśvarāḥ  yacchrutvā śivapūjāyāḥ phalaṃ prāpnoti vai naraḥ  
iti śrīśivamahāpurāṇe caturthyāṃ koṭirudrasaṃhitāyāṃ vaṭukotpattivarṇanaṃ nāma trayodaśo'dhyāyaḥ  
ṛṣaya ūcuḥ   jyotiṣāṃ caiva liṃgānāṃ māhātmyaṃ kathayādhunā  utpattiṃ ca tathā teṣāṃ brūhi sarvaṃ yathāśrutam  
sūta uvāca  śṛṇvantu viprā vakṣyāmi tanmāhātmyaṃ janiṃ tathā  saṃkṣepato yathābuddhi sadgurośca mayā śrutam  
eteṣāṃ caiva māhātmyaṃ vaktuṃ varṣaśatairapi  śakyate na muniśreṣṭhāstathāpi kathayāmi vaḥ  
somanāthaśca teṣāṃ vai prathamaḥ parikīrtitaḥ  tanmāhātmyaṃ śṛṇu mune prathamaṃ sāvadhānataḥ  
saptaviṃśanmitāḥ kanyā dakṣeṇa ca mahātmanā  tena candramase dattā aśvinyādyā munīśvarāḥ  
candraṃ ca svāminaṃ prāpya śobhamānā viśeṣataḥ  candro'pi caiva tāḥ prāpya śobhate sma nirantaram  
hemnā caiva maṇirbhāti maṇinā hema caiva hi  evaṃ ca samaye tasya yajjātaṃ śrūyatāmiti  
sarvāsvapi ca patnīṣu rohiṇīnāma yā smṛtā  yathaikā sā priyā cāsīttathānyā na kadācana  
anyāśca duḥkhamāpannāḥ pitaraṃ śaraṇaṃ yayuḥ  gatvā tasmai ca yadduḥkhaṃ tathā tābhirniveditam  
dakṣassa ca tathā śrutvā duḥkhaṃ ca prāptāvāṃstadā  samāgatya dvijāścandraṃ śāntyāvocadvacastadā  
dakṣa uvāca  vimale ca kule tvaṃ hi samutpannaḥ kalānidhe  āśriteṣu ca sarveṣu nyūnādhikyaṃ kathaṃ tava  
kṛtaṃ cettakṛtaṃ tacca na kartavyaṃ tvayā punaḥ  vartanaṃ viṣamatvena narakapradamīritam  
sūta uvāca  dakṣaścaiva ca saṃprārthya candraṃ jāmātaraṃ svayam  jagāma mandiraṃ svaṃ vai niścayaṃ paramaṃ gataḥ  
caṃdro'pi vacanaṃ tasya na cakāra vimohitaḥ  śivamāyāprabhāveṇa yayā saṃmohitaṃ jagat  
śubhaṃ bhāvi yadā yasya śubhaṃ bhavati tasya vai  aśubhaṃ ca yadā bhāvi kathaṃ tasya śubhaṃ bhavet  
candro'pi balavadbhāvivaśānmene na tadvacaḥ  rohiṇyāṃ ca samāsakto nānyāṃ mene kadācana  
tacchrutvā punarāgatya svayaṃ duḥkhasamanvitaḥ  prārthayāmāsa candraṃ sa dakṣo dakṣassunītitaḥ  
dakṣa uvāca  śrūyatāṃ candra yatpūrvaṃ prārthito bahudhā mayā  na mānitaṃ tvayā yasmāttasmāttvaṃ ca kṣayī bhava  
sūta uvāca  ityukte tena candro vai kṣayī jātaḥ kṣaṇādiha  hāhākāro mahānāsīttadendau kṣīṇatāṃ gate  
devarṣayastadā sarve kiṃ kāryyaṃ hā kathaṃ bhavet  iti duḥkhaṃ samāpannā vihvalā hyabhavanmune  
vijñāpitāśca candreṇa sarve śakrādayassurāḥ  ṛṣayaśca vasiṣṭhādyā brahmāṇaṃ śaraṇaṃ yayu  
gatvāpi tu tadā procustadvṛttaṃ nikhilaṃ mune  brahmaṇe ṛṣayo devā natvā nutvātivihvalāḥ  
brahmāpi tadvacaḥ śrutvā vismayaṃ paramaṃ yayau  śivamāyāṃ supraśasya śrāvayaṃstānuvāca ha  
brahmovāca  aho kaṣṭaṃ mahajjātaṃ sarvalokasya duḥkhadam  candrastu sarvadā duṣṭo dakṣaśca śaptavānamum  
sarvaṃ duṣṭena candreṇa kṛtaṃ karmāpyanekaśaḥ  śrūyatāmṛṣayo devāścandrakṛtyaṃ purātanam  
bṛhaspatergṛhaṃ gatvā tārā duṣṭena vai hṛtā  tasya bhāryā punaścaiva sa daityānsamupasthitaḥ  
samāśritastadā daityānyuddhaṃ devaiścakāra ha  mayā'triṇā niṣiddhaśca tasmai tārāṃ dadau śaśī  
tāṃ ca garbhavatīṃ dṛṣṭvā na gṛhṇāmīti so'bravīt  asmābhirvārito jīvaḥ kṛcchrājjagrāha tāṃ tadā  
yadi garbhaṃ jahātīha gṛhṇāmītyabravītpunaḥ  garbhe mayā punastatra tyājite munisattamāḥ  
kasyāyaṃ ca punargarbhassomasyeti ca sā'bravīt  paścāttena gṛhītā sā mayā ca vāritena vai  
evaṃvidhāni candrasya duścāritrāṇyanekaśaḥ  varṇyaṃte kiṃ punastāni so'dyāpi kurute katham  
yajjātaṃ tatsusaṃjātaṃ nānyathā bhavati dhruvam  ataḥ paramupāyaṃ vo vakṣyāmi śṛṇutādarāt  
prabhāsake śubhe kṣetre vrajeścandrassadaivataiḥ  śivamārādhayettatra mṛtyuñjayavidhānataḥ  
nidhāyeśaṃ purastatra candrastapatu nityaśaḥ  prasannaśca śivaḥ paścādakṣayaṃ taṃ kariṣyati  
sūta uvāca  iti śrutvā vacastasya brahmaṇaste surarṣayaḥ  saṃnivṛtyāyayussarve yatra dakṣavidhū tataḥ  
gṛhītvā te tataścandraṃ dakṣaṃ cāśvāsya nirjarāḥ  prabhāse ṛṣayaścakrustatra gatvākhilāśca vai  
āvāhya tīrthavaryāṇi sarasvatyādikāni ca  pārthivena tadā pūjāṃ mṛtyuñjayavidhānataḥ  
te devāśca tadā sarve ṛṣayo nirmalāśayāḥ  sthāpya candraṃ prabhāse ca svaṃsvaṃ dhāma yayurmudā  
candreṇa ca tapastaptaṃ paṇmāsaṃ ca niraṃtaram  mṛtyuṃjayena maṃtreṇa pūjito vṛṣabhadhvajaḥ  
daśakoṭimitaṃ mantraṃ samāvṛtya śaśī ca tam   dhyātvā mṛtyuñjayaṃ mantraṃ tasthau niścalamānasaḥ  
taṃ dṛṣṭvā śaṃkaro devaḥ prasanno'bhūttataḥ prabhuḥ  āvirbhūya vidhuṃ prāha svabhaktaṃ bhaktavatsalaḥ  
śaṃkara uvāca  varaṃ vṛṇīṣva bhadraṃ te manasā yatsamīpsitam  prasanno'haṃ śaśinsarvaṃ dāsye varamanuttamam  
caṃdra uvāca  yadi prasanno deveśa kimasādhyaṃ bhavenmama  tathāpi me śarīrasya kṣayaṃ vāraya śaṃkara  
kṣaṃtavyo me'parādhaśca kalyāṇaṃ kuru sarvadā  ityukte ca tadā tena śivo vacanamabravīt  
śiva uvāca  pakṣe ca kṣīyatāṃ candra kalā te ca dinedine  punaśca varddhatāṃ pakṣe sā kalā ca niraṃtaram  
sūta uvāca  evaṃ sati tadā devā harṣanirbharamānasāḥ  ṛṣayaśca tathā sarve samājagmurdrutaṃ dvijāḥ  
āgatya ca tadā sarve candrāyāśiṣamabruvan  śivaṃ natvā karau baddhvā prārthayāmāsurādarāt  
devāḥ ūcuḥ  devadeva mahādeva parameśa namo'stu te  umayā sahitaśśaṃbho svāminnatra sthiro bhava  
sūta uvāca  tataścandreṇa sadbhaktyā saṃstutaśśaṃkaraḥ purā  nirākāraśca sākāraḥ punaścaivābhavatprabhuḥ  
prasannaśca sa devānāṃ kṣetramāhātmyahetave  candrasya yaśase tatra nāmnā candrasya śaṃkaraḥ  
someśvaraśca nāmāsīdvikhyāto bhuvana traye  kṣayakuṣṭhādirogāṇāṃ nāśakaḥ pūjanāddvijāḥ  
dhanyo'yaṃ kṛtakṛtyoyaṃ yannāmnā śaṃkarassvayam  sthitaśca jagatāṃ nāthaḥ pāvayañjagatītalam  
tatkuṃḍaṃ taiśca tatraiva sarvairdevaiḥ pratiṣṭhitam  śivena brahmaṇā tatra hyavibhaktaṃ tu tatpunaḥ  
candrakuṇḍaṃ prasiddhaṃ ca pṛthivyāṃ pāpanāśanam  tatra snāti naro yassa sarvaiḥ pāpaiḥ pramucyate  
rogāssarve kṣayādyāśca hyasādhyā ye bhavaṃti vai  te sarve ca kṣayaṃ yānti ṣaṇmāsaṃ snānamātrataḥ  
prabhāsaṃ ca parikramya pṛthivīkramasaṃbhavam  phalaṃ prāpnoti śuddhātmā mṛtaḥ svarge mahīyate  
somaliṃgaṃ naro dṛṣṭvā sarvapāpātpramucyate  labdhvā phalaṃ manobhīṣṭaṃ mṛtassvargaṃ samīhate  
yadyatphalaṃ samuddiśya kurute tīrthamuttamam  tattatphalamavāpnoti sarvathā nātra saṃśayaḥ  
iti te ṛṣayo devāḥ phalaṃ dṛṣṭvā tathāvidham  mudā śivaṃ namaskṛtya gṛhītvā candramakṣayam  
parikramya ca tattīrthaṃ praśaṃsantaśca te yayuḥ  caṃdraścāpi svakīyaṃ ca kāryyaṃ cakre purātanam  
iti sarvaḥ samākhyātaḥ someśasya samudbhavaḥ  evaṃ someśvaraṃ liṃgaṃ samutpannaṃ munīśvarāḥ  
yaḥ śṛṇoti tadutpattiṃ śrāvayedvā parānnaraḥ  sarvānkāmānavāpnoti sarvapāpaiḥ pramucyate  
iti śrīśivamahāpurāṇe caturthyāṃ koṭirudrasaṃhitāyāṃ somanāthajyotirliṃgotpattivarṇanaṃ nāma caturdaśo'dhyāyaḥ  
 sūta uvāca  ataḥ paraṃ pravakṣyāmi mallikārjunasaṃbhavam  yaḥ śrutvā bhaktimāndhīmānsarvapāpaiḥ pramucyate  
pūrvaṃ cā kathitaṃ yacca tatpunaḥ kathayāmyaham  kumāracaritaṃ divyaṃ sarvapāpavināśanam  
yadā pṛthvīṃ samākramya kailāsaṃ punarāgataḥ  kumārassa śivāputrastārakārirmahābalaḥ  
tadā surarṣirāgatya sarvaṃ vṛttaṃ jagāda ha  gaṇeśvaravivāhādi bhrāmayaṃstaṃ svabuddhitaḥ  
tacchutvā sa kumāro hi praṇamya pitarau ca tau  jagāma parvataṃ kraucaṃ pitṛbhyāṃ vārito'pi hi  
kumārasya viyogena tanmātā girijā yadā  duḥkhitāsīttadā śaṃbhustāmuvāca subodhakṛt  
kathaṃ priye duḥkhitāsi na duḥkhaṃ kuru pārvati  āyāsyati sutaḥ subhrūstyajyatāṃ duḥkhamutkaṭam  
sā yadā ca na tanmene pārvatī duḥkhitā bhṛśam  tadā ca preṣitāstatra śaṃkareṇa surarṣayaḥ  
devāśca ṛṣayassarve sagaṇā hi mudānvitāḥ  kumārānayanārthaṃ vai tatra jagmuḥ subuddhayaḥ  
tatra gatvā ca te sarve kumāraṃ supraṇamya ca  vijñāpya bahudhāpyenaṃ prārthanāṃ cakrurādarāt  
devādiprārthanāṃ tāṃ ca śivājñāsaṃkulāṃ guruḥ  na mene sa kumāro hi mahāhaṃkāravihvalaḥ  
tataśca punarāvṛtya sarve te hi śivāṃtikam  svaṃsvaṃ sthānaṃ gatā natvā prāpya śaṃkaraśāsanam  
tadā ca girijādevī virahaṃ putrasaṃbhavam  śaṃbhuśca paramaṃ duḥkhaṃ prāpa tasminnanāgate  
atho suduḥkhitau dīnau lokācārakarau tadā  jagmatustatra susnehātsvaputro yatra saṃsthitaḥ  
sa putraśca kumārākhyaḥ pitrorāgamanaṃ gireḥ  jñātvā dūraṃ gato'snehādyojanatrayameva ca  
krauṃce ca parvate dūraṃ gate tasminsvaputrake  tau ca tatra samāsīnau jyo tīrūpaṃ samāśritau  
putrasnehāturau tau vai śivau parvaṇiparvaṇi  darśanārthaṃ kumārasya svaputrasya hi gacchataḥ  
amāvāsyādine śaṃbhussvayaṃ gacchati tatra ha  paurṇamāsīdine tatra pārvatī gacchati dhruvam  
taddinaṃ hi samārabhya mallikārjunasaṃbhavam  liṃgaṃ caiva śivasyaikaṃ prasiddhaṃ bhuvanatraye  
talliṃgaṃ yaḥ samīkṣeta sa sarvaiḥ kilbiṣairapi  mucyate nātra sandehaḥ sarvānkāmānavāpnuyāt  
duḥkhaṃ ca dūrato yāti sukhamātyaṃtikaṃ labhet  jananīgarbhasaṃbhūtaṃ kaṣṭaṃ nāpnoti vai punaḥ  
dhanadhānyasamṛddhiśca pratiṣṭhārogyameva ca  abhīṣṭaphalasiddhiśca jāyate nātra saṃśayaḥ  
jyotirliṃgaṃ dvitīyaṃ ca proktaṃ mallikasaṃjñitam  darśanātsarvasukhadaṃ kathitaṃ lokahetave  
iti śrīśivapurāṇe caturthyāṃ koṭi rudrasaṃhitāyā mallikārjunadvitīyajyotirliṃgavarṇanaṃnāma paṃcadaśo'dhyāyaḥ  
ṛṣaya ūcuḥ  sūta sarvaṃ vijānāsi vastu vyāsa prasādataḥ  jyotiṣāṃ ca kathāṃ śrutvā tṛptirnaiva prajāyate  
tasmāttvaṃ hi viśeṣeṇa kṛpāṃ kṛtvātulāṃ prabho  jyotirliṃgaṃ tṛtīyaṃ ca kathaya tvaṃ hi no'dhunā  
sūta uvāca  dhanyo'haṃ kṛtakṛtyo'haṃ śrīmatāṃ bhavatāṃ yadi  gataśca saṃgamaṃ viprā dhanyā vai sādhusaṃgatiḥ  
ato matvā svabhāgyaṃ hi kathayiṣyāmi pāvanīm  pāpapraṇāśinīṃ divyāṃ kathāṃ ca śṛṇutādarāt  
avaṃtī nagarī ramyā muktidā sarvadehinām  śivapriyā mahāpuṇyā vartate lokapāvanī  
tatrāsīdbāhmaṇaśreṣṭhaśśubhakarmaparāyaṇaḥ  vedādhyayanakarttā ca vedakarmaratassadā  
agnyādhānasamāyuktaśśivapūjāratassadā  pārthivīṃ pratyahaṃ mūrtiṃ pūjayāmāsa vai dvijaḥ  
sarvakarmaphalaṃ prāpya dvijo vedapriyassadā  satāṃ gatiṃ samālebhe samyagjñānaparāyaṇaḥ  
tatputrāstādṛśāścāsaṃścatvāro munisattamāḥ  śivapūjāratā nityaṃ pitroranavamāssadā  
devapriyaśca tajjyeṣṭhaḥ priyamedhāstataḥ param  tṛtīyastu kṛto nāma dharmavāhī ca suvrataḥ  
teṣāṃ puṇyapratāpācca pṛthivyāṃ sukhamaidhata  śuklapakṣe yathā candro varddhate ca niraṃtaram  
tathā teṣāṃ guṇāstatra varddhante sma sukhāvahāḥ  brahmatejomayī sā vai nagarī cābhavattadā  
etasminnantare tatra yajjātaṃ vṛttamuttamam  śrūyatāṃ taddvijaśreṣṭhāḥ kathayāmi yathāśrutam  
parvate ratnamāle ca dūṣaṇākhyo mahāsuraḥ  balavāndaityarājaśca dharmadveṣī nirantaram  
brahmaṇo varadānācca jagatucchīcakāra ha  devā parājitāstena sthānānnissāritāstathā  
pṛthivyāṃ vedadharmāśca smṛtidharmāśca sarvaśaḥ  sphoṭitāstena duṣṭena siṃheneva śaśā khalu  
yāvaṃto vedadharmāśca tāvaṃto dūrataḥ kṛtāḥ  tīrthetīrthe tathā kṣetre dharmo nītaśca dūrataḥ  
avaṃtī nagarī ramyā tatraikā dṛśyate punaḥ  itthaṃ vicārya tenaiva yatkṛtaṃ śrūyatāṃ hi tat  
bahusainyasamāyukto dūṣaṇassa mahāsuraḥ  tatrasthānbrahmaṇānsarvānuddiśya samupāyayau  
tatrāgatya sa daityendraścaturo daityasattamān  provācāhūya vacanaṃ vipra drohī mahākhalaḥ  
daitya uvāca  kimete brāhmaṇā duṣṭā na kurvaṃti vaco mama  vedadharmaratā ete sarve daṃḍyā mate mama  
sarve devā mayā loke rājānaśca parājitāḥ  vaśe kiṃ brāhmaṇāśśakyā na kartuṃ daityasattamāḥ  
yadi jīvitumicchā syāttadā dharmaṃ śivasya ca  vedānāṃ paramaṃ dharmaṃ tyaktvā sukhasubhāginaḥ  
anyathā jīvane teṣāṃ saṃśayaśca bhaviṣyati  iti satyaṃ mayā proktaṃ tatkurudhvaṃ viśaṃkitāḥ  
sūta uvāca  iti niścitya te daityāścatvāraḥ pāvakā iva  caturdikṣu tadā jātāḥ pralaye ca yathā purā  
te brāhmaṇāstathā śrutvā daityānāmudyamaṃ tadā  na duḥkhaṃ lebhire tatra śivadhyāna parāyaṇāḥ  
dhairyaṃ samāśritāste ca rekhāmātraṃ tadā dvijāḥ  na celuḥ paramadhyānādvarākāḥ ke śivāgrataḥ  
etasminnantare taistu vyāptāsīnnagarī śubhā  lokāśca pīḍitāstaistu brāhmaṇānsamupāyayuḥ  
lokā ūcuḥ  svāminaḥ kiṃ ca karttavyaṃ duṣṭāśca samupāgatāḥ  hiṃsitā bahavo lokā āgatāśca samīpataḥ  
sūta uvāca  teṣāmiti vacaśśrutvā vedapriyasutāśca te  samūcurbrāhmaṇāstānvai viśvastāśśaṃkare sadā  
brāhmaṇā ūcuḥ  śrūyatāṃ vidyate naiva balaṃ duṣṭabhayāvaham  na śastrāṇi tathā saṃti yacca te vimukhāḥ punaḥ  
sāmānyasyāpamāno no hyāśrayasya bhavediha  punaśca kiṃ samarthasya śivasyeha bhaviṣyati  
śivo rakṣāṃ karotvadyāsurāṇāṃ bhayataḥ prabhuḥ  nānyathā śaraṇaṃ loke bhaktavatsalataśśivāt  
sūta uvāca  iti dhairyaṃ samāsthāya samarcāṃ pārthivasya ca  kṛtvā te ca dvijāḥ samyaksthitā dhyānaparāyaṇāḥ  dṛṣṭā daityena tāvacca te viprāssabalena hi  
dūṣaṇena vacaḥ proktaṃ hanyatāṃ vadhyatāmiti  tacchrutaṃ taistadā naiva daityaproktaṃ vaco dvijaiḥ  vedapriyasutaiśśaṃbhordhyānamārgaparāyaṇaiḥ  
atha yāvatsa duṣṭātmā hantumaicchaddvijāṃśca tān  tāvacca prārthivasthāne garttaṃ āsītsaśabdakaḥ  
gartāttatassamutpannaḥ śivo vikaṭarūpadhṛk  mahākāla iti khyāto duṣṭahaṃtā satāṃ gatiḥ  
mahākālassamutpanno duṣṭānāṃ tvādṛśāmaham  khala tvaṃ brāhmaṇānāṃ hi samīpāddūrato vraja  
ityuktvā huṃkṛtenaiva bhasmasātkṛtavāṃstadā  dūṣaṇaṃ ca mahākālaḥ śaṃkarassabalaṃ drutam  
kiyatsainyaṃ hataṃ tena kiṃcitsainyaṃ palāyitam  dūṣaṇaśca hatastena śiveneha parātmanā  
sūryaṃ dṛṣṭvā yathā yāti saṃkṣayaṃ sarvaśastamaḥ  tathaiva ca śivaṃ dṛṣṭvā tatsainyaṃ vinanāśa ha  
devadundubhayo neduḥ puṣpavṛṣṭiḥ papāta ha  devāssamāyayussarve haribrahmādayastathā  
bhaktyā praṇamya taṃ devaṃ śaṃkaraṃ lokaśaṃkaram  tuṣṭuvurvividhaiḥ stotraiḥ kṛtāṃjalipuṭā dvijāḥ  
brāhmaṇāṃśca samāśvāsya suprasannaśśivassvayam  varaṃ brūteti covāca mahākālo maheśvaraḥ  
tacchrutvā te dvijāssarve kṛtāñjalipuṭāstadā  supraṇamya śivaṃ bhaktyā procussaṃnatamastakāḥ  
 dvijā ūcuḥ  mahākāla mahādeva duṣṭadaṇḍakara prabho  muktiṃ prayaccha naśśaṃbho saṃsārāṃbudhitaśśiva  
atraiva lokarakṣārthaṃ sthātavyaṃ hi tvayā śiva  svadarśakānnarāñchambho tāraya tvaṃ sadā prabho  
sūta uvāca  ityuktastaiśśivastatra tasthau garte suśobhane  bhaktānāṃ caiva rakṣārthaṃ dattvā tebhyaśca sadgatim  
dvijāste muktimāpannāścaturddikṣu śivāspadam  krośamātraṃ tadā jātaṃ liṃgarūpiṇa eva ca  
mahākāleśvaro nāma śivaḥ khyātaśca bhūtale  taṃ dṛṣṭvā na bhavetsvapne kiṃcidduḥkhamapi dvijāḥ  
yaṃyaṃ kāmamapekṣyaiva talliṃgaṃ bhajate tu yaḥ  taṃtaṃ kāmamavāpnoti labhenmokṣaṃ paratra ca  
etatsarvaṃ samākhyātaṃ mahākālasya suvratāḥ  samudbhavaśca māhātmyaṃ kimanyacchrotumicchatha  
iti śrīśivamahāpurāṇe caturthyāṃ koṭirudrasaṃhitāyāṃ mahākālajyotirliṃgamāhātmyavarṇanaṃ nāma ṣoḍaśo'dhyāyaḥ  
ṛṣaya ūcuḥ  mahākālasamāhvasthajyotirliṃgasya rakṣiṇaḥ  bhaktānāṃ mahimānaṃ ca punarbrūhi mahāmate  
sūta uvāca  śṛṇutādarato vipro bhaktarakṣāvidhāyinaḥ  mahākālasya liṃgasya māhātmyaṃ bhaktivarddhanam  
ujjayinyāmabhūdrājā candrasenāhvayo mahān  sarvaśāstrārthatattvajñaśśivabhakto jitendriyaḥ  
tasyābhavatsakhā rājño maṇibhadro gaṇo dvijāḥ  girīśagaṇamukhyaśca sarvalokanamaskṛtaḥ  
ekadā sa gaṇendro hi prasannāsyo mahāmaṇim  maṇibhadro dadau tasmai ciṃtāmaṇimudāradhīḥ  
sa vai maṇiḥ kaustubhavaddyotamānorkasannibhaḥ  dhyāto dṛṣṭaḥ śruto vāpi maṃgalaṃ yacchati dhruvam  
tasya kāṃtitalaspṛṣṭaṃ kāṃsyaṃ tāmramayaṃ trapu  pāṣāṇādikamanyadvā drutaṃ bhavati hāṭakam  
sa tu cintāmaṇiṃ kaṃṭhe bibhradrājā śivāśrayaḥ  candraseno rarājāti devamadhyeva bhānumān  
śrutvā cintāmaṇigrīvaṃ candrasenaṃ nṛpottamam  nikhilāḥ kṣitirājānastṛṣṇākṣubdhahṛdo'bhavan  
nṛpā matsariṇassarve taṃ maṇiṃ candrasenataḥ  nānopāyairayācaṃta devalabdhamabuddhayaḥ  
sarveṣāṃ bhūbhṛtāṃ yāñcā candrasenena tena vai  vyarthīkṛtā mahākāladṛḍhabhaktena bhūsurāḥ  
te kadarthīkṛtāssarve candrasenena bhūbhṛtā  rājānassarvadeśānāṃ saṃrambhaṃ cakrire tadā  
atha te sarvarājānaścaturaṃgabalānvitāḥ  candrasenaṃ raṇe jetuṃ saṃbabhūvuḥ kilodyatāḥ  
te tu sarve sametā vai kṛtasaṃketasaṃvidaḥ  ujjayinyāścaturdvāraṃ rurudhurbahusainikāḥ  
saṃrudhyamānāṃ svapurīṃ dṛṣṭvā nikhila rājabhiḥ  tameva śaraṇaṃ rājā mahākāleśvaraṃ yayau  
nirvikalpo nirāhārassa nṛpo dṛḍhaniścayaḥ  samānarca mahākālaṃ divā naktamananyadhīḥ  
tatassa bhagavāñchaṃbhurmahākālaḥ prasannadhīḥ  taṃ rakṣitumupāyaṃ vai cakre taṃ śṛṇutādarāt  
tadaiva samaye gopi kācittatra purottame  caraṃtī saśiśurviprā mahākālāṃtikaṃ yayau  
pañcābdavayasaṃ bālaṃ vahantī gatabhartṛkā  rājñā kṛtāṃ mahākālapūjāṃ sāpaśyadādarāt  
sā dṛṣṭvā sumahāścaryāṃ śivapūjāṃ ca tatkṛtām  praṇipatya svaśiviraṃ punarevābhyapadyata  
tatsarvamaśeṣeṇa sa dṛṣṭvā ballavīsutaḥ  kutūhalena tāṃ karttuṃ śivapūjāṃ manodadhe  
ānīya hṛdyaṃ pāṣāṇaṃ śūnye tu śivirāṃtare  avidūre svaśibirācchivaligaṃ sa bhaktitaḥ  
gandhālaṃkāravāsobhirdhūpadīpākṣatādibhiḥ  vidhāya kṛtrimairdravyairnaivedyaṃ cāpyakalpayat  
bhūyobhūyassamabhyarcya patraiḥ puṣpairmanoramaiḥ  nṛtyaṃ ca vividhaṃ kṛtvā praṇanāma punaḥpunaḥ  
etasminsamaye putraṃ śivāsaktasucetasam  praṇayādgopikā sā taṃ bhojanāya samāhvayat  
yadāhūto'pi bahuśaśśivapūjāktamānasaḥ  bālaśca bhojanaṃ naicchattadā tatra yayau prasūḥ  
taṃ vilokya śivasyāgre niṣaṇṇaṃ mīlitekṣaṇam  cakarṣa pāṇiṃ saṃgṛhya kopena samatāḍayat  
ākṛṣṭastāḍitaścāpi nāgacchatsvasuto yadā  tāṃ pūjāṃ nāśayāmāsa kṣiptvā liṃgaṃ ca dūrataḥ  
hāheti dūyamānaṃ taṃ nirbhartsya svasutaṃ ca sā  punarviveśa svagṛhaṃ gopī krodhasamanvitā  
mātrā vināśitāṃ pūjāṃ dṛṣṭvā devasya śūlinaḥ  devadeveti cukrośa nipapāta sa bālakaḥ  
pranaṣṭasaṃjñaḥ sahasā sa babhūva śucākulaḥ  labdhasaṃjño muhūrtena cakṣuṣī udamīlayat  
tadaiva jātaṃ śibiraṃ mahākālasya sundaram  dadarśa sa śiśustatra śivānugrahato'cirāt  
hiraṇmayabṛhaddvāraṃ kapāṭavaratoraṇam  mahārhanīlavimalavajravedīvirājitam  
saṃtaptahemakalaśairvicitrairbahubhiryutam  prodbhāsitamaṇistaṃbhairbaddhasphaṭikabhūtalaiḥ  
tanmadhye ratnaliṃgaṃ hi śaṃkarasya kṛpānidhe  svakṛtārcanasaṃyuktamapaśyadgopikāsutaḥ  
sa dṛṣṭvā sahasotthāya śiśurvismitamānasaḥ  saṃnimagna ivāsīdvai paramānaṃdasāgare  
tataḥ stutvā sa giriśaṃ bhūyobhūyaḥ praṇamya ca  sūrye cāstaṃ gate bālo nirjagāma śivālayāt  
athāpaśyatsvaśibiraṃ puraṃdarapuropamam  sadyo hiraṇmayībhūtaṃ vicitraṃ paramojjvalam  
sontarviveśa bhavanaṃ sarvaśobhāsamanvitam  maṇihemagaṇākīrṇa modamāno niśāmukhe  
tatrāpaśyatsvajananīṃ svapaṃtīṃ divyalakṣaṇām  ratnālaṃkāradīptāṃgīṃ sākṣātsuravadhūmiva  
atho sa tanayo viprāśśivānugrahabhājanam  javenotthāpayāmāsa mātaraṃ sukhavihvalaḥ  
sotthitādbhutamālakṣyāpūrvaṃ sarvamivābhavat  mahānaṃdasumagnā hi sasvaje svasutaṃ ca tam  
śrutvā putramukhātsarvaṃ prasādaṃ girijāpateḥ  prabhuṃ vijñāpayāmāsa yo bhajatyaniśaṃ śivam  
sa rājā sahasāgatya samāptaniyamo niśi  dadarśa gopikāsūnoḥ prabhāvaṃ śivatoṣaṇam  
dṛṣṭvā mahīpatissarvaṃ tatsāmātyapurohitaḥ  āsīnnimagno vidhṛtiḥ paramānaṃdasāgare  
premṇā vāṣpajalaṃ muñcañcandraseno nṛpo hi saḥ  śivanāmoccaranprītyā parirebhe tamarbhakam  
mahāmahotsavastatra prababhūvādbhuto dvijāḥ  maheśakīrtanaṃ cakrussarve ca sukhavihvalāḥ  
evamatyadbhutācārācchivamāhātmyadarśanāt  paurāṇāṃ sambhramāccaiva sā rātriḥ kṣaṇatāmagāt  
atha prabhāte yuddhāya puraṃ saṃrudhya saṃsthitāḥ  rājānaścāravaktrebhyaśśuśruvuścaritaṃ ca tat  
te sametāśca rājānaḥ sarve yeye samāgatāḥ  parasparamiti procustacchrutvā cakita ati  
rājāna ūcuḥ  ayaṃ rājā candrasenaśśivabhaktoti durjayaḥ  ujjayinyā mahākālapuryāḥ patiranākulaḥ  
īdṛśāśśiśavo yasya puryyāṃ saṃti śivavratāḥ  sa rājā candrasenastu mahāśaṃkarasevakaḥ  
nūnamasya virodhena śivaḥ krodhaṃ kariṣyati  tatkrodhāddhi vayaṃ sarve bhaviṣyāmo vinaṣṭakāḥ  
tasmādanena rājñā vai milāpaḥ kārya eva hi  evaṃ sati maheśānaḥ kariṣyati kṛpāṃ parām  
sūta uvāca  iti niścitya te bhūpāstyaktavairāssadāśayāḥ  sarve babhūvussuprītā nyastaśastrāstrapāṇayaḥ  
viviśuste purīṃ ramyāṃ mahākālasya bhūbhṛtaḥ  mahākālaṃ samānarcuścaṃdrasenānumoditāḥ  
tataste gopavanitā gehaṃ jagmurmahībhṛtaḥ  prasaṃśaṃtaśca tadbhāgyaṃ sarve divyamahodayam  
te tatra candrasenena pratyudgamyābhipūjitāḥ  mahārhaviṣṭaragatāḥ pratyanaṃdansuvismitāḥ  
gopasūnoḥ prasādāttatprādurbhūtaṃ śivālayam  saṃvīkṣya śivaliṃgaṃ ca śive cakuḥ parāṃ matim  
tataste gopaśiśave prītā nikhilabhūbhujaḥ  dadurbahūni vastūni tasmai śivakṛpārthinaḥ  
yeye sarveṣu deśeṣu gopāstiṣṭhaṃti bhūriśaḥ  teṣāṃ tameva rājānaṃ cakrire sarvapārthivāḥ  
athāsminnantare sarvaistridaśairabhipūjitaḥ  prādurbabhūva tejasvī hanūmānvānareśvaraḥ  
te tasyābhigamādeva rājāno jātasaṃbhramāḥ  pratyutthāya namaścakurbhaktinamrātmamūrtayaḥ  
teṣāṃ madhye samāsīnaḥ pūjitaḥ plavageśvaraḥ  gopātmajaṃ tamāliṃgya rājño vīkṣyedamabravīt  
hanūmānuvāca  sarve śṛṇvantu bhadraṃ vo rājāno ye ca dehinaḥ  ṛte śivaṃ nānyatamo gatirasti śarīriṇām  
evaṃ gopasuto diṣṭyā śivapūjāṃ vilokya ca  amaṃtreṇāpi saṃpūjya śivaṃ śivamavāptavān  
eṣa bhaktavaraśśaṃbhorgopānāṃ kīrtivarddhanaḥ  iha bhuktvākhilānbhogānaṃte mokṣamavāpsyati  
asya vaṃśe'ṣṭamo bhāvī nando nāma mahāyaśāḥ  prāpsyate tasya putratvaṃ kṛṣṇo nārāyaṇassvayam  
adyaprabhṛti lokesminneṣa gopa kumārakaḥ  nāmnā śrīkara ityuccairlokakhyātiṃ gamiṣyati  
sūta uvāca  evamuktvāñjanīsūnuḥ śivarūpo harīśvaraḥ  sarvānrājñaścandrasenaṃ kṛpādṛṣṭyā dadarśa ha  
atha tasmai śrīkarāya gopaputrāya dhīmate  upādideśa suprītyā śivācāraṃ śivapriyam  
hanūmānatha suprītaḥ sarveṣāṃ paśyatāṃ dvijaḥ  candrasenaṃ śrīkaraṃ ca tatraivāntaradhī yata  
taṃ sarve ca mahīpālāssaṃhṛṣṭāḥ pratipūjitāḥ  candrasenaṃ samāmaṃtrya pratijagmuryathāgatam  
śrīkaropi mahātejā upadiṣṭo hanūmatā  brāhmaṇaissahadharmajñaiścakre śambhossamarhaṇam  
candraseno mahārājaḥ śrīkaro gopabālakaḥ  ubhāvapi paraprītyā mahākālaṃ ca bhejatuḥ  
kālena śrīkarassopi candrasenaśca bhūpatiḥ  samārādhya mahākālaṃ bhejatuḥ paramaṃ padam  
evaṃvidho mahākālaśśivaliṃgassatāṃ gatiḥ  sarvathā duṣṭahaṃtā ca śaṃkaro bhaktavatsalaḥ  
idaṃ pavitraṃ paramaṃ rahasyaṃ sarvasaukhyadam  ākhyānaṃ kathitaṃ svargyaṃ śivabhaktivivarddhanam  
iti śrīśivamahāpurāṇe caturthyāṃ koṭirudrasaṃhitāyāṃ mahākālajyotirliṃgamāhātmyavarṇanaṃ nāma saptadaśo'dhyāyaḥ  
ṛṣaya ūcuḥ  tvayā sūta mahābhāga śrāvitā hyadbhutā kathā  mahākālākhyaliṃgasya nijabhaktasurakṣikaḥ  
jyotirliṃgaṃ caturthaṃ ca kṛpayā vada vittama  oṃkāraṃ parameśasya sarvapātakahāriṇaḥ  
sūta uvāca  oṃkāre parameśākhyaṃ liṃgamāsīdyathā dvijāḥ  tathā vakṣyāmi vaḥ prītyā śrūyatāṃ paramarṣayaḥ  kasmiṃścitsamaye cāña nārado bhagavānmuniḥ  gokarṇākhyaṃ śivaṃ gatvā siṣeve parabhaktimān  
tatassa āgato vindhyaṃ nageśaṃ munisattamaḥ  tatraiva pūjitastena bahumānapurassaram  
mayi sarvaṃ vidyate ca na nyūnaṃ hi kadācana  iti bhāvaṃ samāsthāya saṃsthito nāradāgrataḥ  
tanmānaṃ tattadā śrutvā nārado mānahā tataḥ  niśśvasya saṃsthitastatra śrutvāvindhyo'bravīdidam  
vindhya uvāca  kiṃ nyūnaṃ ca tvayā dṛṣṭaṃ mayi niśśvāsakāraṇam  tacchrutvā nārado vākyamabravītsa mahāmuniḥ  
 nārada uvāca  vidyate tvayi sarvaṃ hi meruruccataraḥ punaḥ  deveṣvapi vibhāgo'sya na tavāsti kadācana  
 sūta uvāca  ityuktvā nāradastasmājjagāma ca yathāgatam  vindhyaśca paritapto vai dhigvai me jīvitādikam  
viśveśvaraṃ tathā śaṃbhumārādhya ca tapāmyaham  iti niścitya manasā śaṃkara śaraṇaṃ gataḥ  
jagāma tatra suprītyā hyoṃkāro yatra vai svayam  cakāra ca punastatra śivamūrtiśca pārthivīm  
ārādhya ca tadā śaṃbhuṃ ṣaṇmāsaṃ sa nirantaram  na cacāla tapasthānācchivadhyānaparāyaṇaḥ  
evaṃ viṃdhyatapo dṛṣṭvā prasannaḥ pārvatīpatiḥ  svarūpaṃ darśayāmāsa durllabhaṃ yogināmapi  
prasannassa tadovāca brūhi tvaṃ manasepsitam  tapasā te prasannosmi bhaktānāmīpsitapradaḥ  
vindhya uvāca  yadi prasanno deveśa buddhiṃ dehi yathepsitām  svakāryasādhinīṃ śaṃbho tvaṃ sadā bhaktavatsalaḥ  
sūta uvāca  tacchrutvā bhagavāñchaṃbhuściceta hṛdaye ciram  paropatāpadaṃ vindhyo varamicchati mūḍhadhīḥ  
kiṃ karomi yadetasmai varadānaṃ bhavecchubham  maddattaṃ paraduḥkhāya varadānaṃ yathā nahi  
 sūta uvāca  tathāpi dattavāñ śaṃbhustasmai tadvaramuttamam  vidhyaparvatarāja tvaṃ yathecchasi tathā kuru  
evaṃ ca samaye devā ṛpayaścāmalāśayāḥ  saṃpūjya śaṃkaraṃ tatra sthātavyamiti cābuvan  
tacchutvā devavacanaṃ prasannaḥ parameśvaraḥ  tathaiva kṛtavānprītyā lokānāṃ sukhahetave  
oṃ kāraṃ caiva yalliṃgamekaṃ tacca dvidhā gatam  praṇave caiva oṃkāranāmāsītsa sadāśivaḥ  
pārthive caiva yajjātaṃ tadāsītparameśvaraḥ  bhaktābhīṣṭapradau cobhau bhuktimuktipradau dvijāḥ  
tatpūjāṃ ca tadā cakrurdevāśca ṛṣayastathā  prāpurvarānanekāṃśca saṃtoṣya vṛṣabhadhvajam  
svasvasthānaṃ yayurdevā vindhyopi mudito'dhikam  kāryyaṃ sādhitavānsvīyaṃ paritāpaṃ jahau dvijāḥ  
ya evaṃ pūjayecchaṃbhuṃ mātṛgarbhaṃ vasenna hi  yadabhīṣṭaphalaṃ tacca prāpnuyānnātra saṃśaya  
sūta uvāca  etatte sarvamākhyātamoṃkāraprabhave phalam  ataḥ paraṃ pravakṣyāmi kedāraṃ liṃgamuttamam  
iti śrīśivamahāpurāṇe caturthyāṃ koṭirudrasaṃhitāyāmoṃkāreśvarajyotirliṃgamāhātmyavarṇanaṃ nāmāṣṭādaśo'dhyāyaḥ  
sūta uvāca  naranārāyaṇākhyau yāvavatārau harerdvijāḥ  tepāte bhārate khaṇḍe badaryāśrama eva hi  
tābhyāṃ saṃprārthitaśśaṃbhuḥ pārthive pūjanāya vai  āyāti nityaṃ talliṃge bhaktādhīnatayā śiva  
evaṃ pūjayatośśaṃbhuṃ tayorviṣṇvavatārayoḥ  cirakālo vyatītāya śaivayordharmaputrayoḥ  
ekasminsamaye tatra prasannaḥ parameśvaraḥ  pratyuvāca prasannosmi varo me vriyatāmiti  
ityukte ca tadā  tena naro nārāyaṇassvayam  ūcaturvacanaṃ tatra lokānāṃ hitakāmyayā  
naranārāyaṇāvūcatuḥ  yadi prasanno deveśa yadi deyo varastvayā  sthīyatāṃ svena rūpeṇa pūjārthaṃ śaṃkarassvayam  
sūta uvāca  ityuktastu tadā tābhyāṃ kedāre himasaṃśraye  svayaṃ ca śaṃkarastasthau jyotīrūpo maheśvaraḥ  
tābhyāṃ ca pūjitaścaiva sarvaduḥkhabhayāpahaḥ  lokānāmupakārārthaṃ bhaktānāṃ darśanāya vai  
svayaṃ sthitastadā śaṃbhuḥ kedāreśvarasaṃjñakaḥ  bhaktābhīṣṭaprado nityaṃ darśanādarcanādapi  
devāśca pūjayaṃtīha ṛṣayaśca purātanāḥ  manobhīṣṭa phalaṃ tete suprasannānmaheśvarāt  
bhavasya pūjanānnityaṃ badaryāśramavāsinaḥ  prāpnuvanti yataḥ so'sau bhaktābhī ṣṭapradaḥ sadā  
taddinaṃ hi samārabhya kedāreśvara eva ca  pūjito yena bhaktyā vai duḥkhaṃ svapne'ti durlabham  
yo vai hi pāṇḍavāndṛṣṭvā māhiṣaṃ rūpamāsthitaḥ  māyāmāsthāya tatraiva palāyanaparo'bhavat  
dhṛtaśca pāṇḍavaistatra hyavāṅmukhatayā sthitaḥ  puccha caiva dhṛtaṃ taistu prārthitaśca punaḥpunaḥ  
tadrūpeṇa sthitastatra bhaktavatsalanāmabhāk  nayapāle śirobhāgo gatastadrūpataḥ sthitaḥ  
sa vai va pūjanānnityamājñāṃ caivāpyadāttathā  pūjitaśca svayaṃ śaṃbhustatra tasthau varānadāt  
pūjayitvā gatāste tu pāṇḍavā muditāstadā  labdhvā cittepsitaṃ sarvaṃ vimuktāssarvaduḥkhataḥ  
tatra nityaṃ hassākṣātkṣetre kedārasaṃjñake  bhāratībhiḥ prajābhiśca tatheva paripūjyate  
tatratyaṃ valayaṃ yo vai dadāti haravallabhaḥ  hararūpāṃtikaṃ tacca hararūpasamanvitam  
tathaiva rūpaṃ dṛṣṭvā ca sarvapāpaiḥ pramucyate  jīvanmukto bhavetsopi yo gato badarīvane  
dṛṣṭvā rūpaṃ narasyaiva tathā nārāyaṇasya hi  kedāreśvaraśaṃbhośca muktabhāgī na saṃśayaḥ  
kedāreśasya bhaktā ye mārgasthāstasya vai mṛtā  gate'pi muktā bhavaṃtyeva nātra kāryyā vicāraṇā  
gatvā tatra prītiyuktaḥ kedāreśaṃ prapūjya ca  tatratyamudakaṃ pītvā puna rjanma na vindati  
khaṇḍesminbhārate viprā naranārāyaṇeśvaraḥ  kedāreśaḥ prapūjyaśca sarvairjīvaissubhaktitaḥ  
asya khaṇḍasya sa svāmī sarveśopi viśeṣataḥ  sarvakāmapradaśśaṃbhuḥ kedārākhyo na saṃśaya  
etadvacassamākhyātaṃ yatpṛṣṭamṛṣisattamāḥ  śrutvā pāpaṃ haretsarvaṃ nātra kāryā vicāraṇā  
iti śrīśivamahāpurāṇe caturthyāṃ koṭirudrasaṃhitāyāṃ kedāreśvarajyotirligamā hātmyavarṇanaṃ nāmaikonaviṃśo'dhyāyaḥ  
 sūta uvāca  ataḥ paraṃ pravakṣyāmi māhātmyaṃ bhaimaśaṃkaram  yasya śravaṇamātreṇa sarvābhīṣṭaṃ labhennaraḥ  
kāmarūpābhidhe deśe śaṃkaro lokakāmyayā  avatīrṇaḥ svayaṃ sākṣātkalyāṇasukhabhājanam  
yadarthamavatīrṇosau śaṃkaro lokaśaṃkaraḥ  śṛṇutādaratastacca kathayāmi munīśvarāḥ  
bhīmonāma mahovīryo rākṣaso'bhūtpurā dvijāḥ  duḥkhadassarvabhūtānāṃ dharmadhvaṃsakarassadā  
kuṃbhakarṇātsamutpannaḥ karkaṭyāṃ sumahābalaḥ  sahye ca parvate so'pi mātrā vāsaṃ cakāra ha  
kuṃbhakarṇe ca rāmeṇa hate lokabhayaṃkare  rākṣasī putrasaṃyuktā sahye'tiṣṭhatsvayaṃ tadā  
sa bāla ekadā bhīmaḥ karkaṭīṃ mātaraṃ dvijāḥ  papraccha ca khalo lokaduḥkhado bhīmavikramaḥ  
bhīma uvāca  mātarme kaḥ pitā kutra kathaṃ vaikākinī sthitā  jñātumicchāmi tatsarvaṃ yathārthaṃ tvaṃ vadādhunā  
sūta uvāca  evaṃ pṛṣṭā tadā tena putreṇa rākṣasī ca sā  uvāca putraṃ sā duṣṭā śrūyatāṃ kathayāmyaham  
karkaṭyuvāca  pitā te kumbhakarṇaśca rāvaṇānuja eva ca  rāmeṇa māritassoyaṃ bhrātrā saha mahābalaḥ  
atrāgataḥ kadācidvai kumbhakarṇasya rākṣasaḥ  madbhogaṃ kṛtavāṃstāta prasahya balavānpurā  
laṃkāṃ sa gatavānmāṃ ca tyaktvātraiva mahābalaḥ  mayā na dṛṣṭvā sā laṃkā hyatraiva nivasāmyaham  
pitā me karkaṭo nāma mātā me puṣkasī matā  bhartā mama virādho hi rāmeṇa nihataḥ purā  
pitroḥ pārśve sthitā cāhaṃ nihate svāmini priye  pitarau me mṛtau cātra ṛṣiṇā bhasmasātkṛtau  
bhakṣaṇārthaṃ gatau tatra kuddhena sumahātmanā  sutīkṣṇena sutapasā'gastyaśiṣyeṇa vai tadā  
sā'hamekākinī jātā duḥkhitā parvate purā  nivasāmi sma duḥkhārtā nirālaṃbā nirāśrayā  
etasminsamaye hyatra rākṣaso rāvaṇānujaḥ  āgatya kṛtavānsaṃgaṃ māṃ vihāya gato hi saḥ  
tatastvaṃ ca samutpanno mahābalaparākramaḥ  avalaṃbya punastvāṃ ca kālakṣepaṃ karomyaham  
sūta uvāca  iti śrutvā vacastasyā bhīmo bhīmaparākramaḥ  kuddhaśca ciṃtayāmāsa kiṃ karomi hariṃ prati  
pitānena hato me hi tathā mātāmaho hyapi  virādhaśca hato'nena duḥkhaṃ bahutaraṃ kṛtam  
tatputrohaṃ bhaveyaṃ ceddhariṃ taṃ pīḍayāmyaham  iti kṛtvā matiṃ bhīmastapastaptuṃ mahadyayau  
brahmāṇāṃ ca samuddiśya varṣāṇāṃ ca sahasrakam  manasā dhyānamāśritya tapaścakre mahattadā  
ūrdhvabāhuścaikapādassūryye dṛṣṭiṃ dadhatpurā  saṃsthitassa babhūvātha bhīmo rākṣasaputrakaḥ  
śirasastasya saṃjātaṃ tejaḥ paramadāruṇam  tena dagdhāstadā devā brahmāṇaṃ śaraṇaṃ yayuḥ  
praṇamya vedhasaṃ bhaktyā tuṣṭuvurvividhaiḥ stavaiḥ  duḥkhaṃ nivedayāṃcakurbrahmaṇe te savāsavāḥ  
devā ūcuḥ  brahmanvai rakṣasastejo lokānpīḍitumudyatam  yatprārthyate ca duṣṭena tattvaṃ dehi varaṃ vidhe  
nocedadya vayaṃ dagdhāstīvratattejasā punaḥ  yāsyāmassaṃkṣayaṃ sarve tasmāttaṃ dehi prārthitam  
sūta uvāca  iti teṣāṃ vacaśśrutvā brahmā lokapitāmahaḥ  jagāma ca varaṃ dātuṃ vacanaṃ cedamabravīt  
brahmovāca  prasanno'smi varaṃ brūhi yatte manasi vartate  iti śrutvā vidhervākyamabravīdrākṣaso hi saḥ  
bhīma uvāca  yadi prasanno deveśa yadi deyo vara stvayā  atulaṃ ca balaṃ me'dya dehi tvaṃ kamalāsana  
sūta uvāca  ityuktvā tu namaścakre brahmaṇe sa hi rākṣasaḥ  brahmā cāpi tadā tasmai varaṃ dattvā gṛhaṃ yayau  
rākṣaso gṛhamāgatya brahmāptātibalastadā  mātaraṃ praṇipatyāśu sa bhīmaḥ prāha garvavān  
bhīma uvāca  paśya mātarbalaṃ me'dya karomi pralayaṃ mahat  devānāṃ śakramukhyānāṃ harervai tatsahāyinaḥ  
 sūta uvāca  ityuktvā prathamaṃ bhīmo jigye devānsavāsavān  sthānānnissārayāmāsa svātsvāttānbhīmavikramaḥ  
tato jigye hariṃ yuddhe prārthitaṃ nirjarairapi  tato jetuṃ rasāṃ daityaḥ prāraṃbhaṃ kṛtavānmudā  
purā sudakṣiṇāṃ tatra kāmarūpeśvaraṃ prabhum  jetuṃ gatastatastena yuddhamāsīdbhayaṃkaram  
bhīmo'tha taṃ mahārājaṃ prabhāvādbrahmaṇo'suraḥ  jigye varaprabhāveṇa mahāvīraṃ śivāśrayam  
sa hi jitvā tatastaṃ ca kāmarūpeśvaraṃ prabhum  babaṃdha tāḍayāmāsa bhīmo bhīmaparākramaḥ  
gṛhītaṃ tasya sarvasvaṃ rājyaṃ sopaskaraṃ dvijāḥ  tena bhīmena duṣṭena śivadāsasya bhūpateḥ  
rājā cāpi sudharmiṣṭhaḥ priyadharmo harapriyaḥ  gṛhīto nigaḍaistena hyekāṃte sthāpitaśca saḥ  
tatra tena tadā kṛtvā pārthivīṃ mūrtimuttamām  bhajanaṃ ca śivasyaiva prārabdhī priyakāmyayā  
gaṃgāyāstavanaṃ tena bahudhā ca tadā kṛtam  mānasaṃ snānakarmādi kṛtvā śaṃkarapūjanam  
pārthivena vidhānena cakāra nṛpasattamaḥ  taddhyānaṃ ca yathā syādvai kṛtvā ca vidhipūrvakam  
praṇipātaistathā stotrairmudrāsana purassaram  kṛtvā hi sakalaṃ tacca sa bheje śaṃkaraṃ mudā  
paṃcākṣaramayīṃ vidyāṃ jajāpa praṇavānvitām  nānyatkāryaṃ sa vai kartuṃ labdhavānantaraṃ tadā  
tatpatnī ca tadā sādhvī dakṣiṇā nāma viśrutā  nidhānaṃ pārthivaṃ prītyā cakāra nṛpavallabhā  
daṃpatī tvekabhāvena śaṃkaraṃ bhaktaśaṃkaram  bhejāte tatra tau nityaṃ śivārādhanatatparau  
rākṣaso yajñakarmādi varadarpa vimohitaḥ  lopayāmāsa tatsarvaṃ mahyaṃ vai dīyatāmiti  
bahusainyasamāyukto rākṣasānāṃ durātmanāma  cakāra vasudhāṃ sarvāṃ svavaśe carṣisattamāḥ  
vedadharmaṃ śāstradharmaṃ smṛtidharmaṃ purāṇajam  lopayitvā ca tatsarvaṃ bubhuje svayamūrjitaḥ  
devāśca pīḍitāstena saśakrā ṛṣayastathā  atyantaṃ duḥkhamāpannā lokānnissāritā dvijāḥ  
te tato vikalāssarve savāsavasurarṣayaḥ  brahmaviṣṇū purodhāya śaṃkaraṃ śaraṇaṃ yayuḥ  
stutvā stotrairanekaiśca śaṃkaraṃ loka śaṃkaram  prasannaṃ kṛtavaṃtaste mahākośyāstaṭe śubhe  
kṛtvā ca pārthivīṃ mūrtiṃ pūjayitvā vidhānataḥ  tuṣṭuvurvividhaiḥ stotrairnamaskārādibhiḥ kramāt  
evaṃ stutastadā śaṃbhurdevānāṃ stavanādibhiḥ  suprasannataro bhūtvā tānsurānidamabravīt  
śiva uvāca  he hare he vidhe devā ṛṣayaścākhilā aham  prasannosmi varaṃ brūta kiṃ kāryaṃ karavāṇi vaḥ  
sūta uvāca  ityukte ca tadā tena śivena vacane dvijāḥ  supraṇamya karau baddhvā devaḥ ūcuśśivaṃ tadā  
devā ūcuḥ  sarvaṃ jānāsi deveśa sarveṣāṃ manasi sthitam  antaryāmī ca sarvasya nājñātaṃ vidyate tava  
tathāpi śrūyatāṃ nātha svaduḥkhaṃ brūmahe vayam  tvadājñayā mahādeva kṛpādṛṣṭyā vilokaya  
rākṣasaḥ karkaṭīputraḥ kuṃbhakarṇodbhavo balī  pīḍayatyaniśaṃ devānbrahmadattavarorjitaḥ  
tamimaṃ jahi bhīmāhvaṃ rākṣasaṃ duḥkhadāyakam  kṛpāṃ kuru maheśāna vilaṃbaṃ na kuru prabho  
sūta uvāca  ityuktastu suraissarvaiśśaṃbhuveṃ bhaktavatsalaḥ  vadhaṃ tasya kariṣyāmītyuktvā devāṃstato'bravīt  
śaṃbhuruvāca  kāmarūpeśvaro rājā madīyo bhakta uttamaḥ  tasmai brūteti vai devāḥ kāryyaṃ śīghraṃ bhaviṣyati  
sudakṣiṇa mahārāja kāma rūpeśvara prabho  madbhaktastvaṃ viśeṣeṇa kuru madbhajanaṃ rateḥ  
daityaṃ bhīmāhvayaṃ duṣṭaṃ brahmaprāptavarorjitam  haniṣyāmi na saṃdehastvattiraskārakāriṇam  
 sūta uvāca  atha te nirjarāssarve tatra gatvā mudānvitāḥ  tasmai mahānṛpāyocuryaduktaṃ śaṃbhunā ca tat  
tamityuktvā ca vai devā ānaṃdaṃ paramaṃ gatāḥ  maharṣayaśca te sarve yayuśśīpraṃ nijāśramān  
iti śrīśivamahāpurāṇe caturthyāṃ koṭirudrasaṃhitāyāṃ bhīmeśvarajyotirligamāhātmye bhīmāsurakṛtopadravavarṇanaṃ nāma viṃśo'dhyāyaḥ  
 sūta uvāca  śivo'pi ca gaṇaissārddhaṃ jagāma hitakāmyayā  svabhaktanikaṭaṃ guptastasthau rakṣārthamādarāt  
etasminnantare tatra kāmarūpeśvareṇa ca  atyaṃtaṃ dhyānamārabdhaṃ pārthivasya purastadā  
kenacittatra gatvā ca rākṣasāya niveditam  rājā kiṃcitkarotyevaṃ tvadarthaṃ hyābhicārikam  
sūta uvāca  rākṣasassa ca tacchutvā kruddhastaddhananecchayā  gṛhītvā karavālaṃ ca jagāma nṛpatiṃ prati  
taddṛṣṭvā rākṣasastatra pārthivādi sthitaṃ ca yat  tadarthaṃ tatsvarūpaṃ ca dṛṣṭvā kiṃcitkarotyasau  
ata enaṃ balādadya hanmi sopaskaraṃ nṛpam  vicāryeti mahākruddho rākṣasaḥ prāha taṃ nṛpam  
bhīma uvāca  rere pārthiva duṣṭātmankriyate kiṃ tvayādhunā  satyaṃ vada na hanyāṃ tvāmanyathā hanmi niścitam  
sūta uvāca  iti śrutvā vacastasya kāmarūpeśvaraśca saḥ  manasīti cicintāśu śivaviśvāsapūritaḥ  
bhaviṣyaṃ yadbhavatyeva nāsti tasya nivartakaḥ  prārabdhādhīnamevātra prārabdhassa śivaḥ smṛtaḥ  
kṛpāluśśaṃkaraścātra pārthive vartate dhruvam  madarthaṃ na karotīha kutaḥ koyaṃ ca rākṣasaḥ  
svānurūpāṃ pratijñāṃ sa satyaṃ caiva kariṣyati  satyapratijño bhagavāñchivaśceti śrutau śrutaḥ  
mama bhaktaṃ yadā kaścitpīḍayatyatidāruṇaḥ  tadāhaṃ tasya rakṣārthaṃ duṣṭaṃ hanmi na saṃśayaḥ  
evaṃ dhairyyaṃ samālaṃbya dhyātvā devaṃ ca śaṃkaram  prārthayāmāsa sadbhaktyā manasaiva raseśvaraḥ  
tvadīyo'smi mahārāja yathecchasi tathā kuru  satyaṃ ca vacanaṃ hyatra bravīmi kuru me hitam  
evaṃ manasi sa dhyātvā satyapāśena maṃtritaḥ  prāha satyaṃ vaco rājā rākṣasaṃ cāvamānayan  
nṛpa uvāca  bhajāmi śaṃkaraṃ devaṃ svabhaktaparipālakam  carācarāṇāṃ sarveṣāmīśvaraṃ nirvikārakam  
sūta uvāca  iti tasya vacaḥ śrutvā kāmarūpeśvarasya saḥ  krodhena pracaladgātro bhīmo vacanamabravīt  
 bhīma uvāca  śaṃkaraste mayā jñātaḥ kiṃ kariṣyati vai mama  yo me pitṛvyakenaiva sthāpitaḥ kiṃkaro yathā  
tadbalaṃ hi samāśritya vijetuṃ tvaṃ samīhase  tarhi tvayā jitaṃ sarvaṃ nātra kāryā vicāraṇā  
yāvanmayā na dṛṣṭo hi śaṃkarastvatprapālakaḥ  tāvattvaṃ svāminaṃ matvā sevase nānyathā kvacit  
mayā dṛṣṭe ca tatsarvaṃ sphuṭaṃ syātsarvathā nṛpa  tasmāttvaṃ vai śivasyedaṃ rūpaṃ dūrataraṃ kuru  
anyathā hi bhayaṃ te'dya bhaviṣyati na saṃśayaḥ  svāminaste karaṃ tīkṣṇaṃ dāsye'haṃ bhīmavikramaḥ  
 sūta uvāca  iti tadvacanaṃ śrutvā kāmarūpeśvaro nṛpaḥ  dṛḍhaṃ śaṃkaraviśvāso drutaṃ vākyamuvāca tam  
rājovāca  ahaṃ ca pāmaro duṣṭo na mokṣye śaṃkaraṃ punaḥ  sarvotkṛṣṭaśca me svāmī na māṃ muṃcati karhicit  
sūta uvāca  evaṃ vacastadā śrutvā tasya rājñaśśivātmanaḥ  taṃ prahasya drutaṃ bhīmo bhūpatiṃ rākṣaso'bravīt  
 bhīma uvāca  matto bhikṣayate nityaṃ sa kiṃ jānāti svākṛtim  yogināṃ kā ca niṣṭhā vai bhaktānāṃ pratipālane  
iti kṛtvā matiṃ tvaṃ ca dūrato bhava sarvathā  ahaṃ ca tava sa svāmī yuddhaṃ vai karavāvahe  
sūta uvāca  ityuktasya nṛpaśreṣṭhaśśaṃbhubhakto dṛḍhavrataḥ  pratyuvācābhayo bhīmaṃ duḥkhadaṃ jagatāṃ sadā  
rājovāca  śṛṇu rākṣasa duṣṭātmanmayā kartuṃ na śakyate  tvayā vikriyate tarhi kutastvaṃ śaktimānasi  
sūta uvāca  ityuktassainyamādāya rājānaṃ paribhartsya tam  karālaṃ karavālaṃ ca pārthive prākṣipattadā  
paśya tvaṃ svāmino'dyaiva balaṃ bhaktasukhāvaham  ityuvāca vihasyaiva rākṣasaissa mahābalaḥ  
karavālaḥ pārthivaṃ ca yāvatspṛśati no dvijāḥ  yāvacca pārthivāttasmādāvirāsītsvayaṃ haraḥ  
paśya bhīmeśvarohaṃ ca rakṣārthaṃ prakaṭo'bhavam  mama pūrvavrataṃ hyetadrakṣyo bhakto mayā sadā  
etasmātpaśya me śīghraṃ balaṃ bhaktasukhāvaham  ityuktvā sa pinākena karavālo dvidhā kṛtaḥ  
punaścaiva triśūlaṃ svaṃ cikṣipe tena rakṣasā  tacchūlaṃ śatadhā nītamapi duṣṭasya śaṃbhunā  
punaśśaktiśca niḥkṣiptā tena śaṃbhūpari dvijāḥ  śaṃbhunā sāpi bāṇaissvairlakṣadhā ca kṛtā drutam  
paṭṭiśaśca tatastena niḥkṣipto hi śivopari  śivena sa triśūlena tilaśaśca kṛtaṃ kṣaṇāt  
tataśśivagaṇānāṃ ca rākṣasānāṃ parasparam  yuddhamāsīttadā ghoraṃ paśyatāṃ duḥkhakāvaham  
tataśca pṛthivī sarvā vyākulā cābhavatkṣaṇāt  samudrāśca tadā sarve cukṣubhussamahīdharāḥ  
devāśca ṛṣayassarve babhūvurvikalā ati  ūcuḥ parasparaṃ ceti vyarthaṃ vai prārthitaśśivaḥ  
nāradaśca samāgatya śaṃkaraṃ duḥkhadāhakam  prārthayāmāsa tatraiva sāṃjalirnatamastakaḥ  
nārada uvāca  kṣamyatāṃ kṣamyatāṃ nātha tvayā vibhramakāraka  tṛṇekaśca kuṭhāro vai hanyatāṃ śīghrameva hi  
iti saṃprārthitaśśaṃbhuḥ sarvānrakṣogaṇānprabhuḥ  huṃkāreṇaiva cāstreṇa bhasmasātkṛtavāṃstadā  
sarve te rākṣasā dagdhāḥ śaṃkareṇa kṣaṇaṃ mune  babhūvustatra sarveṣāṃ devānāṃ paśyatādbhutam  
dāvānalagato vahniryathā ca vanamādahet  tathā śivena kruddhena rākṣasānāṃ balaṃ kṣaṇāt  
bhīmasyaiva ca kiṃ bhasma na jñātaṃ kenacittadā  parivārayuto dagdho nāma na śrūyate kvacit  
tataśśivasya kṛpayā śāṃtiṃ prāptā munīśvarāḥ  devāssarve ca śakrādyāssvāsthyaṃ prāpākhilaṃ jagat  
krodhajvālā maheśasya nissasāra vanādvanam  rākṣasānāṃ ca tadbhasma sarvaṃ vyāptaṃ vane'khilam  
tataścauṣadhayo jātā nānākāryakarāstathā  rūpāntaraṃ tato nṝṇāṃ bhavedveṣāṃtaraṃ tathā  
bhūtapretapiśācādi dūrataśca tato vrajet  tanna kāryaṃ ca yaccaiva tato na bhavati dvijāḥ  
tataḥ prārthitaśśambhurmunibhiśca viśeṣataḥ  sthātavyaṃ svāminā hyatra lokānāṃ sukhahetave  
ayaṃ vai kutsito deśa ayodhyālokaduḥkhadaḥ  bhavaṃtaṃ ca tadā dṛṣṭvā kalyāṇaṃ saṃbhaviṣyati  
bhīmaśaṃkaranāmā tvaṃ bhavitā sarvasādhakaḥ  etalliṃgaṃ sadā pūjyaṃ sarvāpadvinivārakam  
sūta uvāca  ityevaṃ prārthitaśśambhurlokānāṃ hitakārakaḥ  tatraivāsthitavānprītyā svatantro bhaktavatsalaḥ  
iti śrīśivamahāpurāṇe caturthyāṃ koṭirudrasaṃhitāyāṃ bhīmeśvarajyotirliṅgotpattimāhātmyavarṇanaṃ nāmaikaviṃśo'dhyāyaḥ  
sūta uvāca  ataḥparaṃ pravakṣyāmi śrūyatāmṛṣisattamāḥ  viśveśvarasya māhātmyaṃ mahāpātakanāśanam  
yadidaṃ dṛśyate kiṃcijjagatyāṃ vastumātrakam  cidānanda svarūpaṃ ca nirvikāraṃ sanātanam  
tasyaiva kaivalyaraterdvitīyecchā tatobhavat  sa eva saguṇo jātaśśiva ityabhidhīyate  
sa eva hi dvidhā jātaḥ puṃstrīrūpaprabhedataḥ  yaḥ pumānsa śivaḥ khyātaḥ strīśaktissā hi kathyate  
cidānandesvarūpābhyāṃ puruṣāvapi nirmitau  
adṛṣṭābhyāṃ tadā tābhyāṃ svabhāvānmunisattamāḥ  tāvadṛṣṭvā tadā tau ca svamātṛpitarau dvijāḥ  
mahāsaṃśayamāpannau prakṛtiḥ puruṣaśca tau  tadā vāṇī samutpannā nirguṇātparamātmanaḥ  tapaścaiva prakartavyaṃ tatassṛṣṭiranuttamā  
prakṛtipuruṣābūcatuḥ  tapasastu sthalaṃnāsti kutrāvābhyāṃ prabho'dhunā  sthitvā tapaḥ prakartavyaṃ tava śāsanataśśiva  
tataśca tejasassāraṃ paṃcakrośātmakaṃ śubham  sarvopakaraṇairyuktaṃ suṃdaraṃ nagaraṃ tathā  
nirmāya preṣitaṃ tatsvaṃ nirguṇena śivena ca  aṃtarikṣe sthitaṃ tacca puruṣasya samīpataḥ  
tadadhiṣṭhāya hariṇā sṛṣṭikāmanayā tataḥ  bahukālaṃ tapastaptaṃ taddhyānamavalaṃbya ca  
śrameṇa jaladhāraśca vividhāścābhavaṃstadā  tābhirvyāptaṃ ca tacchūnyaṃ nānyatkiṃcidadṛśyata  
tataśca viṣṇunā dṛṣṭaṃ kimetaddṛśyate'dbhutam  ityāścaryaṃ tadā dṛṣṭvā śirasaḥ kampanaṃ kṛtam  
tataśca patitaḥ karṇānmaṇiśca purataḥ prabho  tadbabhūva mahattīrthaṃ nāmato maṇikarṇikā  
jalaughe plāvyamānā sā paṃcakrośī yadābhavata  nirguṇena śivenāśu triśūlena dhṛtā tadā  
viṣṇustatraiva suṣvāpa prakṛtyā svastriyā saha  tannābhikamalājjāto brahmā śaṃkaraśāsanāt  
śivājñāṃ sa samāsādya sṛṣṭicakre'dbhutā tadā  caturddaśamitā lokā brahmāṃḍe yatra nirmitāḥ  
yojanānāṃ ca paṃcāśatkoṭisaṃkhyāpramāṇataḥ  brahmāṃḍasyaiva vistāro munibhiḥ parikīrtitaḥ  
brahmāṃḍe karmaṇā baddhā prāṇino māṃ kathaṃ punaḥ  prāpsyaṃtīti vicintyaitatpaṃcakrośī vimocitā  
iyaṃ ca śubhadā loke karma nāśakarī matā  mokṣaprakāśikā kāśī jñānadā mama supriyā  
avimuktaṃ svayaṃ liṃgaṃ sthāpitaṃ paramātmanā  na kadācittvayā tyājyamidaṃ kṣetraṃ mamāṃśaka  
ityuktvā ca triśūlātsvādavatāryya harassvayam  mocayāmāsa bhuvane martyaloke hi kāśikām  
brahmaṇaśca dine sā hi na vinaśyati niścitam  tadā śivastriśūlena dadhāti munayaśca tām  
punaśca brahmaṇā sṛṣṭau kṛtāyāṃ sthāpyate dvijāḥ  karmaṇā karṣaṇāccaiva kāśīti paripaṭhyate  
avimukteśvaraṃ liṃgaṃ kāśyāṃ tiṣṭhati sarvadā  muktidātṛ ca lokānāṃ mahāpātakināmapi  
anyatra prāpyate muktissārūpyādirmunīśvarāḥ  atraiva prāpyate jīvaiḥ sāyujyā muktiruttamā  
yeṣāṃ kvāpi gatirnāsti teṣāṃ vārāṇasī purī  paṃcakrośī mahāpuṇyā hatyākoṭivināśanī  
amarā maraṇaṃ sarve vāṃchatīha pare ca ke  bhuktimuktipradā caiṣā sarvadā śaṃkarapriyā  
brahmā ca ślāghate cāmūṃ viṣṇussiddhāśca yoginaḥ  munayaśca tathaivānye trilokasthā janāḥ sadā  
kāśyāśca mahimānaṃ vai vaktuṃ varṣaśatairapi  śaknomyahaṃ na sarvaṃ hi yathāśakti bruve tataḥ  
kailāsasya patiryo vai hyaṃtassattvo bahistamāḥ  kālāgnirnāmataḥ khyāto nirguṇo guṇavānbhavaḥ  praṇipātairanekaiśca vacanaṃ cedamabravīt  
 rudra uvāca  viśveśvara maheśāna tvadīyo'smi na saṃśayaḥ  kṛpāṃ kuru mahādeva mayi tvaṃ sāmba ātmaje  
sthātavyaṃ ca sadātraiva lokānāṃ hitakāmyayā  tārayasva jagannātha prārthayāmi jagatpate  
sūta uvāca  avimukte'pi dāntātmā taṃ saṃprārthya punaḥ punaḥ  netrāśrūṇi pramucyaiva prītaḥ provāca śaṃkaram  
avimukta uvāca  devadeva mahādeva kālāmayasubheṣaja  tvaṃ trilokapatissatyaṃ sevyo brahmācyutādibhiḥ  
kāśyāṃ puryāṃ tvayā deva rājadhānī pragṛhyatām  mayā dhyānatayā stheyamaciṃtya sukhahetave  
muktidātā bhavāneva kāmadaśca na cāparaḥ  tasmāttvamupakārāya tiṣṭhomāsahitassadā  
jīvānbhavābdherakhilāṃstāraya tvaṃ sadāśiva  bhaktakāryyaṃ kuru hara prārthayāmi punaḥpunaḥ  
 sūta uvāca  ityevaṃ prārthitastena viśvanāthena śaṃkaraḥ  lokānāmupakārārthaṃ tasthau tatrāpi sarvarāṭ  
yaddinaṃ hi samārabhya haraḥ kāśyāmupāgataḥ  tadārabhya ca sā kāśī sarvaśreṣṭhatarābhavat  
iti śrīśivamahāpurāṇe caturthyāṃ koṭirudrasaṃhitāyāṃ viśveśvaramāhātmye kāśyāṃ rudrāgamanavarṇanaṃnāma dvāviṃśo'dhyāyaḥ  
ṛṣaya ūcuḥ  evaṃ vārāṇasī puṇyā yadi sūta mahāpurī  tatprabhāvaṃ vadāsmākamavimuktasya ca prabho  
sūta uvāca  vakṣye saṃkṣepatassamyagvārāṇasyāssuśobhanam  viśveśvarasya māhātmyaṃ śrūyatāṃ ca munīśvarāḥ  
kadācitpārvatī devī śaṅkaraṃ parayā mudā  lokakāmanayāpṛcchanmāhātmyamavimuktayoḥ  
pārvatyuvāca  asya kṣetrasya māhātmyaṃ vaktumarhasya śeṣataḥ  mamopari kṛpāṃ kṛtvā lokānāṃ hitakāmyayā  
sūta uvāca  devyāstadvacanaṃ śrutvā devadevo jagatprabhuḥ  pratyuvāca bhavānīṃ tāṃ jīvānāṃ priyahetave  
parameśvara uvāca  sādhu pṛṣṭaṃ tvayā bhadre lokānāṃ sukhadaṃ śubham  kathayāmi yathārthaṃ vai mahā tmyamavimuktayoḥ  
idaṃ guhyatamaṃ kṣetraṃ sadā vārāṇasī mama  sarveṣāmeva jaṃtūnāṃ heturmokṣasya sarvathā  
asminsiddhāssadā kṣetre madīyaṃ vratamāśritāḥ  nānāliṃgadharā nityaṃ mama lokābhikāṃkṣiṇaḥ  
abhyasyaṃti mahāyogaṃ jitātmāno jitendriyāḥ  paraṃ pāśupataṃ śrautaṃ bhuktimuktiphalapradam  
rocate me sadā vāso vārāṇasyāṃ maheśvari  hetunā yena sarvāṇi vihāya śṛṇu taddhruvam  
yo me bhaktaśca vijñānī tāvubhau muktibhāginau  tīrthāpekṣā ca na tayorvihitā vihite samau  
jīvanmuktau tu tau jñeyau yatrakutrāpi vai mṛtau  prāpnuto mokṣamāśveva mayoktaṃ niścitaṃ vacaḥ  
atra tīrthe viśeṣostyavimuktākhye parottame  śrūyatāṃ tattvayā devi paraśakte sucittayā  
sarve varṇā āśramāśca bālayauvanavārddhakāḥ  asyāṃ puryāṃ mṛtāścettsyurmuktā eva na saṃśayaḥ  
aśuciśca śucirvāpi kanyā pariṇatā tathā  vidhavā vātha vā vaṃdhyā rajodoṣayutāpi vā  
prasūtā saṃskṛtā kāpi yādṛśī tādṛśī dvijāḥ  atra kṣetre mṛtā cetsyānmokṣabhāṅ nātra saṃśayaḥ  
svedajaścāṃḍajo vāpi dyudbhijjo'tha jarāyujaḥ  mṛto mokṣamavāpnoti yathātra na tathā kvacit  
jñānāpekṣā na cātraiva bhattayapekṣā na vai punaḥ  karmāpekṣā na devyatra dānāpekṣā na caiva hi  
saṃskṛtyapekṣā naivātra dhyānāpekṣā na karhicit  nāmāpekṣārcanāpekṣā sujātīnāṃ tathātra na  
mama kṣetre mokṣade hi yo vā vasati mānavaḥ  yathā tathā mṛtaḥ syāccenmokṣamāpnoti niścitam  
etanmama puraṃ divyaṃ guhyādguhyataraṃ priye  brahmādayo'pi jānaṃti māhātmyaṃ nāsya pārvati  
mahatkṣetramidaṃ tasmādavimuktamiti smṛtam  sarvebhyo naimiṣādibhyaḥ paraṃ mokṣapradaṃ mṛte  
dharmasyopaniṣatsatyaṃ mokṣasyopaniṣatsamam  kṣetratīrthopaniṣadamavimuktaṃ vidurbudhāḥ  
kāmaṃ bhuṃjansvapankrīḍankurvanhi vividhāḥ kriyāḥ  avimukte tyajanprāṇāñjaṃturmokṣāya kalpate  
kṛtvā pāpasahasrāṇi piśācatvaṃ varaṃ nṛṇām  na ca kratusahasratvaṃ svarge kāśīṃ purīṃ vinā  
tasmātsarvaprayatnena sevyate kāśikā purī  avyaktaliṃgaṃ munibhirdhyāyate ca sadāśivaḥ  
yadyatphalaṃ samuddiśya tapantyatra naraḥ priye  tebhyaścāhaṃ praya cchāmi samyaktattatphalaṃ dhuvam  
sāyujyamātmanaḥ paścādīpsitaṃ sthānameva ca  na kutaścitkarmabaṃdhastyajatāmatra vai tanum  
brahmā devarṣibhissārddhaṃ viṣṇurvāpi divākaraḥ  upāsate mahātmānassarve māmiha cāpare  
viṣayāsaktacitto'pi tyakta dharmarucirnaraḥ  iha kṣetre mṛto yo vai saṃsāraṃ na punarviśet  
kiṃ punarnirmamā dhīrāsattvasthā daṃbhavarjitāḥ  kṛtinaśca nirāraṃbhāssarve te mayi bhāvitāḥ  
janmāṃtarasahasreṣu janma yogī samāpnuyāt  tadihaiva paraṃ mokṣaṃ maraṇādadhigacchati  
atra liṃgānyanekāni bhaktaissaṃsthāpitāni hi  sarvakāmapradānīha mokṣadāni ca pārvati  
paṃcakrośaṃ caturdikṣu kṣetrametatprakīrtitam  samaṃtācca tathā jaṃtormṛtikāle'mṛtapradam  
apāpaśca mṛto yo vai sadyo mokṣaṃ samaśnute  sapāpaśca mṛtau yassyātkāyavyūhānsamaśnute  
yātanāṃ sonubhūyaiva paścānmokṣamavāpnuyāt  pātakaṃ yo'vimuktākhye kṣetre'sminkurute dhruvam  
bhairavīṃ yātanāṃ prāpya varṣāṇāmayute punaḥ  tato mokṣamavāpnoti bhuktvā pāpaṃ ca sundari  
iti te ca samākhyātā pāpācāre ca yā gatiḥ  evaṃ jñātvā narassamyaksevayedavimuktakam  
kṛtakarmakṣayo nāsti kalpakoṭiśatairapi  avaśyameva bhoktavyaṃ kṛtaṃ karma śubhāśubham  
kevalaṃ cāśubhaṃ karma narakāya bhavediha  śubhaṃ svargāya jāyeta dvābhyāṃ mānuṣyamīritam  
janma samyagasamyak ca nyūnādhikye bhavediha  ubhayośca kṣayo muktirbhavetsatyaṃ hi pārvati  
karma ca trividhaṃ proktaṃ karmakāṇḍe maheśvari  saṃcitaṃ kriyamāṇaṃ ca prārabdhaṃ ceti baṃdhakṛt  
pūrvajanmasamudbhūtaṃ saṃcitaṃ samudāhṛtam  bhujyate ca śarīreṇa prārabdhaṃ parikīrtitam  
janmanā yacca kriyate karma sāṃpratam  śubhāśubhaṃ ca deveśi kriyamāṇaṃ vidurbudhāḥ  
prārabdhakarmaṇo bhogātkṣayaścaiva cānyathā  upāyena dvayornāśaḥ karmaṇoḥ pūjanādinā  
sarveṣāṃ karmaṇāṃ nāśo nāsti kāśīṃ purīṃ vinā  sarvaṃ ca sulabhaṃ tīrthaṃ durllabhā kāśikā purī  
pūrvajanmakṛtaṃ cedvai kāśīdarśanamādarāt  tadā kāśīṃ ca saṃprāpya labhenmṛtyuṃ na cānyathā  
kāśīṃ prāpya naro yastu gaṃgāyāṃ snānamācaret  tadā ca kriyamāṇasya saṃcitasyāpi saṃkṣayaḥ  
prārabdhaṃ na vinā bhogo naśya tīti suniścitam  mṛtiśca tasya saṃjātā tadā tasya kṣayo bhavet  
pūrvaṃ caiva kṛtā kāśī paścātpāpaṃ samācaret  tadbījena balavatā nīyate kāśikā punaḥ  
tadā sarvāṇi pāpāni bhasmasācca bhavaṃti hi  tasmātkāśīṃ narassevetkarmanirmūlanīṃ dhruvam  
eko'pi brāhmaṇo yena kāśyāṃ saṃvāsitaḥ priye  kāśīvāsamavāpyaiva tato muktiṃ sa viṃdati  
kāśyāṃ yo vai mṛtaścaiva tasya janma punarnahi  samuddiśya prayāge ca mṛtasya kāmanāphale  
saṃyogaśca tayoścetsyātkāśījanyaphalaṃ vṛthā  yadi na syāttayoryogastīrtharājaphalaṃ vṛthā  
tasmānmacchāsanādviṣṇussṛṣṭiṃ sākṣāddhi nūtanām  vidhāya manasoddiṣṭāṃ tatsiddhiṃ yacchati dhruvam  
sūta uvāca  ityādi bahumāhātmyaṃ kāśyāṃ vai munisattamāḥ  tathā viśveśvarasyāpi bhuktimuktipradaṃ satām  
ataḥ paraṃ pravakṣyāmi māhātmyaṃ tryaṃbakasya ca  yacchrutvā sarvapāpebhyo mucyate mānavaḥ kṣaṇāt  
iti śrīśivamahāpurāṇe caturthyāṃ koṭirudrasaṃhitāyāṃ kāśīviśveśvarajyotirliṅgamāhātmyavarṇanaṃnāmatrayoviṃśodhyāya  
sūta uvāca  śrūyatāmṛṣayaḥ śreṣṭhāḥ kathāṃ pāpapraṇāśinīm  kathayāmi yathā vyāsātsadgurośca śrutā mayā  
purā ṛṣivaraścāsīdgautamo nāma viśrutaḥ  ahalyā nāma tasyāsītpatnī paramadhārmikī  
dakṣiṇasyāṃ diśi hi yo girirbrahmeti saṃjñakaḥ  tatra tena tapastaptaṃ varṣāṇāma yutaṃ tathā  
kadācicca hyanāvṛṣṭirabhavattatra suvratāḥ  varṣāṇāṃ ca śataṃ raudrī lokā duḥkhamupāgatāḥ  
ārdraṃ ca pallavaṃ na sma dṛśyate pṛthivītale  kuto jalaṃ vidṛśyeta jīvānāṃ prāṇadhārakam  
tadā te munayaścaiva manuṣyāḥ paśavastathā  pakṣiṇaśca mṛgāstatra gatāścaiva diśo daśa  
tāṃ dṛṣṭvā carṣayo viprāḥ prāṇāyāmaparāyaṇāḥ  dhyānena ca tadā kecitkālaṃ ninyussudāruṇam  
gautamo'pi svayaṃ tatra varuṇārthe tapaśśubham  cakāra caiva ṣaṇmāsaṃ prāṇāyāmaparāyaṇaḥ  
tataśca varuṇastasmai varaṃ dātuṃ samāgatāḥ  prasanno'smi varaṃ brūhi dadāmi ca vaco'bravīt  
tataśca gautamastaṃ vai vṛṣṭiṃ ca prārthayattadā  tatassa varuṇastaṃ vai pratyuvāca muniṃ dvijāḥ  
varuṇa uvāca  devājñāṃ ca samullaṃghya kathaṃ kuryāmahaṃ ca tām  anyatprārthaya sujño'si yadahaṃ karavāṇi te  
sūta uvāca  ityetadvacanaṃ tasya varuṇasya mahātmanaḥ  paropakārī tacchutvā gotamo vākyamabravīta  
gautama uvāca  yadi prasanno deveśa yadi deyo varo mama  yadahaṃ prārthayāmyadya kartavyaṃ hi tvayā tathā  
yatastvaṃ jalarāśīśastasmāddeyaṃ jalaṃ mama  akṣayaṃ sarvadeveśa divyaṃ nityaphalapradam  
sūta uvāca  iti saṃprārthitastena varuṇo gautamena vai  uvāca vacanaṃ tasmai gartaśca kriyatāṃ tvayā  
ityukte ca kṛtastena gartto hastapramāṇataḥ  jalena pūritastena divyena varuṇena saḥ  
athovāca muniṃ devo varuṇo hi jalādhipaḥ  gautamaṃ muniśārdūlaṃ paropakṛtiśālinam  
varuṇa uvāca  akṣayyaṃ ca jalaṃ te'stu tīrthabhūtaṃ mahāmune  tava nāmnā ca vikhyātaṃ kṣitāvetadbhaviṣyati  
atra dattaṃ hutaṃ taptaṃ surāṇāṃ yajanaṃ kṛtam  pitṝṇāṃ ca kṛtaṃ śrāddhaṃ sarvamevākṣayaṃ bhavet  
sūta uvāca  ityuktāṃtarddadhe devasstutastena maharṣiṇā  gautamo'pi sukhaṃ prāpa kṛtvānyopakṛtiṃ muniḥ  
maddatto hyāśrayaḥ puṃsāṃ mahattvāyopajāyate  mahāṃtastatsvarūpaṃ ca paśyaṃti netare'śubhāḥ  
yādṛṅnaraṃ ca seveta tādṛśaṃ phalamaśnute  mahatassevayocca tvaṃ kṣudrasya kṣudratāṃ tathā  
siṃhasya maṃdire sevā muktāphalakarī matā  śṛgālamaṃdire sevā tvasthilābhakarī smṛtā  
uttamānāṃ svabhāvoyaṃ paraduḥkhāsahiṣṇutā  svayaṃ dukhaṃ ca saṃprāptaṃ manyatenyasya vāryate  
vṛkṣāśca hāṭakaṃ caiva caṃdanaṃ cekṣukastathā  ete bhuvi parārthe ca dakṣā evaṃ na kecana  
dayāluramadasparśa upakārī jitendriyaḥ  etaiśca puṇyastambhaistu caturbhirdhāryyate mahī  
tataśca gautamastatra jalaṃ prāpya sudurlabham  nityanaimittikaṃ karma cakāra vidhivattadā  
tato vrīhīnyavāṃścaiva nīvārānapyanekadhā  vāpayāmāsa tatraiva havanārthaṃ munīśvaraḥ  
dhānyāni vividhānīha vṛkṣāśca vividhāstathā  puṣpāṇi ca phalānyeva hyāsaṃstatrāyanekaśaḥ  
tacchutvā ṛṣayaścānye tatrāyā tāssahasraśaḥ  paśavaḥ pakṣiṇaścānye jīvāśca bahavo'gaman  
tadvanaṃ sundaraṃ hyāsītpṛthivyāṃ maṃḍale param  tadakṣayakarāyogādanāvṛṣṭirna duḥkhadā  
ṛṣayo'pi vane tatra śubhakarmaparāyaṇāḥ  vāsaṃ cakruraneke ca śiṣyabhāryyāsutānvitāḥ  
dhānyā ni vāpayāmāsuḥ kālakramaṇahetave  ānaṃdastadvane hyāsītprabhāvādgautamasya ca  
iti śrīśivamahāpurāṇe caturthyāṃ koṭirudrasaṃ hitāyāṃ tryaṃbakeśvaramāhātmye gautamaprabhāvavarṇanaṃ nāma caturviśo'dhyāyaḥ  
 sūta uvāca  kadācidgautamenaiva jalārthaṃ preṣitā nijāḥ  śiṣyāstatra gatā bhaktyā kamaṃḍalukarā dvijāḥ  
śiṣyāñjalasamīpe tu gatāndṛṣṭvā nyaṣedhayan  jalārthamagatāṃstatra carṣipatnyopyanekaśaḥ  
ṛṣipatnyo vayaṃ pūrvaṃ grahīṣyāmo vidūrataḥ  paścāccaiva jalaṃ grāhyamityevaṃ paryabhartsayan  
parāvṛtya tadā taiśca ṛṣipatnyai niveditam  sā cāpi tānsamādāya samāśvāsya ca taiḥ svayam  
jalaṃ nītvā dadau tasmai gautamāya tapasvinī  nityaṃ nirvāhayāmāsa jalena ṛṣisattamaḥ  
tāścaivamṛṣipatnyastu kruddhāstāṃ paryabhartsayan  parāvṛtya gatāssarvāstūṭajānkuṭilāśayāḥ  
svāmyagre viparītaṃ ca tadvṛttaṃ nikhilaṃ tataḥ  duṣṭāśayābhiḥ strībhiśca tābhirvai viniveditam  
atha tāsāṃ vacaḥ śrutvā bhāvikarmavaśāttadā  gautamāya ca saṃkuddhāścāsaṃste paramarṣayaḥ  
vighnārthaṃ gautamasyaiva nānāpūjopahārakaiḥ  gaṇeśaṃ pūjayāmāsussaṃkuddhāste kubuddhayaḥ  
āvirbabhūva ca tadā prasanno hi gaṇeśvaraḥ  uvāca vacanaṃ tatra bhaktādhīnaḥ phalapradaḥ  
gaṇeśa uvāca  prasanno'smi varaṃ brūta yūyaṃ kiṃ karavāṇyaham  tadīyaṃ tadvacaḥ śrutvā ṛṣayaste'buvaṃstadā  
ṛṣaya ūcuḥ  tvayā yadi varo deyo gautamassvāśramādbahiḥ  niṣkāsyaṃ no ṛṣibhiḥ paribhartsya tathā kuru  
sūta uvāca  sa evaṃ prārthitastaistu vihasya vacanaṃ punaḥ  provācebhamukhaḥ prītyā bodhayaṃstānsatāṃ gatiḥ  
gaṇeśa uvāca  śrūyatāmṛṣayassarve yuktaṃ na kriyate'dhunā  aparādhaṃ vinā tasmai krudhyatāṃ hānireva ca  
upaskṛtaṃ purā yaistu tebhyo duḥkhaṃ hitaṃ na hi  yadā ca dīyate duḥkhaṃ tadā nāśo bhavediha  
īdṛśaṃ ca tapaḥ kṛtvā sādhyate phalamuttamam  śubhaṃ phalaṃ svayaṃ hitvā sādhyate nāhitaṃ punaḥ  
sūta uvāca  ityevaṃ vacanaṃ śrutvā tasya te munisattamāḥ  buddhimohaṃ tadā prāptā idameva vaco'bruvan  
ṛṣaya ūcuḥ  kartavyaṃ hi tvayā svāminnidameva na cānyathā  ityuktastu tadā devo gaṇeśo vākyamabravīt  
gaṇeśa uvāca  asādhussādhutāṃ caiva sādhuścāsādhutāṃ tathā  kadācidapi nāpnoti brahmoktamiti niścitam  
yadā ca bhavatāṃ duḥkhaṃ jātaṃ cānaśanātpurā  tadā sukhaṃ pradattaṃ vai gautamena maharṣiṇā  
idānīṃ vai bhavadbhiśca tasmai duḥkhaṃ pradīyate  netadyuktatamaṃ loke sarvathā suvicāryatām  
strībalānmohitā yūyaṃ na me vākyaṃ kariṣyatha  etaddhitatamaṃ tasya bhaviṣyati na saṃśayaḥ  
punaścāyamṛṣiśreṣṭho dāsyate vassukhaṃ dhruvam  tāraṇaṃ na ca yuktaṃ syādvaramanyaṃ vṛṇīta vai  
sūta uvāca  ityevaṃ vacanaṃ tena gaṇeśena mahātmanā  yadyapyuktamṛṣibhyaśca tadapyete na menire  
bhaktādhīnatayā sotha śivaputrobravīttadā  udāsīnena manasā tānṛṣīnduṣṭaśemuṣīn  
gaṇeśa uvāca  bhavadbhiḥ prārthyate yacca kariṣye'haṃ tathā khalu  paścādbhāvi bhavedeva ityuktvāṃtardadhe punaḥ  
gautamassa na jānāti munīnāṃ vai durāśayam  ānandamanasā nityaṃ patnyā karma cakāra tat  
tadantare ca yajjātaṃ caritaṃ varayogataḥ  tadduṣṭarṣiprabhāvāttu śrūyatāṃ tanmunīśvarāḥ  
gautamasya ca kedāre tatrāsanvrīhayo yavāḥ  gaṇeśastatra gaurbhūtvā jagāma kila durbalā  
kaṃpamānā ca sā gatvā tatra tadvarayogataḥ  vrīhīnsaṃbhakṣayāmāsa yavāṃśca munisattamāḥ  
etasminnantare daivādgautamastatra cāgataḥ  sa dayālustṛṇastaṃmbairvārayāmāsa tāṃ tadā  
tṛṇastaṃbena sā spṛṣṭā papāta pṛthivītale  mṛtā ca tatkṣaṇādeva tadṛṣeḥ paśyatastadā  
ṛṣayaśchannarūpāste ṛṣipatnyastathāśubhāḥ  ūcustatra tadā sarve kiṃ kṛtaṃ gautamena ca  
gautamo'pi tathāhalyāmāhūyāsītsuvismitaḥ  uvāca duḥkhato viprā dūyamānena cetasā  
gautama uvāca  kiṃ jātaṃ ca kathaṃ devi kupitaḥ parameśvaraḥ  kiṃ kartavyaṃ kva gantavyaṃ hatyā ca samupasthitā  
sūta uvāca etasminnantare vipro gautamaṃ paryabhartsayan  viprapatnyastathā'halyāṃ durvacobhirvyathāṃ daduḥ  
durbuddhayaśca tacchiṣyāssutāsteṣāṃ tathaiva ca  gautama paribhartsyaiva pratyūcurdhigvaco muhuḥ  
ṛṣaya ūcuḥ  mukhaṃ na darśanīyaṃ te gamyatāṃ gamyatāmiti  dṛṣṭvā goghnamukhaṃ sadyassacailaṃ snānamācaret  
yāvadāśramamadhye tvaṃ tāvadeva havirbhujaḥ  pitaraśca na gṛhṇaṃti hyasmaddattaṃ hi kiñcana  
tasmādgacchānyatastvaṃ ca parivārasamanvitaḥ  vilambaṃ kuru naiva tvaṃ dhenuhanpāpakāraka  
sūta uvāca  ityuktvā te ca taṃ sarve pāṣāṇaissamatāḍayan  vyathāṃ daduratīvāsmai tvahalyāṃ ca duruktibhiḥ  
tāḍito bhartsito duṣṭairgautamo giramabravīt  ito gacchāmi munayo hyanyatra nivasāmyaham  
ityuktvā gautamastasmātsthānācca nirgatastadā  gatvā krośaṃ tadā cakre hyāśramaṃ tadanujñayā  
yāvaccaivābhiśāpo vai tāvatkāryyaṃ na kiṃcana  na karmaṇyadhikāro'sti daive pitrye'tha vaidike  
māsārdhaṃ ca tato nītvā munīnsaṃprārthayattadā  gautamo munivaryyassa tena duḥkhena dukhitaḥ  
gautama uvāca  anukaṃpyo bhavadbhiśca kathyatāṃ kriyate mayā  yathā madīyaṃ pāpaṃ ca gacchatviti nivedyatām  
sūta uvāca  ityuktāste tadā viprā nocuścaiva parasparam  atyaṃtaṃ sevayā pṛṣṭā militā hyekatassthitāḥ  
gautamo dūrataḥ sthitvā natvā tānṛṣisattamān  papraccha vinayāviṣṭaḥ kiṃ kāryaṃ hi mayādhunā  
ityukte muninā tena gautamena mahātmanā  militāssakalāste vai munayo vākyamabruvan  
ṛṣaya ūcuḥ  niṣkṛtiṃ hi vinā śuddhirjāyate na kadācana  tasmāttvaṃ dehaśuddhyarthaṃ prāyaścittaṃ samācara  
trivāraṃ pṛthivīṃ sarvāṃ krama pāpaṃ prakāśayan  punarāgatya cātraiva cara māsavrataṃ tathā  
śatamekottaraṃ caiva brahmaṇo'sya girestathā  prakramaṇaṃ vidhāyaivaṃ śuddhiste ca bhaviṣyati  
athavā tvaṃ samānīya gaṃgāsnānaṃ samācara  pārthivānāṃ tathā koṭiṃ kṛtvā devaṃ niṣevaya  
gaṃgāyāṃ ca tataḥ snātvā punaścaiva bhaviṣyati  purā daśa tathā caikaṃ girestvaṃ kramaṇaṃ kuru  
śata kuṃbhaistathā snātvā pārthivaṃ niṣkṛtirbhavet  iti tairṣibhiḥ proktastathetyomiti tadvacaḥ  
pārthivānāṃ tathā pūjāṃ gireḥ prakramaṇaṃ tathā  kariṣyāmi muniśreṣṭhā ājñayā śrīmatāmiha  
ityuktvā sarṣivaryaśca kṛtvā prakramaṇaṃ gireḥ  pūjayāmāsa nirmāya pārthivānmunisattamaḥ  
ahalyā ca tatassādhvī tacca sarvaṃ cakāra sā  śiṣyāśca pratiśiṣyāśca cakrussevāṃ tayostadā  
iti śrīśivamahāpurāṇe caturthyāṃ koṭirudrasaṃhitāyāṃ gautamavyavasthāvarṇanaṃ nāma paṃcaviṃśo'dhyāyaḥ  
sūta uvāca  evaṃ kṛte tu ṛṣiṇā sastrīkena dvijāśśivaḥ  āvirbabhūva sa śivaḥ prasannassagaṇastadā  
atha prasannassa śivo varaṃ brūhi mahāmune  prasanno'haṃ subhaktyā ta ityuvāca kṛpānidhiḥ  
tadā tatsuṃdaraṃ rūpaṃ dṛṣṭvā śaṃbhormahātmanaḥ  praṇamya śaṃkaraṃ bhaktyā stutiṃ cakre mudānvitaḥ  
stutvā bahu praṇamyeśaṃ baddhāñjalipuṭaḥ sthitaḥ  niṣpāpaṃ kuru māṃ devābravīditi sa gautamaḥ  
sūta uvāca  ityākarṇya vacastasya gautamasya mahātmanaḥ  suprasannataro bhūtvā śivo vākyamupādade  
śiva uvāca  dhanyo'si kṛtakṛtyo'si niṣpāpo'si sadā mune  etairduṣṭaiḥ kila tvaṃ ca cchalito'si khilātmabhiḥ  
tvadīyadarśanāllokā niṣpāpāśca bhavaṃti hi  kiṃ punastvaṃ sapāpo'si madbhaktiniratassadā  
upadravastvayi mune yaiḥ kṛtastu durātmabhiḥ  te pāpāśca durācārā hatyāvaṃtasta eva hi  
eteṣāṃ darśanādanye pāpiṣṭhāḥ saṃbhavaṃtu ca  kṛtaghnāśca tathā jātā naiteṣāṃ niṣkṛtiḥ kvacit  
sūta uvāca  ityuktvā śaṃkarastasmai teṣāṃ duścaritaṃ tadā  bahūvāca prabhurviprāḥ satkado'satsu daṃḍadaḥ  
śarvoktamiti sa śrutvā suvismitamanā ṛṣiḥ  supraṇamya śivaṃ bhaktyā sāṃjaliḥ punarabravīt  
gautama uvāca  ṛṣibhistairmaheśāna hyupakāraḥ kṛto mahān  yadyevaṃ na kṛtaṃ taistu darśanaṃ te kuto bhavet  
dhanyāste ṛṣayo yaistu mahyaṃ śubhataraṃ kṛtam  taddurācaraṇādeva mama svārtho mahānabhūt  
sūta uvāca  ityevaṃ tadvacaśśrutvā suprasanno maheśvaraḥ  gautamaṃ pratyuvācāśu kṛpādṛṣṭyā vilokya ca  
śiva uvāca  ṛṣi dhanyosi vipreṃdra ṛṣe śreṣṭhataro'si vai  jñātvā māṃ suprasannaṃ hi vṛṇu tvaṃ varamuttamam  
sūta uvāca  gautamo'pi vicāryaiva loke viśrutamityuta  anyathā na bhavedeva tasmāduktaṃ samācaret  
niścityaivaṃ muniśreṣṭho gautamaśśivabhaktimān  sāṃjalirnataśīrṣo hi śaṃkaraṃ vākyamabravīt  
gautama uvāca  satyaṃ nātha bravīṣi tvaṃ tathāpi paṃcabhiḥ kṛtam  nānyathā bhavatītyatra yajjātaṃ jāyatāṃ tu tat  
yadi prasanno deveśa gaṃgā ca dīyatāṃ mama  kuru lokopakāraṃ hi namaste'stu namo'stu te  
sūta uvāca  ityuktvā vacanaṃ tasya dhṛtvā vai pādapaṃkajam  namaścakāra deveśaṃ gautamo lokakāmyayā  
tatastu śaṃkaro devaḥ pṛthivyāśca divaśca saḥ  sāraṃ caiva samuddhṛtya rakṣitaṃ pūrvameva tat  
vivāhe brahmaṇā dattamavaśiṣṭaṃ ca kiṃcana  tattasmai dattavāñcchaṃbhurmunaye bhaktavatsalaḥ  
gaṃgājalaṃ tadā tatra strīrūpamabhavatparam  tasyāścaiva ṛṣiśreṣṭhaḥ stutiṃ kṛtvā natiṃ vyadhāt  
gautama uvāca  dhanyāsi kṛtakṛtyāsi pāvitaṃ bhuvanaṃ tvayā  māṃ ca pāvaya gaṃge tvaṃ patataṃ niraye dhruvam  
sūta uvāca  śaṃbhuścāpi tadovāca sarveṣāṃ hitakṛcchṛṇu  gaṃge gautamamenaṃ tvaṃ pāvayasva madājñayā  
 sūta uvāca  iti śrutvā vacastasya śaṃbhośca gautamasya ca  uvācaiva śivaṃ gaṃgā śivabhaktirhi pāvanī  
gaṃgovāca  ṛṣiṃ tu pāvayitvāhaṃ parivārayutaṃ prabho  gamiṣyāmi nijasthānaṃ vacassatyaṃ bravīmi ha  
sūta uvāca  ityukto gaṃgayā tatra maheśo bhaktavatsalaḥ  lokopakaraṇārthāya punargagāṃ vaco'bravīt  
śiva uvāca  tvayā sthātavyamatraiva vrajedyāvatkaliryugaḥ  vaivasvato manurdevi hyaṣṭāviṃśattamo bhavet  
sūta uvāca  iti śrutvā vacastasya svāminaśśaṃkarasya tat  pratyuvāca punargaṃgā pāvanī sā saridvarā  
gaṃgovāca  māhātmyamadhikaṃ cetsyānmama svāminmaheśvara  sarvebhyaśca tadā sthāsye dharāyāṃ tripurāntakaḥ  
kiṃ cānyacca śṛṇu svāminvapuṣā sundareṇa ha  tiṣṭha tvaṃ matsamīpe vai sagaṇasāṃbikaḥ prabho  
sūta uvāca  evaṃ tasyā vacaḥ śrutvā śaṃkaro bhaktavatsalaḥ  lokopakaraṇārthāya punargaṃgāṃ vacobravīt  
śiva uvāca  dhanyāsi śrūyatāṃ gaṃge hyahaṃ bhinnastvayā na hi  tathāpi sthīyate hyatra sthīyatāṃ ca tvayāpi hi  
sūta uvāca  ityevaṃ vacanaṃ śrutvā svāminaḥ parameśituḥ  prasannamānasā bhūtvā gaṃgā ca pratyapūjayat  
etasminnaṃtare devā ṛṣayaśca purātanāḥ  sutārthānyapyanekāni kṣetrāṇi vividhāni ca  
āgatya gautamaṃ sarve gaṃgāṃ ca giriśaṃ tathā  jayajayeti bhāṣaṃtaḥ pūjayāmāsurādarāt  
tataste nirjarā sarve teṣāṃ cakruḥ stutiṃ mudā  karān baddhvā nataskaṃdhā haribrahmādayastadā  
gaṃgā prasannā tebhyaśca giriśaścocatustadā  varaṃ brūta suraśreṣṭhā dadvo vaḥ priyakāmyayā  
devā ūcuḥ  yadi prasanno deveśa prasannā tvaṃ saridvare  sthātavyamatra kṛpayā naḥ priyārthaṃ tathā nṛṇām  
 gaṃgovāca  yūyaṃ sarvapriyārthaṃ ca tiṣṭhathātra na kiṃ punaḥ  gautamaṃ kṣālayitvāhaṃ gamiṣyāmi yathāgatam  
bhavatsu me viśeṣotra jñeyaścaiva kathaṃ surāḥ  tatpramāṇaṃ kṛtaṃ cetsyāttadā tiṣṭhāmyasaṃśayam  
 sarve ūcuḥ  siṃharāśau yadā syādvai gurussarvasuhṛttamaḥ  tadā vayaṃ ca sarve tvāgamiṣyāmo na saṃśayaḥ  
ekādaśa ca varṣāṇi lokānāṃ pātakaṃ tviha  kṣālitaṃ yadbhavedevaṃ malināssmaḥ saridvare  
tasyaiva kṣālanāya tvāyāsyāmassarvathā priye  tvatsakāśaṃ mahādevi procyate satyamādarāt  
anugrahāya lokānāmasmākaṃ priyakāmyayā  sthātavyaṃ śaṃkareṇāpi tvayā caiva saridvare  
yāvatsiṃhe guruścaiva sthāsyāmastāvadeva hi  tvayi snānaṃ trikālaṃ ca śaṃkarasya ca darśanam  
kṛtvā svapāpaṃ nikhilaṃ vimokṣyāmo na saṃśayaḥ  svadeśāṃśca gamiṣyāmo bhavacchāsanato vayam  
sūta uvāca  ityevaṃ prārthitastaistu gautamena maharṣiṇā  sthito'sau śaṃkaraḥ prītyā sthitā sā ca saridvarā  
sā gaṃgā gautamī nāmnā liṃgaṃ tryaṃbakamīritam  khyātā khyātaṃ babhūvātha mahāpātakanāśanam  
taddinaṃ hi samārabhya siṃhasthe ca bṛhaspatau  āyāṃti sarvatīrthāni kṣetrāṇi devatāni ca  
sarāṃsi puṣkarādīni gaṃgādyāssaritastathā  vāsudevādayo devāḥ saṃti vai gotamītaṭe  
yāvattatra sthitānīha tāvatteṣāṃ phalaṃ na hi  svapradeśe samāyātāstarhyeteṣāṃ phalaṃ bhavet  
jyotirliṃgamidaṃ proktaṃ tryaṃbakaṃ nāma viśrutam  sthitaṃ taṭe hi gautamyā mahāpātakanāśanam  
yaḥ paśyedbhaktito jyotirliṃgaṃ tryaṃbakanāmakam  pūjayetpraṇametstutvā sarvapāpaiḥ pramucyate  
jyotirliṃgaṃ tryaṃbakaṃ hi pūjitaṃ gautamena ha  sarvakāmapradaṃ cātra paratra paramuktidam  
iti vaśca samākhyātaṃ yatpṛṣṭo'haṃ munīśvarāḥ  kimanyadicchatha śrotuṃ tad brūyāṃ vo na saṃśayaḥ  
iti śrī śivamahāpurāṇe caturthyāṃ koṭirudrasaṃhitāyāṃ  tryaṃbakeśvaramāhātmyavarṇanaṃ nāma ṣaḍviṃśo'dhyāyaḥ  
ṛṣaya ūcuḥ  gaṃgā ca jalarūpeṇa kuto jātā vada prabho  tanmāhātmyaṃ viśeṣeṇa kuto jāta vada prabho  
yairviprairgautamāyeva duḥkhaṃ dattaṃ durātmabhiḥ  teṣāṃ kiṃca tato jātamucyatāṃ vyāsa sadguro  
sūta uvāca  evaṃ saṃprārthitā gaṃgā gautamena tadā svayam  brahmaṇaśca girerviprā drutaṃ tasmādavātarat  
auduṃbarasya śākhāyāstatpravāho vinissṛtaḥ  tatra snānaṃ mudā cakre gautamo viśruto muniḥ  
gautamasya ca ye śiṣyā anye caiva maharṣayaḥ  samāgatāśca te tatra snānaṃ cakrurmudānvitāḥ  
gaṃgādvāraṃ ca tannāma prasiddhamabhavattadā  sarvapāpaharaṃ ramyaṃ darśanānmunisattamaḥ  
gautamasparddhinaste ca ṛṣayastatra cāgatāḥ  snānārthaṃ tāṃśca sā dṛṣṭvā hyaṃtardhānaṃ gatā drutam  
māmeti gautamastatra vyājahāra vaco drutam  muhurmuhuḥ stuvan gaṃgāṃ sāṃjalirnatamastakaḥ  
gautama uvāca  ime ca śrīmadāṃdhāśca sādhavo vāpyasādhavaḥ  etatpuṇyaprabhāveṇa darśanaṃ dīyatāṃ tvayā  
sūta uvāca  tato vāṇī samutpannā gaṃgāyā vyomamaṃḍalāt  tacchṛṇudhvamṛṣiśreṣṭhā gaṃgāvacanamuttamam  
ete duṣṭatamāścaiva kṛtaghnāḥ svāmidrohiṇaḥ  jālmāḥ pākhaṃḍinaścaiva draṣṭuṃ varjyāśca sarvadā  
gautama uvāca  mātaśca śrūyatāmetanmahatā gira eva ca  tasmāttvayā ca karttavyaṃ satyaṃ ca bhagavadvacaḥ  
apakāriṣu yo loka upakāraṃ karoti vai  tena pūto bhavāmyatra bhagavadvacanaṃ tvidam  
sūta uvāca  iti śrutvā munervākyaṃ gautamasya mahātmanaḥ  punarvāṇī samutpannā gaṃgāyā vyomamaṃḍalāt  
kathyate hi tvayā satyaṃ gautamarṣe śivaṃ vacaḥ  tathāpi saṃgrahārtha ca prāyaścitaṃ caraṃtu vai  
śatamekottaraṃ cātra kāryyaṃ prakramaṇaṃ gireḥ  bhavacchāsanatastvetaistvadadhīnairviśeṣataḥ  
tataścaivādhikāraśca jāyate duṣṭakāriṇām  maddarśane viśeṣeṇa satyamuktaṃ mayā mune  
sūta uvāca  iti śrutvā vacastasyāścakrurvai te tathā'khilāḥ  saṃprārthya gautamaṃ dīnāḥ kṣaṃtavyo no'parādhakaḥ  
evaṃ kṛte tadā tena gautamena tadājñayā  kuśāvartaṃ nāma cakre gaṅgādvārādadhogatam  
tataḥ prādurabhūttatra sā tasya prītaye punaḥ  kuśāvartaṃ ca vikhyātaṃ tīrthamāsīttaduttamam  
tatra snāto naro yastu mokṣāya parikalpate  tyaktvā sarvānaghānsadyo vijñānaṃ prāpya durlabham  
gautamo ṛṣayaścānye militāśca parasparam  lajjitāste tadā ye ca kṛtaghnā hyabhavanpurā  
ṛṣaya ūcuḥ  asmābhiranyathā sūta śrutaṃ tadvarṇayāmahe  gautamastāndvijān kruddhaśśaśāpeti prabudhyatām  
sūta uvāca  dvijāstadapi satyaṃ vai kalpabhedasamāśrayāt  varṇayāmi viśeṣeṇa tāṃ kathāmapi suvratā  
gautamopi ṛṣīndṛṣṭvā tadā durbhikṣapīḍitān  tapaścakāra sumahadvaruṇasya mahātmanaḥ  
akṣayyaṃ kalpayāmāsa jalaṃ varuṇadāṃ yayā  tato vrīhīnyavāṃścaiva vāpayāmāsa bhūriśaḥ  
evaṃ paropakārī sa gautamo munisattamāḥ  āhāraṃ kalpayāmāsa tebhyaḥ svatapaso balāt  
kadācittatstriyo duṣṭā jalārthamapamānitāḥ  ūcu patibhyastāḥ kruddhā gautamerṣyākaraṃ vacaḥ  
tataste bhinnamatayo gāṃ kṛtvā kṛtrimāṃ dvijāḥ  taddhānyabhakṣaṇāsaktāṃ cakrustāṃ kuṭilāśayāḥ  
svadhānyabhakṣaṇāsaktāṃ gāṃ dṛṣṭvā gautamastadā  tṛṇena tāḍayāmāsa śanaistāṃ saṃnivārayan  
tṛṇasaṃsparśamātreṇa sā bhūmau patitā ca gauḥ  mṛtā hyabhūtkṣaṇaṃ viprā bhāvikarmavaśāttadā  
gaurhatā gautameneti tadā te kuṭilāśayāḥ  ekatrībhūya tatratyaiḥ sakalā ṛṣayo'vadan  
tatassa gautamo bhīto gaurhateti babhūva ha  cakāra vismayaṃ nāryahalyāśiṣyaiśśivānugaḥ  
tatassa gautamo jñātvā tāṃ gāṃ krodhasamākulaḥ  śaśāpa tānṛṣīn sarvān gautamo munisattamaḥ  
gautama uvāca  yūyaṃ sarve durātmāno duḥkhadā me viśeṣataḥ  śivabhaktasya satataṃ syurvedavimukhāssadā  
adyaprabhṛti vedokte satkarmaṇi viśeṣataḥ  mā bhūyādbhavatāṃ śraddhā śaivamārge vimuktide  
adyaprabhṛti durmārge tatra śraddhā bhavettu vaḥ  mokṣamārgavihīne hi sadā śrutibahirmukhe  
adyaprabhṛti bhālāni mṛlliptāni bhavantu vaḥ  srasadhvaṃ narake yūyaṃ bhālamṛllepanāddvijāḥ  
bhavaṃto mā bhaviṣyaṃtu śivaika paradaivatāḥ  anyadevasamatvena jānaṃtu śivamadvayam  
mā bhūyādbhavatāṃ prītiśśivapūjādikarmaṇi  śivaniṣṭheṣu bhakteṣu śivaparvasu sarvadā  
adya dattā mayā śāpā yāvaṃto duḥkhadāyakāḥ  tāvaṃtassaṃtu bhavatāṃ saṃtatāvapi sarvadā  
aśaivāssaṃtu bhavatāṃ putrapautrādayo dvijāḥ  putraissahaiva tiṣṭhaṃtu bhavaṃto narake dhruvam  
tato bhavaṃtu caṇḍālā duḥkhadāridryapīḍitāḥ  śaṭhā nindākarāssarve taptamudrāṃkitāssadā  
sūta uvāca  iti śaptvā munīn sarvān gautamassvāśramaṃ yayau  śivabhaktiṃ cakārāti sa babhūva supāvanaḥ  
tatastaiḥ khinnahṛdayā ṛṣayastekhilā dvijāḥ  kāṃcyāṃ cakrurnivāsaṃ hi śaivadharmabahiṣkṛtāḥ  
tatputrāścābhavansarve śaivadharmabahiṣkṛtāḥ  agre tadvadbhaviṣyaṃti kalau bahujanāḥ khalāḥ  
iti proktamaśeṣeṇa tadvṛttaṃ munisattamāḥ  pūrvavṛttamapi prājñāḥ śrutaṃ sarvaistu cādarāt  
iti vaśca samākhyāto gautamyāśca samudbhavaḥ  māhātmyamuttamaṃ caiva sarvapāpaharaṃ param  
tryaṃbakasya ca māhātmyaṃ jyotirliṃgasya kīrtitam  yacchrutvā sarvapāpebhyo mucyate nātra saṃśayaḥ  
ataḥ paraṃ pravakṣyāmi vaidyanātheśvarasya hi  jyotirliṃgasya māhātmyaṃ śrūyatāṃ pāpahārakam  
iti śrīśivamahāpurāṇe caturthyāṃ koṭirudrasaṃhitāyāṃ tryaṃbakeśvarajyotirliṃga māhātmyavarṇanaṃ nāma saptaviṃśodhyāyaḥ  
sūta uvāca  rāvaṇaḥ rākṣasaśreṣṭho mānī mānaparāyaṇaḥ  ārarādha haraṃ bhaktyā kailāse parvatottame  
ārādhitaḥ kiyatkālaṃ na prasanno haro yadā  tadā cānyattapaścakre prāsādārthe śivasya saḥ  
nataścāyaṃ himavatassiddhisthānasya vai gireḥ  paulastyo rāvaṇaśśrīmāndakṣiṇe vṛkṣakhaṃḍake  
bhūmau gartaṃ vara kṛtvā tatrāgniṃ sthāpya sa dvijāḥ  tatsannidhau śivaṃ sthāpya havanaṃ sa cakāra ha  
grīṣme paṃcāgnimadhyastho varṣāsu sthaṃḍileśayaḥ  śīte jalāṃtarastho hi tridhā cakre tapaśca saḥ  
cakāraivaṃ bahutapo na prasannastadāpi hi  paramātmā maheśāno durārādhyo durātmabhiḥ  
tataśśirāṃsi chittvā ca pūjanaṃ śaṃkarasya vai  prārabdhaṃ daityapatinā rāvaṇena mahātmanā  
ekaikaṃ ca śiraśchinnaṃ vidhinā śivapūjane  evaṃ satkramatastena cchinnāni nava vai yadā  
ekasminnavaśiṣṭe tu prasannaśśaṃkarastadā  āvirbabhūva tatraiva saṃtuṣṭo bhaktavatsalaḥ  
śirāṃsi pūrvavatkṛtvā nīrujāni tathā prabhuḥ  manorathaṃ dadau tasmādatulaṃ balamuttamam  
prasādaṃ tasya saṃprāpya rāvaṇassa ca rākṣasaḥ  pratyuvāca śivaṃ śambhuṃ nataskaṃdhaḥ kṛtāṃjaliḥ  
rāvaṇa uvāca  prasanno bhava deveśa laṃkāṃ ca tvāṃ nayāmyaham  saphalaṃ kuru me kāmaṃ tvāmahaṃ śaraṇaṃ gataḥ  
sūta uvāca  ityuktaśca tadā tena śaṃbhurvai rāvaṇena saḥ  pratyuvāca vicetaskaḥ saṃkaṭaṃ paramaṃ gataḥ  
 śiva uvāca  śrūyatāṃ rākṣasaśreṣṭha vaco me sāravattayā  nīyatāṃ svagṛhe me hi sadbhaktyā liṃgamuttamam  
bhūmau liṃgaṃ yadā tvaṃ ca sthāpayiṣyasi tatra vai  sthāsyatyatra na saṃdeho yathecchasi tathā kuru  
sūta uvāca  ityuktaśśaṃbhunā tena rāvaṇo rākṣaseśvaraḥ  tatheti tatsamādāya jagāma bhavanaṃ nijam  
āsīnmūtrotsargakāmo mārge hi śivamāyayā  tatstaṃbhituṃ na śaktobhūtpaulastyo rāvaṇaḥ prabhuḥ  
dṛṣṭvaikaṃ tatra vai gopaṃ prārthya liṃgaṃ dadau ca tat  muhūrtake hyatikrāṃte gopobhūdvikalastadā  
bhūmau saṃsthāpayāmāsa tadbhāreṇātipīḍitaḥ  tatraiva tatsthitaṃ liṃgaṃ vajasārasamudbhavam  sarvakāmapradaṃ caiva darśanātpāpahārakam  
vaidyanātheśvaraṃ nāmnā talliṃgamabhavanmune  prasiddhaṃ triṣu lokeṣu bhuktimuktipradaṃ satām  
jyotirliṃgamidaṃ śreṣṭhaṃ darśanātpūjanādapi  sarvapāpaharaṃ divyaṃ bhuktivarddhanamuttamam  
tasmiṃliṃge sthite tatra sarvalokahitāya vai  rāvaṇaḥ svagṛhaṃ gatvā varaṃ prāpya mahottamam  priyāyai sarvamācakhyau sukhenāti mahāsuraḥ  
tacchrutvā sakalā devāśśakrādyā munayastathā  parasparaṃ samāmantrya śivāsaktadhiyo'malāḥ  
tasminkāle surāssarve haribrahmādayo mune  ājagmustatra suprītyā pūjāṃ cakrurviśeṣataḥ  
pratyakṣaṃ taṃ tadā dṛṣṭvā pratiṣṭhāpya ca te surāḥ  vaidyanātheti saṃprocya natvā nutvā divaṃ yayuḥ  
ṛṣaya ūcuḥ  tasmiṃlliṃge sthite tatra rāvaṇe ca gṛhaṃ gate  kiṃ ki caritramabhūttāta tatastadvada vistarāt  
sūta uvāca  rāvaṇopi gṛhaṃ gatvā varaṃ prāpya mahottamam  priyāyai sarvamācakhyau mumodāti mahāsuraḥ  
tacchrutvā sakalaṃ devāśśakrādyā munayastathā  parasparaṃ sumūcuste samudvignā munīśvarāḥ  
devādaya ūcuḥ  rāvaṇoyaṃ durātmā hi devadrohī khalaḥ kudhīḥ  śivādvaraṃ ca saṃprāpya duḥkhaṃ dāsyati no'pi saḥ  
kiṃ kurmaḥ kva ca gacchāmaḥ kiṃ bhaviṣyati vā punaḥ  duṣṭaśca dakṣatāṃ prāptaḥ kiṃkiṃ no sādhayiṣyati  
iti duḥkhaṃ samāpannāśśakrādyā munayassurāḥ  nāradaṃ ca samāhūya papracchurvikalāstadā  
devā ūcuḥ  sarvaṃ kāryyaṃ samarthosi kartuṃ tvaṃ munisattama  upāyaṃ kuru devarṣe devānāṃ duḥkhanāśane  
rāvaṇoyaṃ mahāduṣṭaḥ kiṃki naiva kariṣyati  kva yāsyāmo vayaṃ cātra duṣṭenāpīḍitā vayam  
nārada uvāca  duḥkhaṃ tyajata bho devā yuktiṃ kṛtvā ca yāmyaham  devakāryaṃ kariṣyāmi kṛpayā śaṃkarasya vai  
sūta uvāca  ityuktvā sa tu devarṣiragamadrāvaṇālayam  satkāraṃ samanuprāpya prītyovācākhilaṃ ca tat  
nārada uvāca  rākṣasottama dhanyastvaṃ śaivavaryyastapomanāḥ  tvāṃ dṛṣṭvā ca mano medya prasannamati rāvaṇa  
svavṛttaṃ brūhyaśeṣeṇa śivārādhanasaṃbhavam  iti pṛṣṭastadā tena rāvaṇo vākyamabravīt  
rāvaṇa uvāca  gatvā mayā tu kailāse taporthaṃ ca mahāmune  tatraiva bahukālaṃ vai tapastaptaṃ sudāruṇam  
yadā na śaṃkarastuṣṭastataśca parivartitam  āgatya vṛkṣakhaṃḍe vai punastaptaṃ mayā mune  
grīṣme paṃcāgnimadhye tu varṣāsu sthaṃḍileśayaḥ  śīte jalāṃtarastho hi kṛtaṃ caiva tridhā tapaḥ  
evaṃ mayā kṛtaṃ tatra tapotyugraṃ munīśvara  tathāpi śaṃkaro mahyaṃ na prasanno'bhavanmanāk  
tadā mayā tu kruddhena bhūmau gartaṃ vidhāya ca  tatrāgniṃ samādhāya pārthivaṃ ca prakalpya ca  
gaṃdhaiśca caṃdanaiścaiva dhūpaiśca vividhaistadā  naivedyaiḥ pūjitaśśambhurārārtikavidhānataḥ  
praṇipātaiḥ stavaiḥ puṇyaistoṣitaśśaṃkaro mayā  gītairnṛtyaiśca vādyaiśca mukhāṃgulisamarpaṇaiḥ  
etaiśca vividhaiścānyairupāyairbhūribhirmune  śāstroktena vidhānena pūjito bhagavān haraḥ  
na tuṣṭaḥ sanmukho jāto yadā ca bhagavānharaḥ  tadāhaṃ duḥkhitobhūvaṃ tapaso'prāpya satphalam  
dhik śarīraṃ balaṃ caiva dhik tapaḥ karaṇaṃ mama  ityuktvā tu mayā tatra sthāpitegnau hutaṃ bahu  
punaśceti vicāryaiva tvakṣāmyagnau nijāṃ tanum  saṃchinnāni śirāṃsyeva tasmin prajvalite śucau  
succhitvaikaikaśastāni kṛtvā śuddhāni sarvaśaḥ  śaṃkarāyārpitānyeva navasaṃkhyāni vai mayā  
yāvacca daśamaṃ chettuṃ prārabdhamṛṣisattama  tāvadāvirabhūttatra jyotīrūpo harassvayam  
māmeti vyāharat prītyā drutaṃ vai bhaktavatsalaḥ  prasannaśca varaṃ brūhi dadāmi manasepsitam  
ityukte ca tadā tena mayā dṛṣṭo maheśvaraḥ  prāṇatassaṃstutaścaiva karau baddhvā subhaktitaḥ  
tadā vṛtaṃ mayaitacca dehi me hyatulaṃ balam  yadi prasanno deveśa durllabhaṃ kiṃ bhavenmama  
śivena parituṣṭena sarvaṃ dattaṃ kṛpālunā  mahyaṃ manobhilaṣitaṃ girā procya tathāstviti  
amoghayā sudṛṣṭyā vai vaidyavadyojitāni me  śirāṃsi saṃdhayitvā tu dṛṣṭāni paramātmanā  
evaṃkṛte tadā tatra śarīraṃ pūrvavanmama  jātaṃ tasya prasādācca sarvaṃ prāptaṃ phalaṃ mayā  
tadā ca prārthito me saṃsthitosau vṛṣabhadhvajaḥ  vaidyanātheśvaro nāmnā prasiddhobhūjjagattraye  
darśanātpūjanājjyotirliṃgarūpo maheśvaraḥ  bhuktimuktiprado loke sarveṣāṃ hitakārakaḥ  
jyotirliṃgamahaṃ tadvai pūjayitvā viśeṣataḥ  praṇipatyāgataścātra vijetuṃ bhuvanatrayam  
sūta uvāca  tadīyaṃ tadvacaḥ śrutvā devarṣirjātasaṃbhramaḥ  vihasya ca manasyeva rāvaṇaṃ nārado'bravīt  
nārada uvāca  śrūyatāṃ rākṣasaśreṣṭha kathayāmi hitaṃ tava  tvayā tadeva karttavyaṃ maduktaṃ nānyathā kvacit  
tvayoktaṃ yacchivenaiva hitaṃ dattaṃ mamādhunā  tatsarvaṃ ca tvayā satyaṃ na mantavyaṃ kadācana  
ayaṃ vai vikṛtiṃ prāptaḥ kiṃ kiṃ naiva bravīti ca  satyaṃ naiva bhavettadvai kathaṃ jñeyaṃ priyosti me  
iti gatvā punaḥ kāryyaṃ kuru tvaṃ hyahitāya vai  kailāsoddharaṇe yatnaḥ kartavyaśca tvayā punaḥ  
yadi caivoddhṛtaścāyaṃ kailāso hi bhaviṣyati  tadaiva saphalaṃ sarvaṃ bhaviṣyati na saṃśayaḥ  
pūrvavatsthāpayitvā tvaṃ punarāgaccha vai sukham  niścayaṃ paramaṃ gatvā yathecchasi tathā kuru  
sūta uvāca  ityuktassa hitaṃ mene rāvaṇo vidhimohita  satyaṃ matvā munervākyaṃ kailāsamagamattadā  
gatvā tatra samuddhāraṃ cakre tasya giressa ca  tatrasthaṃ caiva tatsarvaṃ viparyastaṃ parasparam  
girīśopi tadā dṛṣṭvā kiṃ jātamiti sobravīt  girijā ca tadā śaṃbhuṃ pratyuvāca vihasya tam  
girijovāca  sacchiśyasya phalaṃ jātaṃ samyagjātaṃ tu śiṣyataḥ  śāntātmane suvīrāya dattaṃ yadatulaṃ balam  
sūta uvāca  girijāyāśca sākūtaṃ vacaḥ śrutvā maheśvaraḥ  kṛtaghnaṃ rāvaṇaṃ matvā śaśāpa baladarpitam  
mahādeva uvāca  re re rāvaṇa durbhakta mā garvaṃ vaha durmate  śīghraṃ ca tava hastānāṃ darpaghnaśca bhavediha  
sūta uvāva  iti tatra ca yajjātaṃ nāradaḥ śrutavāṃstadā  rāvaṇopi prasannātmā'gātsvadhāma yathāgatam  
niścayaṃ paramaṃ kṛtvā balī balavimohitaḥ  jagadvaśaṃ hi kṛtavānrāvaṇaḥ paradarpahā  
śivājñayā ca prāptena divyāstreṇa mahaujasā  rāvaṇasya prati bhaṭo nālaṃ kaścidabhūttadā  
ityetacca samākhyātaṃ vaidyanātheśvarasya ca  māhātmyaṃ śṛṇvatāṃ pāpaṃ nṛṇāṃ bhavati bhasmasāt  
iti śrīśivamahāpurāṇe caturthyāṃ koṭirudrasaṃhitāyāṃ vaidyanātheśvarajyotirliṃgamāhātmyavarṇanaṃ nāmāṣṭāviṃśo'dhyāyaḥ  
sūta uvāca  athātaḥ saṃpravakṣyāmi nāgeśākhyaṃ parātmanaḥ  jyotīrūpaṃ yathā jātaṃ paramaṃ liṃgamuttamam  
dārukā rākṣasī kācitpārvatī varadarpitā  dārukaśca patistasyā babhūva balavattaraḥ  
bahubhī rākṣasaistatra cakāra kadanaṃ satām  yajñadhvaṃsaṃ ca lokānāṃ dharmadhvaṃsaṃ tadākarot  
paścime sāgare tasya vanaṃ sarvasamṛddhimat  yojanānāṃ ṣoḍaśabhirvistṛtaṃ sarvato diśam  
dārukā svavilāsārthaṃ yatra gacchati tadvanam  bhūmyā ca tarubhistatra sarvopakaraṇairyutam  
dārukāyai dadau devī tadvanasyāvalokanam  prayāti tadvanaṃ sā hi patyā saha yadṛcchayā  
tatra sthitvā tadā sopi sarveṣāṃ ca bhayaṃ dadau  dāruko rākṣasaḥ patnyā tayā dārukayā saha  
te sarve pīḍitā lokā aurvasya śaraṇaṃ yayuḥ  natvā prītyā viśeṣeṇa tamūcurnatamastakāḥ  
lokā ūcuḥ  maharṣe śaraṇaṃ dehi no cedduṣṭaiśca māritāḥ  sarvaṃ kartuṃ samarthosi tejasā dīptimānasi  
pṛthvyāṃ na vartate kaścittvāṃ vinā śaraṇaṃ ca naḥ  yāmo yasya samīpe tu sthitvā sukhamavāpnumaḥ  
tvāṃ dṛṣṭvā rāśrasāssarve palā yaṃte vidūrataḥ  tvayi śaivaṃ sadā tejo vibhāti jvalano yathā  
sūta uvāca  ityevaṃ prārthito lokairaurvo hi munisattamaḥ  śocamānaḥ śaraṇyaśca rakṣāyai hi vaco'bravīt  
aurva uvāca  pṛthivyāṃ yadi rakṣāṃsi hiṃsyurvai prāṇinastadā  svayaṃ prāṇairviyujyeyū rākṣasā balavattarāḥ  
yadā yajñā na hanyeraṃstadā prāṇairviyojitāḥ  bhavaṃtu rākṣasāssarve satyametanmayocyate  
sūta uvāca  ityuktvā vacanaṃ tebhyassamāśvāsya prajāḥ punaḥ  tapaścakāra vividhamaurvo lokasukhāvahaḥ  
devāstadā te vijñāya śāpasya kāraṇaṃ hi tat  yuddhāya ca samudyogaṃ cakrurdevāribhissaha  
sarvaiścaiva prayatnaiśca nānāyudhadharāssurāḥ  sarve śakrādayastatra yuddhārthaṃ samupāgatāḥ  
tāndṛṣṭvā rākṣasāstatra vicāre tatparāḥ punaḥ  babhūvuste'khilā duṣṭā mitho ye yatra saṃsthitāḥ  
rākṣasā ūcuḥ  kiṃ kartavyaṃ kva gaṃtavyaṃ saṃkaṭaṃ samupāgatāḥ  yuddhyate mriyate caiva yuddhyate na vihanyate  
tathaiva sthīyate cedvai bhakṣyate kiṃ parasparam  duḥkhaṃ hi sarvathā jātaṃ ka enaṃ vinivārayet  
sūta uvāca  vicāryeti ca te tatra dārukādyāśca rākṣasāḥ  upāyaṃ na vijānanto duḥkhaṃ prāptāssadā hi vai  
dārukā rākṣasī cāpi jñātvā duḥkhaṃ samāgatam  bhavānyāśca varaṃ tañca kathayāmāsa sā tadā  
dārukovāca  mayā hyārādhitā pūrvaṃ bhavapatnī varaṃ dadau  vanaṃ gaccha nijaiḥ sārdhaṃ yatra gaṃtuṃ tvamicchasi  
tadvaraśca mayā prāptaḥ kathaṃ duḥkhaṃ viṣahyate  jalaṃ vanaṃ ca nītvā vai sukhaṃ stheyaṃ tu rākṣasaiḥ  
bhūta uvāca  tasyāstadvacanaṃ śrutvā rākṣasyā harṣamāgatāḥ  ucussarve mithaste hi rākṣasā nirbhayāstadā  
dhanyeyaṃ kṛtakṛtyeyaṃ rājñyā vai jīvitāssvayam  natvā tasyai ca tatsarvaṃ kathayāmāsurādarāt  
yadi gaṃtuṃ bhavecchaktirgamyatāṃ kiṃ vicāryate  tatra gatvā jale devi sukhaṃ sthāsyāma nityaśaḥ  
etasminnaṃtare lokā devaissārddhaṃ samāgatāḥ  yuddhāya vividhairduḥkhaiḥ pīḍitā rākṣasaiḥ purā  
pīḍitāśca tadā tasyā bhavānyā balamāśritāḥ  samagraṃ nagaraṃ nītvā jalasthalasamanvitam  
jayajayeti devyāstu stutimuccārya rākṣasī  tata uḍḍīyanaṃ kṛtvā sapakṣo girirāḍyathā  
samudrasya ca madhye sā saṃsthitā nirbhayā tadā  sakalaiḥ parivāraiśca mumudeti śivānugā  
tatra siṃdhau ca te sthitvā nagare ca vilāsinaḥ  rākṣasāśca sukhaṃ prāpurnirbhayāśca vijahrire  
rākṣasāśca pṛthivyāṃ vai nājagmuśca kadācana  muneśśāpabhayādeva babhramuste cale tadā  
nauṣu sthitāñjanānnītvā nagare tatra tāṃstadā  cikṣipurbandhanāgāre kāṃścijjaghnustadā hi te  
yathāyathā punaḥ pīḍāṃ cakruste rākṣasāstadā  tatrasthitā bhavānyāśca varadānācca nirbhayāḥ  
yathāpūrvaṃ sthale loke bhayaṃ cāsīnnirantaram  tathā bhayaṃ jale teṣāmāsīnnityaṃ munīśvarāḥ  
kadācidrākṣasī sā ca nissṛtā nagarājjale  ruddhvā mārgaṃ sthitā lokapīḍārthaṃ dharaṇau ca hi  
etasminnaṃtare tatra nāvo bahutarāḥ śubhāḥ  āgatā bahudhā tatra sarvato lokasaṃvṛtāḥ  
tā nāvaśca tadā dṛṣṭvā harṣaṃ saṃprāpya rākṣasāḥ  drutaṃ gatvā hi tatrasthānvegātsaṃdadhrire khalāḥ  
ājagmurnagaraṃ te ca tānādāya mahābalāḥ  cikṣipurbandhanāgāre baddhvā hi nigaḍairdṛḍhaiḥ  
baddhāste nigaḍairlokā saṃsthitā baṃdhanālaye  atīva duḥkhamājagmurbhartsitāste muhurmuhuḥ  
teṣāṃ madhye ca yo'dhīśassa vaiśyassupriyābhidhaḥ  śivapriyaśśubhācāraśśaivaścāsītsadātanaḥ  
vinā ca śivapūjāṃ vai na tiṣṭhati kadācana  sarvathā śivadharmā hi bhasmarudrākṣabhūṣaṇaḥ  
yadi pūjā na jātā cenna bhunakti tadā tu saḥ  atastatrāpi vaiśyo'sau cakāra śivapūjanam  
kārāgṛhagatassopi bahūṃścāśikṣayattadā  śivamaṃtraṃ ca pūjāṃ ca pārthivīmṛṣisattamāḥ  
te sarve ca tadā tatra śivapūjāṃ svakāmadām  cakrire vidhivattatra yathādṛṣṭaṃ yathāśrutam  
kecittatra sthitā dhyāne baddhvāsanamanuttamam  mānasīṃ śivapūjāṃ ca keciccakrurmudānvitāḥ  
tadadhīśena tatraiva pratyakṣaṃ śivapūjanam  kṛtaṃ ca pārthivasyaiva vidhānena munīśvarāḥ  
anye ca ye na jānanti vidhānaṃ smaraṇaṃ param  namaśśivāya maṃtreṇa dhyāyaṃtaśśaṃkaraṃ sthitāḥ  
supriyo nāma yaścāsīdvaiśyavaryaśśivapriyaḥ  dhyāyaṃśca manasā tatra cakāra śivapūjanam  
yathoktarūpī śaṃbhuśca pratyakṣaṃ sarvamādade  sopi svayaṃ na jānāti gṛhyate na śivena vai  
evaṃ ca kriyamāṇasya vaiśyasya śivapūjanam  vyatīyustatra ṣaṇmāsā nirvighnena munīśvarāḥ  
ataḥ paraṃ ca yajjātaṃ caritaṃ śaśimaulinaḥ  tacchṛṇudhvamṛṣiśreṣṭhāḥ sāvadhānena cetasā  
iti śrīśivamahāpurāṇe caturthyāṃ koṭirudra saṃhitāyāṃ nāgeśvarajyotirliṃgamāhātmye dārukāvanarākṣasopadravavarṇanaṃnāmaikonatriṃśo'dhyāyaḥ  
sūta uvāca  kadācitsevakastasya rākṣasasya durātmanaḥ  tadagre suṃdaraṃ rūpaṃ śaṃkarasya dadarśa ha  
tasmai niveditaṃ rājñe rākṣasānāṃ yathārthakam  sarvaṃ taccaritaṃ tena sakautukamathādbhutam  
rājāpi tatra cāgatya rākṣasānāṃ sa dārukaḥ  vihvalassabalaśśīghraṃ paryapṛcchacca taṃ śivam  
dāruka uvāca  kiṃ dhyāyasi hi vaiśya tvaṃ satyaṃ vada mamāgrataḥ  evaṃ sati na mṛtyuste mama vākyaṃ ca nānyathā  
sūta uvāca  tenoktaṃ ca na jānāmi tacchrutvā kupitasya vai  rākṣasānprerayāmāsa hanyatāṃ rākṣasā ayam  
taduktāste tadā haṃtuṃ nānāyudhadharā gatāḥ  drutaṃ taṃ vaiśyaśārdūlaṃ śaṃkarāsaktacetasam  
tānāgatāṃstadā dṛṣṭvā bhayavitrastalocanaḥ  śivaṃ sasmāra suprītyā tannāmāni jagau muhuḥ  
vaiśyapatiruvāca  pāhi śaṃkara deveśa pāhi śaṃbho śiveti ca  duṣṭādasmāttrilokeśa khalahanbhaktavatsala  
sarvasvaṃ ca bhavānadya mama deva tvameva hi  tvadadhīnastvadīyo'haṃ tvatprāṇassarvadā prabho  
sūta uvāca  iti saṃprārthitaśśaṃbhurvivarānnirgatastadā  bhavanenottamenātha caturdvārayutena ca  
madhyajyotissvarūpaṃ ca śivarūpaṃ tadadbhutam  parivārasamāyuktaṃ dṛṣṭvā cāpūjayatsa vai  
pūjitaśca tadā śaṃbhuḥ prasanno hyabhavatsvayam  astraṃ pāśupataṃ nāma dattvā rākṣasapuṃgavān  
jaghāna sopakaraṇāṃstānsarvānsagaṇāndrutam  arakṣacca svabhaktaṃ vai duṣṭahā sa hi śaṃkaraḥ  
sarvāṃstāṃśca tadā hatvā varaṃ prādādvanasya ca  atyadbhutakaraśśaṃbhussvalīlāttasuvigrahaḥ  
asminvane sadā varṇadharmā vai saṃbhavaṃtu ca  brāhmaṇakṣatriyaviśāṃ śūdrāṇāṃ hi tathaiva ca  
bhavatvatra muniśreṣṭhāstāmasā na kadācana  śivadharmapravaktāraśśivadharmapravartakāḥ  
sūta uvāca  etasminsamaye sā vai rākṣasī dārukāhvayā  devyāḥ stutiṃ cakārāsau pārvatyā dīnamānasā  
prasannā ca tadā devī kiṃ karomītyuvāca hi  sāpyuvāca punastatra vaṃśo me rakṣyatāṃ tvayā  
rakṣayiṣyāmi te vaṃśaṃ satyaṃ ca kathyate mayā  ityuktvā ca śivenaiva vigrahaṃ sā cakāra ha  
śivopi kupitāṃ devīṃ dṛṣṭvā varavaśaḥ prabhuḥ  pratyuvāceti suprītyā yathecchasi tathā kuru  
sūt uvāca  iti śrutvā vacastasya svapateśśaṃkarasya vai  suprasannā vihasyāśu pārvatī vākyamabravīt  
pārvatyuvāca  bhavadīyaṃ vacastathyaṃ yugāṃte saṃbhaviṣyati  tāvacca tāmasī sṛṣṭirbhavatviti mataṃ mama  
anyathā pralayassyādvai satyaṃ me vyāhṛtaṃ śiva  pramāṇīkriyatāṃ nātha tvadīyāsmi tvadāśrayā  
iyaṃ ca dārukā devī rākṣasī śaktikā mama  baliṣṭhā rākṣasīnāṃ ca rakṣorājyaṃ praśāstu ca  
imā rākṣasapatnyastu prasaviṣyaṃti putrakān  te sarve militāścaiva vane vāsāya me matāḥ  
sūta uvāca  ityevaṃ vacanaṃ śrutvā pārvatyāssvastriyāḥ prabhuḥ  prasannamānaso bhūtvā śaṃkaro vākyamabravīt  
śaṅkara uvāca  iti bravīṣi tvaṃ vai cecchṛṇu madvacanaṃ priye  sthāsyāmyasminvane prītyā bhaktānāṃ pālanāya ca  
atra me varṇadharmastho darśanaṃ prītisaṃyutam  kariṣyati ca yo vai sa cakravartī bhaviṣyati  
anyathā kaliparyāye satyasyādau nṛpeśvara  mahāsenasuto yo vai vīraseneti viśrutaḥ  
sa me bhaktyātivikrāṃto darśanaṃ me kariṣyati  darśanaṃ me sa kṛtvaiva cakravartī bhaviṣyati  
sūta uvāca  ityevaṃ daṃpatī tau ca kṛtvā hāsyaṃ parasparam  sthitau tatra svayaṃ sākṣānmahattvakārakau dvijāḥ  
jyotirliṃgasvarūpo hi nāmnā nāgeśvaraśśivaḥ  nāgeśvarī śivā devī babhūva ca satāṃ priyau  
ṛṣaya ūcuḥ  vīrasenaḥ kathaṃ tatra yāsyate dārukāvane  kathamarciṣyati śivaṃ tvaṃ tadvada mahāmate  
sūta uvāca  niṣadhe suṃdare deśe kṣatriyāṇāṃ kule ca saḥ  mahāsenasuto vīrasenaścaiva śivapriyaḥ  
pārthiveśārcanaṃ kṛtvā tapaḥ paramaduṣkaram  cakāra vīraseno vai varṣāṇāṃ dvādaśāvadhiḥ  
tataḥ prasanno deveśaḥ pratyakṣaṃ prāha śaṃkaraḥ  kāṣṭhasya matsyikāṃ kṛtvā trapudhātu vilepanām  
vidhāya yogamāyāṃ ca dāsyāmi vīrasenaka  tāṃ gṛhītvā praviśyaitaṃ nṛbhissaha vrajādhunā  
tatastvaṃ tatra gatvā ca vivare ca kṛte mayā  praviśya ca tadā pūjāṃ kṛtvā nāgeśvarasya ca  
tataḥ pāśupataṃ prāpya hatvā ca rākṣasīmukhān  mayi dṛṣṭe tadā kiṃcinnyūnaṃ te na bhaviṣyati  
pārvatyāśca balaṃ caiva saṃpūrṇaṃ vai bhaviṣyati  anye ca mleccharūpā ye bhaviṣyaṃti vane śubhāḥ  
sūta uvāca  ityuktvā śaṃkarastatra vīrasenaṃ hi duḥkhaha  kṛtvā kṛpāṃ ca mahatīṃ tatraivāṃtarddadhe prabhuḥ  
iti dattavarasso'pi śivena paramātmanā  śaktassa vai tadā kartuṃ saṃbabhūva na saṃśayaḥ  
evaṃ nāgeśvaro deva utpanno jyotiṣāṃ patiḥ  liṃgarūpastrilokasya sarvakāmapradassadā  
etadyaśśṛṇuyānnityaṃ nāgeśodbhavamādarāt  sarvānkāmāniyāddhīmānmahāpātakanāśanān  
iti śrīśivamahāpurāṇe caturthyāṃ koṭirudrasaṃhitāyāṃ nāgeśvarajyotirliṃgodbhavamāhātmyavarṇanaṃ nāma triṃśo'dhyāyaḥ  
sūta uvāca  ataḥ paraṃ pravakṣyāmi liṃgaṃ rāmeśvarābhidham  utpannaṃ ca yathā pūrvamṛṣayaśśṛṇutādarāt  
purā viṣṇuḥ pṛthivyāṃ cāvatatāra satāṃ priyaḥ  
tatra sītā hṛtā viprā rāvaṇenorumāyinā  prāpitā svagṛhaṃ sā hi laṃkāyāṃ janakātmajā  
anveṣaṇaparastasyāḥ kiṣkindhākhyāṃ purīmagāt  sugrīvahitakṛdbhūtvā vālinaṃ saṃjaghāna ha  
tatra sthitvā kiyatkālaṃ tadanveṣaṇatatparaḥ  sugrīvādyairlakṣmaṇena vicāraṃ kṛtavānsa vai  
kapīnsaṃpreṣayāmāsa caturdikṣu nṛpātmajaḥ  hanumatpramukhānrāmastadanveṣaṇahetave  
atha jñātvā gatāṃ laṃkāṃ sītāṃ kapivarānanāt  sītācūḍāmaṇiṃ prāpya mumude so'ti rāghavaḥ  
sakapīśastadā rāmo lakṣmaṇena yuto dvijāḥ  sugrīvapramukhaiḥ puṇyairvānarairbalavattaraiḥ  
padmairaṣṭādaśākhyaiśca yayau tīraṃ payonidheḥ  dakṣiṇe sāgare yo vai dṛśyate lavaṇākaraḥ  
tatrāgatya svayaṃ rāmo velāyāṃ saṃsthito hi saḥ  vānaraissevyamānastu lakṣmaṇena śivapriyaḥ  
hā jānaki kuto yātā kadā ceyaṃ miliṣyati  agādhassāgaraścaivātāryā senā ca vānarī  
rākṣaso giridharttā ca mahābalaparākramaḥ  laṃkākhyo durgamo durga iṃdrajittanayosya vai  
ityevaṃ sa vicāryaiva taṭe sthitvā salakṣmaṇaḥ  āśvāsito vanaukobhiraṃgadādipurassaraiḥ  
etasminnaṃtare tatra rāghavaśśaivasattamaḥ  uvāca bhrātaraṃ prītyā jalārthī lakṣmaṇābhidham  
rāma uvāca  bhrātarlakṣmaṇa vīreśāhaṃ jalārthī pipāsitaḥ  tadānaya drutaṃ pātho vānaraiḥ kaiścideva hi  
sūta uvāca  tacchrutvā vānarāstatra hyadhāvaṃta diśo daśa  nītvā jalaṃ ca te procuḥ praṇipatya puraḥ sthitāḥ  
vānarā ūcuḥ  jalaṃ ca gṛhyatāṃ svāminnānītaṃ tattvadājñayā  mahottamaṃ ca susvādu śītalaṃ prāṇatarpaṇam  
sūta uvāca  suprasannataro bhūtvā kṛpādṛṣṭyā vilokya tān  tacchrutvā rāmacandro'sau svayaṃ jagrāha tajjalam  
sa śaivastajjalaṃ nītvā pātumārabdhavānyadā  tadā ca smaraṇaṃ jātamitthamasya śivecchayā  
na kṛtaṃ darśanaṃ śaṃbhorgṛhyate ca jalaṃ katham  svasvāminaḥ pareśasya sarvānaṃdapradasya vai  
ityuktvā ca jalaṃ pītaṃ tadā raghuvareṇa ca  paścācca pārthivīṃ pūjāṃ cakāra raghunaṃdanaḥ  
āvāhanādikāṃścaiva hyupacārānprakalpya vai  vidhivatṣoḍaśa prītyā devamānarca śaṅkaram  
praṇipātaisstavairdivyaiśśivaṃ saṃtoṣya yatnataḥ  prārthayāmāsa sadbhaktyā sa rāmaśśaṃkaraṃ mudā  
rāma uvāca  svāmiñchaṃbho mahādeva sarvadā bhaktavatsala  pāhi māṃ śaraṇāpannaṃ tvadbhaktaṃ dīnamānasam  
etajjalamagādhaṃ ca vāridherbhavatāraṇa  rāvaṇākhyo mahāvīro rākṣaso balavattaraḥ  
vānarāṇāṃ balaṃ hyetaccaṃcalaṃ yuddhasādhanam  mamakāryaṃ kathaṃ siddhaṃ bhaviṣyati priyāptaye  
tasmindeva tvayā kāryaṃ sāhāyyaṃ mama suvrata  sāhāyyaṃ te vinā nātha mama kāryyaṃ hi durlabham  
tvadīyo rāvaṇo'pīha durjjayassarvathākhilaiḥ  tvaddattavaradṛptaśca mahāvīrastrilokajit  
apyahaṃ tava dāso'smi tvadadhīnaśca sarvathā  vicāryeti tvayā kāryaḥ pakṣapātassadāśiva  
sūta uvāca  ityevaṃ sa ca saṃprārthya namaskṛtya punaḥpunaḥ  tadā jayajayetyuccairuddhoṣaiśśaṃkareti ca  
iti stutvā śivaṃ tatra maṃtradhyānaparāyaṇaḥ  punaḥ pūjāṃ tataḥ kṛtvā svāmyagre sa nanarta ha  
premī viklinnahṛdayo gallanādaṃ yadākarot  tadā ca śaṃkaro devassuprasanno babhūva ha  
sāṃgassaparivāraśca jyotīrūpo maheśvaraḥ  yathoktarūpamamalaṃ kṛtvāvirabhavaddrutam  
tatassaṃtuṣṭahṛdayo rāmabhaktyā maheśvaraḥ  śivamastu varaṃ brūhi rāmeti sa tadābravīt  
tadrūpaṃ ca tadā dṛṣṭvā sarve pūtāstatassvayam  kṛtavānrāghavaḥ pūjāṃ śivadharmaparāyaṇaḥ  
stutiṃ ca vividhāṃ kṛtvā praṇipatya śivaṃ mudā  jayaṃ ca prārthayāmāsa rāvaṇājau tadātmanaḥ  
tataḥ prasannahṛdayo rāmabhaktyā maheśvaraḥ  jayostu te mahārāja prītyā sa punarabravīt  
śivadattaṃ jayaṃ prāpya hyanujñāṃ samavāpya ca  punaśca prārthayāmāsa sāṃjalirnatamastakaḥ  
 rāma uvāca  tvayā stheyamiha svāmiṃllokānāṃ pāvanāya ca  pareṣāmupakārārthaṃ yadi tuṣṭo'si śaṃkara  
 sūta uvāca  ityuktastu śivastatra liṃgarūpo'bhavattadā  rāmeśvaraśca nāmnā vai prasiddho jagatītale  
rāmastu tatprabhāvādvai sindhumuttīrya cāṃjasā  rāvaṇādīnnihatyāśu rākṣasānprāpa tāṃ priyām  
rāmeśvarasya mahimādbhuto'bhūdbhuvi cātulaḥ  bhuktimuktipradaścaiva sarvadā bhaktakāmadaḥ  
divyagaṃgājalenaiva snāpayiṣyati yaśśivam  rāmeśvaraṃ ca sadbhaktyā sa jīvanmukta eva hi  
iha bhuktvākhilānbhogāndevānāṃ durlabhānapi  aṃte prāpya paraṃ jñānaṃ kaivalyaṃ prāpnuyāddhruvam  
iti vaśca samākhyātaṃ jyotirligaṃ śivasya tu  rāmeśvarābhidhaṃ divyaṃ śṛṇvatāṃ pāpahārakam  
iti śrīśivamahāpurāṇe caturthyāṃ koṭirudrasaṃtāyāṃ rāmeśvaramāhātmyavarṇanaṃ nāmaikatriṃśo'dhyāyaḥ  
 sūta uvāca  ataḥ paraṃ ca ghuśmeśaṃ jyotirliṃgamudāhṛtam  tasyaiva ca sumāhātmyaṃ śrūyatāmṛṣisattamaḥ  
dakṣiṇasyāṃ diśi śreṣṭho girirdeveti saṃjñakaḥ  mahāśobhānvito nityaṃ rājate'dbhuta darśanaḥ  
tasyaiva nikaṭe kaścidbhāradvājakulodbhavaḥ  sudharmā nāma vipraśca nyavasadbrahmavittamaḥ  
tasya priyā sudehā ca śivadharmaparāyaṇaḥ  patisevāparā nityaṃ gṛhakarmavicakṣaṇā  
sudharmā ca dvijaśreṣṭho devatātithipūjakaḥ  vedamārgaparo nityamagni sevāparāyaṇaḥ  
trikālasaṃdhyayā yuktassūryyarūpasamadyutiḥ  śiṣyāṇāṃ pāṭhakaścaiva vedaśāstravicakṣaṇaḥ  
dhanavāṃśca paro dātā saujanyaguṇabhājanaḥ  śivakarmarato nityaṃ śaivaśśaivajanapriyaḥ  
āyurbahu vyatīyāya tasya dharmaṃ prakurvataḥ  putraśca nābhavattasya ṛtuḥ syādaphalaḥ striyāḥ  
tena duḥkhaṃ kṛtaṃ naiva vastujñānapareṇa hi  ātmanastārakaścātmā hyātmanaḥ pāvanaśca saḥ  
ityevaṃ mānasaṃ dhṛtvā duḥkhaṃ na kṛtavānstadā  sudehā ca tadā duḥkhaṃ cakāra putrasambhavam  
nityaṃ ca svāminaṃ sā vai prārthayadyatnasādhane  putrotpādanahetośca sarvavidyāviśāradam  
so'pi striyaṃ tadā bhartsya kiṃ putraśca kariṣyati  kā mātā kaḥ pitā putraḥ ko baṃdhuśca priyaśca kaḥ  
sarvaṃ svārthaparaṃ devi trilokyāṃ nātra saṃśayaḥ  jānīhi tvaṃ viśeṣeṇa buddhyā śokaṃ na vai kuru  
tasmāddevi tvayā duḥkhaṃ tyajanīyaṃ suniścitam  nityaṃ mahyaṃ tvayā naiva kathanīyaṃ śubhavrate  
evaṃ tāṃ sannivāryyaiva bhagavaddharmatatparaḥ  āsītparamasaṃtuṣṭo dvandvaduḥkhaṃ samatyajat  
kadācicca sudehā vai gehe ca sahavāsinaḥ  jagāma priyagoṣṭhyarthaṃ vivādastatra saṃgataḥ  
tatpatnī strīsvabhāvācca bhartsitā sā tayā tadā  uktā ceti duruktyā vai sudehā viprakāminī  
dvijapatnyuvāca  aputriṇi kathaṃ garvaṃ kuruṣe putriṇī hyaham  maddhanaṃ bhokṣyate putro dhanaṃ te kaśca bhokṣyate  
nūnaṃ hariṣyate rājā tvaddhanaṃ nātra saṃśayaḥ  dhigdhiktvāṃ te dhanaṃ dhikca dhikte mānaṃ hi vandhyake  
 sūta uvāca  bhartsitā tābhiriti sā gṛhamāgatya duḥkhitā  svāmine kathayāmāsa taduktaṃ sarvamādarāt  
brāhmaṇo'pi tadā duḥkhaṃ na cakāra subuddhimān  kathitaṃ kathyatāmeva yadbhāvi tadbhavetpriye  
ityevaṃ ca tadā tena hyāśvastāpi punaḥ punaḥ  na tadā sātyajadduḥkhaṃ hyāgrahaṃ kṛtavatyasau  
sudehovāca  yathā tathā tvayā putrassamutpādyaḥ priyo'si me  tyakṣāmi hyanyathāhaṃ ca dehaṃ dehabhṛtāṃ vara  
sūta uvāca  evamuktaṃ tayā śrutvā sudharmā brāhmaṇottamaḥ  śivaṃ sasmāra manasā tadāgrahanipīḍitaḥ  
agneragre'kṣipatpuṣpadvayaṃ vipro hyataṃdritaḥ  manasā dakṣiṇaṃ puṣpaṃ tanmene putrakāmadam  
evaṃ kṛtvā paṇaṃ patnīmuvāca brāhmaṇassa ca  anayorgrāhyamekaṃ te puṣpaṃ putra phalāptaye  
tayā ca manasā dhṛtvā putraścaiva bhavenmama  tadā ca svāminā yacca dhṛtaṃ puṣpaṃ sametu mām  
ityuktvā ca tayā tatra namaskṛtya śivaṃ tadā  natvā cāgniṃ punaḥ prārthya gṛhītaṃ puṣpamekakam  
svāminā ciṃtitaṃ yacca tadgṛhītaṃ tayā na hi  sudehayā vimohena śivecchāsaṃbhavena vai  
taddṛṣṭvā puruṣaścaiva niśvāsaṃ paryamocayat  smṛtvā śivapadāṃbhojamuvāca nijakāminīm  
sudharmovāca  nirmitaṃ ceśvareṇaiva kathaṃ caivānyathā bhavet  āśāṃ tyaja priye tvaṃ ca paricaryyāṃ kuru prabhoḥ  
ityuktvā tu svayaṃ vipra āśāṃ parivihāya ca  dharmakāryaratasso'bhūcchaṃkaradhyānatatparaḥ  
sā sudehāgrahaṃ naiva mumocātmajakāmyayā  pratyuvāca patiṃ premṇā sāṃjalirnatamastakā  
sudehovāca  mayi putro na cāstvanyā patnīṃ kuru madājñayā  tasyāṃ nūnaṃ sutaścaiva bhaviṣyati na saṃśayaḥ  
sūta uvāca  tadaiva prathito vai sa brahmaṇaśśaivasattamaḥ  uvāca svapriyāṃ tāṃ ca sudehāṃ dharma tatparaḥ  
sudharmovāca  tvadīyaṃ ca madīyaṃ ca sarvaṃ duḥkhaṃ gataṃ dhruvam  tasmāttvaṃ dharmavighnaṃ ca priyo mā kuru sāṃpratam  
sūta uvāca  ityevaṃ vāritā sā ca svāmātuḥ putrikāṃ tadā  gṛhamānīya bhartāraṃ vṛṇu tvenāmidaṃ jagau  
sudharmovāca  idānīṃ vadasi tvaṃ ca matpriyeyaṃ tataḥ punaḥ  putrasūśca yadā syādvai tadā sparddhāṃ kariṣyasi  
sūta uvāca  ityuktvā tena patinā sā sudehā ca tatpriyā  punaḥ prāha karau baddhvā sudharmāṇaṃ patiṃ dvijāḥ  
nāhaṃ sparddhāṃ bhaginyā vai kariṣye dvijasattama  upayacchasva putrārthamimāmājñāpayāmi ca  
ityevaṃ prārthitasso'pi sudharmā priyayā tayā  ghuśmāṃ tāṃ samupāyaṃsta vivāhavidhinā dvijaḥ  
tatastāṃ pariṇīyātha prārthayāmāsa tāṃ dvijaḥ  tvadīyeyaṃ kaniṣṭhā hi sadā poṣyānaghe priye  
uktaiva sa ca dharmātmā sudharmā śaivasattamaḥ  yathāyogyaṃ cakārāśu dharmasaṃgrahamātmanaḥ  
sā cāpi mātṛputrīṃ tāṃ dāsīvatparyavarttata  parityajya virodhaṃ hi pupoṣāharniśaṃ priyā  
kaniṣṭhā caiva yā patnī svasranujñāmavāpya ca  pārthivānsā cakārāśu śriyamekottaraṃ śatam  
vidhānapūrvakaṃ ghuṣmā sopacārasamanvitam  kṛtvā tānprākṣipattatra taḍāge nikaṭasthite  
evaṃ nityaṃ sā cakāra śivapūjāṃ svakāmadām  visṛjya punarāvāhya tatsaparyyāvidhānataḥ  
kurvantyā nityamevaṃ hi tasyāśśaṃkarapūjanam  lakṣasaṃkhyābhavatpūrṇā sarvakāmaphalapradā  
kṛpayā śaṃkarasyaiva tasyāḥ putro vyajāyata  sundarassubhagaścaiva kalyāṇaguṇabhājam  
taṃ dṛṣṭvā paramaprītaḥ sa vipro dharmavittamaḥ  anāsaktassukhaṃ bheje jñānadharmaparāyaṇaḥ  
sudehā tāvadasyāstu sparddhāmugrāṃ cakāra sā  prathamaṃ śītalaṃ tasyā hṛdayaṃ hyasivatpunaḥ  
tataḥ paraṃ ca yajjātaṃ kutsitaṃ karma duḥkhadam  sāvadhānena manasā śrūyatāṃ tanmunīśvarā  
iti śrīśivamahāpurāṇe caturthyāṃ koṭirudrasaṃhitāyāṃ ghuśmeśvaramāhātmye sudehāsudharmacaritavarṇanaṃ nāma dvātriṃśo'dhyāyaḥ  
sūta uvāca  putraṃ dṛṣṭvā kaniṣṭhāyā jyeṣṭhā duḥkhamupāgatā  virodhaṃ sā cakārāśu na sahaṃtī ca tatsukham  
sarve putraprasūtiṃ tāṃ praśaśaṃsurnirantaram  tayā tatsahyate na sma śiśo rūpādikaṃ tathā  
supriyaṃ tanayaṃ taṃ ca pitrossadguṇabhājanam  dṛṣṭvā'bhavattadā tasyā hṛdayaṃ taptamagnivat  
etasminnaṃtare viprāḥ kanyāṃ dātuṃ samāgatāḥ  vivāhaṃ tasya tatraiva cakāra vidhivacca saḥ  
sudharmā ghuśmayā sārddhamānandaṃ paramaṃ gataḥ  sarve saṃbaṃdhinastasyāṃ ghuśmāyāṃ mānamādadhuḥ  
taṃ dṛṣṭvā sā sudehā hi manasi jvalitā tadā  atyantaṃ duḥkhamāpannā hā hatāsmīti vādinī  
sudharmmā gṛhamāgatya vadhūṃ putraṃ vivāhitam  utsāhaṃ darśayāmāsa priyābhyāṃ harṣayanniva  
abhavaddharṣitā ghuṣmā sudehā duḥkhamāgatā  na sahaṃtī sukhaṃ tacca duḥkhaṃ kṛtvāpatadbhuvi  
ghuśmā'vadadvadhūputrau tvadīyau na madīyakau  vadhūḥ putraśca tāṃ prītyā prasūṃ śvaśramamanyata  
bharttā priyāṃ tāṃ jyeṣṭhāṃ ca mene naiva kaniṣṭhikām  tathāpi sā tadā jyeṣṭhā svāntarmalavatī hyabhūt  
ekasmindivase jyeṣṭhā sā sudehā ca duḥkhinī  hṛdaye saṃcicinteti duḥkhaśāṃtiḥ kathaṃ bhavet  
sudehovāca  madīyo hṛdayāgniśca ghuśmānetrajalena vai  bhaviṣyati dhruvaṃ śāṃto nānyathā duḥkhajena hi  
ato'haṃ mārayāmyadya tatputraṃ priyavādinam  agre bhāvi bhavedevaṃ niścayaḥ paramo mama  
sūta uvāca  kadaryyāṇāṃ vicāraśca kṛtyākṛtye bhavennahi  kaṭhoraḥ prāyaśo viprāḥ sāpatno bhāva ātmahā  
ekasmindivase jyeṣṭhā suptaṃ putraṃ vadhūyutam  cicchide niśi cāṃgeṣu gṛhītvā churikāṃ ca sā  
sarvāṃgaṃ khaṇḍayāmāsa rātrau ghuśmāsutasya sā  nītvā sarasi tatraivākṣipaddṛptā mahābalā  
yatra kṣiptāni liṃgāni ghuśmayā nityameva hi  tatra kṣiptvā samāyātā suṣvāpa sukhamāgatā  
prātaścaiva samutthāya ghuśmā nityaṃ tathākarot  sudharmā ca svayaṃ śreṣṭho nityakarma samācarat  
etasminnaṃtare sā ca jyeṣṭhā kāryaṃ gṛhasya vai  cakārānandasaṃyuktā suśāṃtahṛdayānalā  
prātaḥkāle samutthāya vadhūśśayyāṃ vilokya sā  rudhirārdrāṃ dehakhaṃḍairyuktāṃ duḥkhamupāgatā  
śvaśrūṃ nivedayāmāsa putraste ca kuto gataḥ  śayyā ca rudhirārdrā vai dṛśyaṃte dehakhaṃḍakāḥ  
hā hatāsmi kṛtaṃ kena duṣṭaṃ karma śucivrate  ityuccārya rurodātivividhaṃ tatpriyā ca sā  
jyeṣṭhā duḥkhaṃ tadāpannā hā hatāsmi kileti ca  bahirduḥkhaṃ cakārāsau manasā harṣasaṃyutā  
ghuśmā cāpi tadā tasyā vadhvā dukhaṃ niśamya sā  na cacāla vratāttasmānnityapārthivapūjanāt  
manaścaivotsukaṃ naiva jātaṃ tasyā manāgapi  bhartāpi ca tathaivāsīdyāvadvratavidhirbhavet  
madhyāhne pūjanāṃte ca dṛṣṭvā śayyāṃ bhayāvahām  tathāpi na tadā kiñcitkṛtaṃ duḥkhaṃ hi ghuśmayā  
yenaiva cārpitaścāyaṃ sa vai rakṣāṃ kariṣyati  bhaktapriyassa vikhyātaḥ kālakālassatāṃ gatiḥ  
yadi no rakṣitā śaṃbhurīśvaraḥ prabhurekalaḥ  mālākāra ivāsau yānyuṅkte tānviyunakti ca  
adya me ciṃtayā kiṃ syāditi tattvaṃ vicārya sā  na cakāra tadā duḥkhaṃ śive dhairyaṃ samāgatā  
pārthivāṃśca gṛhītvā sā pūrvavatsvasthamānasā  śaṃbhornāmānyuccaraṃtī jagāma sarasastaṭe  
kṣiptvā ca pārthivāṃstatra parāvarttata sā yadā  tadā putrastaḍāgastho dṛśyate sma taṭe tayā  
putra uvāca  mātarehi miliṣyāmi mṛto'haṃ jīvito'dhunā  tava puṇyaprabhāvāddhi kṛpayā śaṃkarasya vai  
 sūta uvāca  jīvitaṃ taṃ sutaṃ dṛṣṭvā ghuṣmā sā tatprasūrdvijāḥ  prahṛṣṭvā nābhavattatra duḥkhitā na yathā purā  
etasminsamaye tatra svāvirāsīcchivo drutam  jyotirūpo maheśaśca saṃtuṣṭaḥ pratyuvāca ha  
śiva uvāca  prasanno'smi varaṃ brūhi duṣṭayā mārito hyayam  enāṃ ca mārayiṣyāmi triśūlena varānane  
 sūta uvāca  purā tadā varaṃ vavre supraṇamya śivaṃ natā  rakṣaṇīyā tvayā nātha sudeheyaṃ svasā mama  
śiva uvāca  apakāraḥ kṛtastasyāmupakāraḥ kathaṃ tvayā  kriyate hananīyā ca sudehā duṣṭakāriṇī  
ghuśmovāca  tava darśanamātreṇa pātakaṃ naiva tiṣṭhati  idānīṃ tvāṃ ca vai dṛṣṭvā tatpāpaṃ bhasmatāṃ vrajet  
apakāreṣu yaścaiva hyupakāraṃ karoti ca  tasya darśanamātreṇa pāpaṃ dūrataraṃ vrajet  
iti śrutaṃ mayā deva bhagavadvākyamadbhutam  tasmāccaivaṃ kṛtaṃ yena kriyatāṃ ca sadāśiva  
sūta uvāca  ityuktastu tayā tatra prasanno'tyabhavatpunaḥ  maheśvaraḥ kṛpāsiṃdhuḥ samūce bhaktavatsalaḥ  
śiva uvāca  anyadvaraṃ brūhi ghuśme dadāmi ca hitaṃ tava  tvadbhaktyā suprasanno'smi nirvikārasvabhāvataḥ  
sūta uvāca  sovāca tadvacaśśrutvā yadi deyo varastvayā  lokānāṃ caiva rakṣārthamatra stheyaṃ madākhyayā  
tadovāca śivastatra suprasanno maheśvaraḥ  sthāsye'tra tava nāmnāhaṃ ghuśmeśākhyassukhapradaḥ  
ghuśmeśākhyaṃ suprasiddhaṃ liṃgaṃ me jāyatāṃ śubham  idaṃ sarastu liṃgānāmālayaṃ jāyatāṃ sadā  
tasmācchivālayaṃ nāma prasiddhaṃ bhuvanatraye  sarvakāmapradaṃ hyetaddarśanātsyātsadā saraḥ  
tava vaṃśe śataṃ caikaṃ puruṣāvadhi suvrate  īdṛśāḥ putrakāḥ śreṣṭhā bhaviṣyaṃti na saṃśayaḥ  
sustrīkāssudhanāścaiva svāyuṣyāśca vicakṣaṇāḥ  vidyāvaṃto hyudārāśca bhuktimuktiphalāptaye  
śatamekottaraṃ caiva bhaviṣyaṃti guṇādhikāḥ  īdṛśo vaṃśavistāro bhaviṣyati suśobhanaḥ  
sūta uvāca  ityuktvā ca śivastatra liṃgarūpo'bhavattadā  ghuśmeśo nāma vikhyātaḥ saraścaiva śivālayam  
sudharmā sa ca ghuśmā ca sudehā ca samāgatāḥ  pradakṣiṇaṃ śivasyāśu śatamekottaraṃ dadhuḥ  
pūjāṃ kṛtvā maheśasya militvā ca parasparam  hitvā cāṃtarmalaṃ tatra lebhire paramaṃ sukham  
putraṃ dṛṣṭvā sudehā sā jīvitaṃ lajjitābhavat  tau kṣamāpyācaradviprā nijapāpāpahaṃ vratam  
ghuśmeśākhyamidaṃ liṃgamitthaṃ jātaṃ munīśvarāḥ  taṃ dṛṣṭvā pūjayitvā hi sukhaṃ saṃvarddhate sadā  
iti vaśca samākhyātā jyotirliṃgāvalī mayā  dvādaśapramitā sarvakāmadā bhukti muktidā  
etajjyotirliṃgakathāṃ yaḥ paṭhecchṛṇuyādapi  mucyate sarvapāpebhyo bhuktiṃ muktiṃ ca viṃdati  
iti śrīśivamahāpurāṇe caturthyāṃ koṭirudrasahitāyāṃ dhuśmeśajyotirliṃgotpattimāhātmyavarṇanaṃ nāma trayastriṃśo'dhyāyaḥ  
vyāsa uvāca  iti śrutvā vacastasya sūtasya ca munīśvarāḥ  samūcustaṃ supraśasya lokānāṃ hitakāmyayā  
ṛṣaya ūcuḥ  sūta sarvaṃ vijānāsi tataḥ pṛcchāmahe vayam  harīśvarasya liṃgasya mahimānaṃ vada prabho  
cakraṃ sudarśanaṃ prāptaṃ viṣṇuneti śrutaṃ purā  tadārādhanatastāta tatkathā ca viśeṣataḥ  
sūta uvāca  śrūyatāṃ ca ṛṣiśreṣṭhā harīśvarakathā śubhā  yatassudarśanaṃ labdhaṃ viṣṇunā śaṃkarātpurā  
kasmiṃścitsamaye daityāḥ saṃjātā balavattarāḥ  lokāṃste pīḍayāmāsurdharmalopaṃ ca cakrire  
te devāḥ pīḍitā daityairmahābalaparākramaiḥ  svaṃ dukhaṃ kathayāmāsurviṣṇuṃ nirjararakṣakam  
devā ūcuḥ  kṛpāṃ kuru prabho tvaṃ ca daityaissaṃpīḍitā bhṛśam  kutra yāmaśca kiṃ kurmaśśaraṇyaṃ tvāṃ samāśritāḥ  
sūta uvāca  ityevaṃ vacanaṃ śrutvā devānāṃ duḥkhitātmanām  smṛtvā śivapadāṃbhojaṃ viṣṇurvacanamabravīta  
viṣṇuruvāca  kariṣyāmi ca vaḥ kāryyamārādhya giriśaṃ surāḥ  baliṣṭhāśśatravo hyete vijetavyāḥ prayatnataḥ  
sūta uvāca  ityuktāste surāssarve viṣṇunā prabhaviṣṇunā  matvā daityānhatānduṣṭānyayurdhāma svakaṃsvakam  
viṣṇurapyamarāṇāṃ tu jayārthamabhajacchivam  sarvāmarāṇāmadhipaṃ sarvasākṣiṇamavyayam  
gatvā kailāsanikaṭe tapastepe harissvayam  kṛtvā kuṃḍaṃ ca saṃsthāpya jātavedasamagrataḥ  
pārthivena vidhānena maṃtrairnānāvidhairapi  stotraiścaivāpyanekaiśca giriśaṃ cābhajanmudā  
kamalaissaraso jātairmānasākhyānmunīśvarāḥ  baddhvā caivāsanaṃ tatra na cacāla harissvayam  
prasādāvadhi caivātra stheyaṃ vai sarvathā mayā  ityevaṃ niścayaṃ kṛtvā samānarca śivaṃ hariḥ  
yadā naiva harastuṣṭo babhūva haraye dvijāḥ  tadā sa bhagavānviṣṇurvicāre tatparo'bhavat  
vicāryaivaṃ svamanasi sevanaṃ bahudhā kṛtam  tathāpi na harastuṣṭo babhūvotikaraḥ prabhuḥ  
tatastu vismito viṣṇurbhaktyā paramayānvitaḥ  
sahasrairnāmabhiḥ prītyā tuṣṭāva parameśvaram  
pratyekaṃ kamalaṃ tasmai nāmamaṃtramudīrya ca  pūjayāmāsa vai śaṃbhuṃ śaraṇāgatavatsalam  
parīkṣārthaṃ viṣṇubhaktestadā vai śaṃkareṇa ha  kamalānāṃ sahasrāttu hṛtamekaṃ ca nīrajam  
na jñātaṃ viṣṇunā tacca māyākāraṇamadbhutam  nyūnaṃ taccāpi sañjñāya tadanveṣaṇatatparaḥ  
babhrāma sakalāṃ pṛthvīṃ tatprītyai sudṛḍhavrataḥ  tadaprāpya viśuddhātmā netramekamudāharat  
taṃ dṛṣṭvā sa prasanno'bhūcchaṃkarassarvaduḥkhahā  āvirbabhūva tatraiva jagāda vacanaṃ harim  
śiva uvāca  prasanno'smi hare tubhyaṃ varaṃ brūhi yathepsitam  mano'bhilaṣitaṃ dadmi nādeyaṃ vidyate tava  
sūta uvāca  tacchrutvā śaṃbhuvacanaṃ keśavaḥ prītamānasaḥ  mahāharṣasamāpanno hyabravītsāṃjaliśśivam  
viṣṇuruvāca  vācyaṃ kiṃ me tvadagre vai hyantaryāmī tvamāsthitaḥ  tathāpi kathyate nātha tava śāsanagauravāt  
daityaiśca pīḍitaṃ viśvaṃ sukhaṃ no nassadā śiva  daityānhaṃtuṃ mama svāminsvāyudhaṃ na pravarttate  
kiṃ karomi kva gacchāmi nānyo me rakṣakaḥ paraḥ  ato'haṃ parameśāna śaraṇaṃ tvāṃ samāgataḥ  
sūta uvāca  ityuktvā ca namaskṛtya śivāya paramātmane  sthitaścaivāgrataśśaṃbhoḥ svayaṃ ca purupīḍitaḥ  
sūta uvāca  iti śrutvā vaco viṣṇordevadevo maheśvaraḥ  dadau tasmai svakaṃ cakraṃ tejorāśiṃ sudarśanam  
tatprāpya bhagavānviṣṇurdaityāṃstānbalavattarān  jaghāna tena cakreṇa drutaṃ sarvānvinā śramam  
jagatsvāsthyaṃ paraṃ lebhe babhūvussukhinassurāḥ  suprītaḥ svāyudhaṃ prāpya harirāsīnmahāsukhī  
ṛṣaya ūcuḥ  kiṃ tannāmasahasraṃ vai kathaya tvaṃ hi śāṃkaram  yena tuṣṭo dadau cakraṃ haraye sa maheśvaraḥ  
tanmāhātmyammama brūhi śivasaṃvādapūrvakam  kṛpālutvaṃ ca śaṃbhorhi viṣṇūpari yathātatham  
vyāsa uvāca  iti teṣāṃ vacaśśrutvā munīnāṃ bhāvitātmanām  smṛtvā śivapadāṃbhojaṃ sūto vacanamabravīt  
iti śrīśiva mahāpurāṇe caturthyāṃ koṭirudrasaṃhitāyāṃ viṣṇusudarśanacakralābhavarṇanaṃ nāma catustriṃśo'dhyāyaḥ  
sūta uvāca  śrūyatāmṛṣayaḥ śreṣṭhāḥ kathayāmi yathā śrutam  viṣṇunā prārthito yena saṃtuṣṭaḥ parameśvaraḥ  tadāhaṃ kathayāmyadya puṇyaṃ nāma sahasrakam  
śrīviṣṇuruvāca  śivo haro mṛḍo rudraḥ puṣkaraḥ puṣpalocanaḥ  arthigamyaḥ sadācāraḥ śarvaḥ śaṃbhurmaheśvaraḥ  
caṃdrāpīḍaścaṃdramaulirviśvaṃ viśvaṃbhareśvaraḥ  vedāṃtasārasaṃdohaḥ kapālī nīlalohitaḥ  
dhyānādhāro'paricchedyo gaurībharttā gaṇeśvaraḥ  aṣṭamūrtirviśvamūrtistrivargasvargasādhanaḥ  
jñānagamyo dṛḍhaprajño devadevastrilocanaḥ  vāmadevo mahādevaḥ paṭuḥ parivṛḍho dṛḍhaḥ  
viśvarūpo virūpākṣo vāgīśaḥ śucisattamaḥ  sarvapramāṇasaṃvādī vṛṣāṅko vṛṣavāhanaḥ  
īśaḥ pinākī khaṭvāṃgī citraveṣaściraṃtanaḥ  tamoharo mahāyogī goptā brahmā ca dhūrjaṭiḥ  
kālakālaḥ kṛttivāsāḥ subhagaḥ praṇavātmakaḥ  unnadhraḥ puruṣo juṣyo durvāsāḥ puraśāsanaḥ  
divyāyudhaḥ skaṃdaguruḥ parameṣṭhīḥ parātparaḥ  anādimadhyanidhano girīśo girijādhavaḥ  
kuberabaṃdhuḥ śrīkaṃṭho lokavarṇottamo mṛduḥ  samādhivedyaḥ kodaṃḍī nīlakaṃṭhaḥ parasvadhīḥ  
viśālākṣo mṛgavyādhaḥ sureśaḥ sūryatāpanaḥ  dharmadhāma kṣamākṣetraṃ bhagavānbhaganetrabhit  
ugraḥ paśupatistārkṣyaḥ priyabhaktaḥ paraṃtapaḥ  dātā dayākaro dakṣaḥ karmaṃdīḥ kāmaśāsanaḥ  
śmaśānanilayaḥ sūkṣmaḥ śmaśānastho maheśvaraḥ  lokakarttā mṛgapatirmahākarttā mahauṣadhiḥ  
uttaro gopatirgoptā jñānagamyaḥ purātanaḥ  nītiḥ sunītiḥ śuddhātmā somaḥ somarataḥ sukhī  
somapo'mṛtapaḥ saumyo mahātejā mahādyutiḥ  tejomayo'mṛtamayo'nnamayaśca sudhāpatiḥ  
ajātaśatrurālokaḥ saṃbhāvyo havyavāhanaḥ  lokakaro vedakaraḥ sūtrakāraḥ sanātanaḥ  
maharṣikapilācāryo viśvadīptistrilocanaḥ  pinākapāṇirbhūdevaḥ svastidaḥ svastikṛtsudhīḥ  
dhātṛdhāmā dhāmakaraḥ sarvagaḥ sarvagocaraḥ  brahmasṛgviśvasṛksargaḥ karṇikāraḥ priyaḥ kaviḥ  
śākho viśākho gośākhaḥ śivo bhiṣaganuttamaḥ  gaṃgāplavodako bhavyaḥ puṣkalaḥ sthapatiḥ sthiraḥ  
vijitātmā vidheyātmā bhūtavāhanasārathiḥ  sagaṇo gaṇakāyaśca sukīrticchinnasaṃśayaḥ  
kāmadevaḥ kāmapālo bhasmoddhūlitavigrahaḥ  bhasmapriyo bhasmaśāyī kāmī kāṃtaḥ kṛtāgamaḥ  
samāvarto'nivṛttātmā dharmapuṃjaḥ sadāśivaḥ  akalmaṣaśca puṇyātmā caturbāhurdurāsadaḥ  
durlabho durgamo durgaḥ sarvāyudhaviśāradaḥ  adhyātmayoganilayaḥ sutaṃtustaṃtuvardhanaḥ  
śubhāṃgo lokasāraṃgo jagadīśo janārdanaḥ  bhasmaśuddhikaro merurojasvī śuddhavigrahaḥ  
asādhyaḥ sādhusādhyaśca bhṛtyamarkaṭarūpadhṛk  hiraṇyaretāḥ paurāṇo ripujīvaharo balī  
mahāhrado mahāgartassiddhovṛṃdāravaṃditaḥ  vyāghracarmāṃbaro vyālī mahābhūto mahānidhiḥ  
amṛto'mṛvapuḥ śrīmānpāñcajanyaḥ prabhaṃjanaḥ  paṃcaviṃśatitattvasthaḥ pārijātaḥ parātparaḥ  
sulabhassuvrataśśūro vāṅmayaikanidhirnidhiḥ  varṇāśramagururvarṇī śatrujicchatrutāpanaḥ  
āśramaḥ kṣapaṇaḥ kṣāmo jñānavānacaleśvaraḥ  pramāṇabhūto durjñeyaḥ suparṇo vāyuvāhanaḥ  
dhanurdharo dhanurvedo guṇaḥ śaśiguṇākaraḥ  satyassatyaparo'dīno dharmo godharmaśāsanaḥ  
anaṃtadṛṣṭirānaṃdo daṃḍo damayitā damaḥ  abhicāryyo mahāmāyo viśvakarma viśāradaḥ  
vītarāgo vinītātmā tapasvībhūtabhāvanaḥ  unmattaveṣaḥ pracchanno jitakāmo'jitapriyaḥ  
kalyāṇaprakṛtiḥ kalpaḥ sarvalokaprajāpatiḥ  tarasvī tārako dhīmānpradhānaḥ prabhuravyayaḥ  
lokapāloṃ'tarhitātmā kalpādiḥ kamalekṣaṇaḥ  vedaśāstrārthatattvajño'niyamo niyatāśrayaḥ  
caṃdraḥ sūryaḥ śaniḥ keturvarāṃgo vidrumacchaviḥ  bhaktivaśyaḥ paraṃ brahma mṛgabāṇāparṇo'naghaḥ  
adriradryālayaḥ kāṃtaḥ paramātmā jagadguruḥ  sarvakarmālayastuṣṭo maṃgalyo maṃgalāvṛtaḥ  
mahātapā dīrghatapāḥ sthaviṣṭha sthaviro dhruvaḥ  ahaḥ saṃvatsaro vyāptiḥ pramāṇaṃ paramaṃ tapaḥ  
saṃvatsarakaro maṃtraḥ pratyayaḥ sarvatāpanaḥ  ajaḥ sarveśvarassiddho mahātejā mahābalaḥ  
yogī yogyo mahāretā siddhiḥ sarvādiragrahaḥ  vasurvasumanāḥ satyaḥ sarvapāpaharo haraḥ  
sukīrti śobhanassragvī vedāṃgo vedavinmuniḥ  bhrājiṣṇurbhojanaṃ bhoktā lokanātho durādharaḥ  
amṛtaśśāśvataśśāṃto bāṇahastaḥ pratāpavān  kamaṃḍaludharo dhanvī hyavāṅmanasagocaraḥ  
atīṃdriyo mahāmāyassarvavāsaścatuṣpathaḥ  kālayogī mahānādo mahotsāho mahābalaḥ  
mahābuddhirmahāvīryo bhūtacārī puraṃ daraḥ  niśācaraḥ pretacārī mahāśaktirmahādyutiḥ  
anirdeśyavapuḥ śrīmānsarvācāryamanogatiḥ  bahuśrutirmahāmāyo niyatātmā dhruvo'dhruvaḥ  
tejastejo dyutidharo janakaḥ sarvaśāsakaḥ  nṛtyapriyo nṛtyanityaḥ prakāśātmā prakāśakaḥ  
spaṣṭākṣaro budho maṃtraḥ samānaḥ sārasaṃplavaḥ  yugādikṛdyugāvarto gaṃbhīro vṛṣavāhanaḥ  
iṣṭo viśiṣṭaḥ śiṣṭeṣṭaḥ sulabhaḥ sāraśo dhanaḥ  tīrtharūpastīrthanāmā tīrthādṛśyastu tīrthadaḥ  
apāṃnidhiradhiṣṭhānaṃ vijayo jayakālavit  pratiṣṭhitaḥ pramāṇajño hiraṇyakavaco hariḥ  
vimocanassuragaṇo vidyeśo biṃdusaṃśrayaḥ  vātarūpo'malonmāyī vikartā gahano guhaḥ  
karaṇaṃ kāraṇaṃ kartā sarvabaṃdhavimocanaḥ  vyavasāyo vyavasthānaḥ sthānado jagadādijaḥ  
gurudo lalito'bhedo bhāvātmātmani saṃsthitaḥ  vīreśvaro vīrabhadro vīrāsanavidhirguruḥ  
vīracūḍāmaṇirvettā cidānaṃdo nadīdharaḥ  ājñādhārastriśūlī ca śipiviṣṭaḥ śivālayaḥ  
bālakhilyo mahāvīrastigmāṃśurbadhiraḥ khagaḥ  abhirāmaḥ suśaraṇaḥ subrahmaṇyaḥ sudhāpatiḥ  
maghavānkauśiko gomānvirāmaḥ sarvasādhanaḥ  lalāṭākṣo viśvadehaḥ sāraḥ saṃsāracakrabhṛt  
amoghadaṃḍī madhyastho hiraṇyo brahmavarcasaḥ  paramārthaḥ paromāyī śaṃbaro vyāghralocanaḥ  
rucirbahurucirvedyo vācaspatirahaspatiḥ  ravirvirocanaḥ skaṃdaḥ śāstā vaivasvato yamaḥ  
yuktirunnatakīrtiśca sānurāgaḥ puraṃjayaḥ  kailāsādhipatiḥ kāṃtaḥ savitā ravilocanaḥ  
viśvottamo vītabhayo viśvabharttā'nivāritaḥ  nityo niyatakalyāṇaḥ puṇyaśravaṇakīrttanaḥ  
dūraśravo viśvasaho dhyeyo duḥsvapnanāśanaḥ  uttāraṇo duṣkṛtihā vijñeyo duḥsaho'bhavaḥ  
anādirbhūrbhuvo lakṣmīḥ kirīṭī tridaśādhipaḥ  viśvagoptā viśvakarttā suvīro rucirāṃgadaḥ  
janano janajanmādiḥ prītimānnītimāndhruvaḥ  vaśiṣṭhaḥ kaśyapo bhānurbhīmo bhīmaparākramaḥ  
praṇavaḥ satpathācāro mahākośo mahādhanaḥ  janmādhipo mahā devaḥ sakalāgamapāragaḥ  
tattvaṃ tattvavidekātmā vibhurviṣṇurvibhūṣaṇaḥ  ṛṣirbrāhmaṇa aiśvaryajanmamṛtyujarātigaḥ  
paṃcayajñasamutpattirviśveśo vimalodayaḥ  ātmayoniranādyaṃto vatsalo bhaktalokadhṛk  
gāyatrīvallabhaḥ prāṃśurviśvāvāsaḥ prabhākaraḥ  śiśurgirirataḥ samrāṭ suṣeṇaḥ suraśatruhā  
anemiriṣṭanemiśca mukundo vigatajvaraḥ  svayaṃjyotirmahājyotistanujyotiracaṃcalaḥ  
piṃgalaḥ kapilaśmaśrurbhālanetrastrayītanuḥ  jñānaskaṃdo mahānītirviśvotpattirupaplavaḥ  
bhago vivasvānādityo gatapāro bṛhaspatiḥ  kalyāṇaguṇanāmā ca pāpahā puṇyadarśanaḥ  
udārakīrtirudyogī sadyogī sadasattrapaḥ  nakṣatramālī nākeśaḥ svādhiṣṭhānaḥ ṣaḍāśrayaḥ  
pavitraḥ pāpahārī ca maṇipūro nabhogatiḥ  hṛtpuṃḍarīkamāsīnaḥ śakraḥ śāṃto vṛṣākapiḥ  
uṣṇo gṛhapatiḥ kṛṣṇaḥ samartho'narthanāśanaḥ  adharmaśatrurajñeyaḥ puruhūtaḥ puruśrutaḥ  
brahmagarbho bṛhadgarbho dharmadhenurdhanāgamaḥ  jagaddhitaiṣī sugataḥ kumāraḥ kuśalāgamaḥ  
hiraṇyavarṇo jyotiṣmānnānābhūtarato dhvaniḥ  ārogyo namanādhyakṣo viśvāmitro dhaneśvaraḥ  
brahmajyotirvasudhāmā mahājyotiranuttamaḥ  mātāmaho mātariśvā nabhasvānnāgahāradhṛk  
pulastyaḥ pulaho'gastyo jātūkarṇyaḥ parāśaraḥ  nirāvaraṇanirvāro vairaṃcyo viṣṭaraśravāḥ  
ātmabhūraniruddho'trirjñānamūrtirmahāyaśāḥ  lokavīrāgraṇīrvīraścaṇḍaḥ satyaparākramaḥ  
vyālakalpo mahākalpaḥ kalpavṛkṣaḥ kalādharaḥ  alaṃkariṣṇuracalo rociṣṇurvikramonnataḥ  
āyuḥ śabdapatirvāgmī plavanaśśikhisārathiḥ  asaṃsṛṣṭo'tithiśśatruḥ pramāthī pādapāsanaḥ  
vasuśravā kavyavāhaḥ pratapto viśvabhojanaḥ  japyo jarādiśamano lohitaśca tanūnapāt  
pṛṣadaśvo nabhoyoniḥ supratīkastamisrahā  nidāghastapano meghabhakṣaḥ parapuraṃjayaḥ  
sukhānilassuniṣpannassurabhiśśiśirātmakaḥ  vasaṃto mādhavo grīṣmo nabhasyo bījavāhanaḥ  
aṃgirā gururātreyo vimalo viśvapāvanaḥ  pāvanaḥ purajicchakrastraividyo navavāraṇa  
manobuddhirahaṃkāraḥ kṣetrajñaḥ kṣetrapālakaḥ  jamadagnirbalanidhirvigālo viśvagālavaḥ  
aghoro'nuttaro yajñaḥ śreyo niḥśreyasapradaḥ  śailo gaganakuṃdābho dānavārirariṃdamaḥ  
cāmuṇḍo janakaścārurniśśalyo lokaśalyadhṛk  caturvedaścaturbhāvaścaturaścatura priyaḥ  
āmnāyo'tha samāmnāyastīrthadevaśivālayaḥ  bahurūpo mahārūpassarvarūpaścarācaraḥ  
nyāyanirmāyako neyo nyāyagamyo niraṃjanaḥ  sahasramūrddhā deveṃdrassarvaśastraprabhaṃjanaḥ  
muṃḍī virūpo vikṛto daṃḍī nādī guṇottamaḥ  piṃgalākṣo hi bahvayo nīlagrīvo nirāmayaḥ  
sahasrabāhussarveśaśśaraṇyassarvalokadhṛk  padmāsanaḥ paraṃ jyotiḥ pāramparyyaphalapradaḥ  
padmagarbho mahāgarbho viśvagarbho vicakṣaṇaḥ  parāvarajño varado vareṇyaśca mahāsvanaḥ  
devāsuragururdevo devāsuranamaskṛtaḥ  devāsuramahā mitro devāsuramaheśvaraḥ  
devāsureśvaro divyo devāsuramahāśrayāḥ  devadevo'nayo'ciṃtyo devatātmātmasaṃbhavaḥ  
sadyo mahāsuravyādho devasiṃho divākaraḥ  vibudhāmacaraḥ śreṣṭhaḥ sarvadevottamottama  
śivajñānarataḥ śrīmāñśikhī śrīparvatapriyaḥ  vajrahastassiddhakhaṅgo narasiṃhanipātanaḥ  
brahmacārī lokacārī dharmacārī dhanādhipaḥ  nandī naṃdīśvaro'naṃto nagnavratadharaśśuciḥ  
liṃgādhyakṣaḥ surādhyakṣo yugādhyakṣo yugāpahaḥ  svadhāmā svagataḥ svargī svaraḥ svaramayaḥ svanaḥ  
bāṇādhyakṣo bījakartā karmakṛddharmasaṃbhavaḥ  daṃbho lobho'tha vai śaṃbhussarva bhūtamaheśvaraḥ  
śmaśānanilayastryakṣassa turapratimākṛtiḥ  lokottarasphuṭolokaḥ tryaṃbako nāgabhūṣaṇaḥ  
aṃdhakāri makhadveṣī viṣṇukaṃdharapātanaḥ  hīnadoṣo'kṣayaguṇo dakṣāriḥ pūṣadaṃtabhit  
pūrṇaḥ pūrayitā puṇyaḥ sukumāraḥ sulocanaḥ  sanmārgamapriyo dhūrttaḥ puṇyakīrtiranāmayaḥ  
manojavastīrthakaro jaṭilo niyameśvaraḥ  jīvitāṃtakaro nityo vasuretā vasupradaḥ  
sadgatiḥ siddhidaḥ siddhiḥ sajjātiḥ khalakaṃṭakaḥ  kalādharo mahākālabhūtaḥ satyaparāyaṇaḥ  
lokalāvaṇyakartā ca lokottarasukhālayaḥ  caṃdrasaṃjīvanaśśāstā lokagrāho mahādhipaḥ  
lokabaṃdhurlokanāthaḥ kṛtajñaḥ kṛtibhūṣitaḥ  anapāyo'kṣaraḥ kāṃtaḥ sarvaśastrabhṛtāṃ varaḥ  
tejomayo śrutidharo lokamānī ghṛṇārṇavaḥ  śucismitaḥ prasannātmā hyajeyo duratikramaḥ  
jyotirmayo jagannātho nirākāro jaleśvaraḥ  tumbavīṇo mahākāyo viśokaśśokanāśanaḥ  
trilokapastrilokeśaḥ sarvaśuddhiradhokṣajaḥ  avyaktalakṣaṇo devo vyakto'vyakto viśāṃpatiḥ  
paraḥ śivo vasurnāsāsāro mānadharo yamaḥ  brahmā viṣṇuḥ prajāpālo haṃso haṃsagatirvayaḥ  
vedhā vidhātā dhātā ca sraṣṭā harttā caturmukhaḥ  kailāsaśikharāvāsī sarvāvāsī sadāgati  
hiraṇyagarbho druhiṇo bhūtapālo'tha bhūpatiḥ  sadyogī yogavidyogīvarado brāhmaṇapriya  
devapriyo devanātho devako devaciṃtakaḥ  viṣamākṣo virūpākṣo vṛṣado vṛṣavardhanaḥ  
nirmamo nirahaṃkāro nirmoho nirupadravaḥ  darpahā darpado dṛptaḥ sarvārthaparivarttakaḥ  
sahasrārcirbhūtibhūṣaḥ snigdhākṛtiradakṣiṇaḥ  bhūtabhavyabhavannātho vibhavo bhūtināśanaḥ  
artho'nartho mahākośa parakāyaikapaṃḍita  niṣkaṃṭakaḥ kṛtānaṃdo nirvyājo vyājamardanaḥ  
sattvavānsāttvikaḥ satyaḥ kṛtasnehaḥ kṛtāgamaḥ  akaṃpito guṇagrāhī naikātmānaikakarmakṛt  
suprītaḥ sukhadaḥ sūkṣmaḥ sukaro dakṣiṇānilaḥ  naṃdiskaṃdo dharo dhuryaḥ prakaṭaḥ prītivardhanaḥ  
aparājitaḥ sarvasaho goviṃdaḥ sattvavāhanaḥ  adhṛtaḥ svadhṛtaḥ siddhaḥ pūtamūrtiryaśodhanaḥ  
vārāhaśṛṃgadhṛk śṛṃgī balavānekanāyakaḥ  śrutiprakāśaḥ śrutimāne kabaṃdhuranekadhṛk  
śrīvatsalaḥ śivāraṃbhaḥ śāṃtabhadraḥ samo yaśaḥ  bhūyaśo bhūṣaṇo bhūtirbhūtikṛdbhūtabhāvanaḥ  
akaṃpo bhaktikāyastu kālahāniḥ kalāvibhuḥ  satyavratī mahātyāgī nityaśāṃtiparāyaṇaḥ  
parārthavṛttirvarado viraktastu viśāradaḥ  śubhadaḥ śubhakartā ca śubhanāmā śubhaḥ svayam  
anarthito guṇagrāhī hyakartā kanakaprabhaḥ  svabhāvabhadro madhyastha śatrughno vighnanāśanaḥ  
śikhaṃḍī kavacī śūlī jaṭī muṃḍī ca kuṃḍalī  amṛtyuḥ sarvadṛk siṃhastejorāśirmahāmaṇiḥ  
asaṃkhyeyo'prameyātmā vīryavān vīryakovidaḥ  vedyaśca vai viyogātmā saptāvaramunīśvaraḥ  
anuttamo durādharṣo madhuraḥ priyadarśanaḥ  sureśa smaraṇaḥ sarvaḥ śabdaḥ pratapatāṃ varaḥ  
kālapakṣaḥ kālakālaḥ sukṛtī kṛtavāsukiḥ  maheṣvāso mahībhartā niṣkalaṃko viśṛṃkhala  
dyumaṇistaraṇirdhanyaḥ siddhidaḥ siddhisādhanaḥ  viśvatassaṃvṛtastu vyūḍhorasko mahābhujaḥ  
sarvayonirnirātaṃko naranārāyaṇapriyaḥ  nirlepo yatisaṃgātmā nirvyaṃgo vyaṃganāśanaḥ  
stavyaḥ stavapriyaḥ stotā vyāsamūrtirniraṃkulaḥ  niravadyamayopāyo vidyārāśiśca satkṛtaḥ  
praśāṃtabuddhirakṣuṇṇaḥ saṃgraho nityasuṃdaraḥ  vaiyāghradhuryo dhātrīśaḥ saṃkalpaḥ śarvarīpatiḥ  
paramārthagururdattaḥ sūrirāśritavatsalaḥ  somo rasajño rasadaḥ sarvasattvāvalaṃbanaḥ  
evaṃ nāmnāṃ sahasreṇa tuṣṭāva hi haraṃ hariḥ  prārthayāmāsa śambhuṃ vai pūjayāmāsa paṃkajaḥ  
tataḥ sa kautukī śambhuścakāra caritaṃ dvijāḥ  mahādbhutaṃ sukhakaraṃ tadeva śṛṇutādarāt  
iti śrīśivamahāpurāṇe caturthyāṃ koṭirudrasaṃhitāyāṃ śivasahasranāmavarṇanaṃ nāma pañcatriṃśodhyāyaḥ  
 sūta uvāca  śrutvā viṣṇukṛtaṃ divyaṃ paranāmavibhūṣitam  sahasranāmasvastotraṃ prasanno'bhūnmaheśvaraḥ  
parīkṣārthaṃ harerīśaḥ kamaleṣu maheśvaraḥ  gopayāmāsa kamalaṃ tadaikaṃ bhuvaneśvaraḥ  
paṃkajeṣu tadā teṣu sahasreṣu babhūva ca  nyūnamekaṃ tadā viṣṇurvihvalaśśivapūjane  
hṛdā vicāritaṃ tena kuto vai kamalaṃ gatam  yātaṃ yātu sukhenaiva mannetraṃ kamalaṃ na kim  
jñātveti netramuddhṛtya sarvasattvāvalambanāt  pūjayāmāsa bhāvena stavayāmāsa tena ca  
tataḥ stutamatho dṛṣṭvā tathābhūtaṃ haro harim  mā meti vyāharanneva prādurāsījjagadguruḥ  
tasmādavatatārāśu maṇḍalātpārthivasya ca  pratiṣṭhitasya hariṇā svaliṃgasya maheśvaraḥ  
yathoktarūpiṇaṃ śambhuṃ tejorāśisamutthitam  namaskṛtya puraḥ sthitvā sa tuṣṭāva viśeṣataḥ  
tadā prāha mahādevaḥ prasannaḥ prahasanniva  samprekṣya kṛpayā viṣṇuṃ kṛtāṃjalipuṭaṃ sthitam  
śaṅkara uvāca  jñātaṃ mayedaṃ sakalaṃ tava cittepsitaṃ hare  devakāryaṃ viśeṣeṇa devakāryyaratātmanaḥ  
devakāryyasya siddhyarthaṃ daityanāśāya cāśramam  sudarśanākhyaṃ cakraṃ ca dadāmi tava śobhanam  
yadrūpaṃ bhavatā dṛṣṭaṃ sarvalokasukhāvaham  hitāya tava deveśa dhṛtaṃ bhāvaya taddhruvam  
raṇājire smṛtaṃ tadvai devānāṃ duḥkhanāśanam  idaṃ cakramidaṃ rūpamidaṃ nāmasahasrakam  
ye śṛṇvanti sadā bhaktyā siddhi syādanapāyinī  kāmānāṃ sakalānāṃ ca prasādānmama suvrata  
sūta uvāca  evamuktvā dadau cakraṃ sūryāyutasamaprabham  sudarśanaṃ svapādotthaṃ sarvaśatruvināśanam  
viṣṇuścāpi susaṃskṛtya jagrāhodaṅmukhastadā  namaskṛtya mahādevaṃ viṣṇurvacanamabravīt  
viṣṇuruvāca  śṛṇu deva mayā dhyeyaṃ paṭhanīyaṃ ca kiṃ prabho  duḥkhānāṃ nāśanārthaṃ hi vada tvaṃ lokaśaṃkara  
sūta uvāca  iti pṛṣṭastadā tena santuṣṭastu śivo'bravīt  prasannamānaso bhūtvā viṣṇuṃ devasahāyakam  
 śiva uvāca  rūpaṃ dhyeyaṃ hare me hi sarvānarthapraśāntaye  anekaduḥkhanāśārthaṃ paṭha nāmasahasrakam  
dhāryyaṃ cakraṃ sadā me hi savārbhīṣṭasya siddhaye  tvayā viṣṇo prayatnena sarvacakravaraṃ tvidam  
anye ca ye paṭhiṣyanti pāṭhayiṣyanti nityaśaḥ  teṣāṃ duḥkhaṃ na svapne'pi jāyate nātra saṃśayaḥ  
rājñā ca saṃkaṭe prāpte śatāvṛttiṃ caredyadā  sāṅgaḥ ca vidhisaṃyuktaṃ kalyāṇaṃ labhate naraḥ  
roganāśakaraṃ hyetadvidyāvittadamuttamam  sarvakāmapradaṃ puṇyaṃ śivabhaktipradaṃ sadā  
yaduddiśya phalaṃ śreṣṭhaṃ paṭhiṣyanti narāstviha  sapsyante nātra saṃdehaḥ phalaṃ tatsatyamuttamam  
yaśca prātassamutthāya pūjāṃ kṛtvā madīyikām  paṭhate matsamakṣaṃ vai nityaṃ siddhirna dūrataḥ  
aihikīṃ siddhimāpnoti nikhilāṃ sarvakāmikām  ante sāyujyamuktiṃ vai prāpnotyatra na saṃśayaḥ  
sūta uvāca  evamuktvā tadā viṣṇuṃ śaṃkaraḥ prītamānasaḥ  upaspṛśya karābhyāṃ tamuvāca giriśaḥ punaḥ  
 śiva uvāca  varado'smi suraśreṣṭha varānvṛṇu yathepsitān  bhaktyā vaśīkṛto nūnaṃ stavenānena suvrataḥ  
 sūta uvāca  ityukto devadevena devadevaṃ praṇamya tam  suprasannataro viṣṇussāṃjalirvākyamabravīt  
viṣṇuruvāca  yathedānīṃ kṛpānātha kriyate cānyataḥ parā  kāryyā caiva viśeṣeṇa kṛpālutvāttvayā prabho  
tvayi bhaktirmahādeva prasīda varamuttamam  nānyamicchāmi bhaktānāmārttayo naiva yatprabho  
sūta uvāca  tacchrutvā vacanaṃ tasya dayā vānsutarāṃ bhavaḥ  pasparśa ca tadaṃgaṃ vai prāha śītāṃśuśekharaḥ  
śiva uvāca  mayi bhaktissadā te tu hare syādanapāyinī  sadā vandyaśca pūjyaśca loke bhava surairapi  
viṣvaṃbhareti te nāma sarvapāpaharaṃ param  bhaviṣyati na saṃdeho matprasādātsurottama  
 sūta uvāca  ityuktvāṃtardadhe rudrassarvadeveśvaraḥ prabhuḥ  paśyatastasya viṣṇostu tatraiva ca munīśvarāḥ  
janārdano'pi bhagavānvacanācchaṅkarasya ca  prāpya cakraṃ śubhaṃ tadvai jaharṣāti svacetasi  
kṛtvā dhyānaṃ ca tacchambhoḥ stotrametannirantaram  papāṭhādhyāpayāmāsa bhaktebhyastadupādiśat  
iti pṛṣṭaṃ mayākhyātaṃ śṛṇvatāmpāpahārakam  ataḥparaṃ ca kiṃ śreṣṭhāḥ praṣṭumicchatha vai punaḥ  
iti śrīśivamahāpurāṇe caturthyāṃ koṭirudrasaṃhitāyāṃ śivasahasranāmastotraphalavarṇanaṃ nāma ṣaṭtriṃśodhyāyaḥ  
 ṛṣaya ūcuḥ  sūtasūta mahābhāga jñānavānasi suvrata  punareva śivasya vai caritaṃ brūhi vistarāt  
purātanāśca rājāna ṛṣayo devatāstathā  ārādhanañca tasyaiva cakurdevavarasya hi  
sūta uvāca  sādhu pṛṣṭamṛṣiśreṣṭhāḥ śrūyatāṃ kathayāmi vaḥ   caritraṃ śāṃkaraṃ ramyaṃ śṛṇvatāṃ bhuktimuktidam  
etadeva purā pṛṣṭo nāradena pitāmahaḥ  pratyuvāca prasannātmā nāradaṃ munisattamam  
brahmovāca  śṛṇu nārada suprītyā śāṃkaraṃ caritaṃ varam  pravakṣyāmi bhavatsnehānmahāpātakanāśanam  
ramayā sahito viṣṇuśśivapūjāṃ cakāra ha  kṛpayā parameśasya sarvānkāmānavāpa hi  
ahaṃ pitāmahaścāpi śivapūjanakārakaḥ  tasyaiva kṛpayā tāta viśvasṛṣṭikarassadā  
śivapūjākarā nityaṃ matputrāḥ paramarṣayaḥ  anye ca ṛṣayo ye te śivapūjanakārakāḥ  
nārada tvaṃ viśeṣeṇa śivapūjanakārakaḥ  saptarṣayo vasiṣṭhādyāḥ śivapūjanakārakāḥ  
aruṃdhatī madāsādhvī lopāmudrā tathaiva ca  ahalyā gautamastrī ca śivapūjanakārikāḥ  
durvāsāḥ kauśikaśśaktirdadhīco gautamastathā  kaṇādo bhārgavo jīvo vaiśaṃpāyana eva ca  
ete ca munayassarve śivapūjākarā matāḥ  tathā parāśaro vyāsaśśivapūjāratassadā  
upamanyurmahābhaktaśśivasya paramātmanaḥ  yājñavalkyo mahāśaivo jaiminirgarga eva ca  
śukaśca śaunakādyāśca śaṅkarasya prapūjakāḥ  anye'pi bahavassanti munayo munisattamāḥ  
aditirdevamātā ca nityaṃ prītyā cakāra ha  pārthivīṃ śaivapūjāṃ vai savadhūḥ prematatparā  
śakrādayo lokapālā vasavaśca surāstathā  mahārājikadevāśca sādhyāśca śivapūjakāḥ  
gandharvā kinnarādyāścopasurāśśivapūjakāḥ  tathā'surā mahātmānaśśivapūjākarā matāḥ  
hiraṇyakaśipurdetyassānujatsasuto mune  śivapūjākaro nityaṃ virocanabalī tathā  
mahāśaiva smṛto bāṇo hiraṇyākṣasutāstathā  vṛṣaparvā danustāta dānavāḥ śivapūjakāḥ  
śeṣaśca vāsukiścaiva takṣakaśca tathā pare  śivabhaktā mahānāgā garuḍādyāśca pakṣiṇaḥ  
sūryacandrāvubhau devau pṛthvyāṃ vaṃśapravarttakau  śivasevāratau nityaṃ savaṃśyau tau munīśvara  
manavaśca tathā cakrussvāyaṃbhuvapurassarāḥ  śivapūjāṃ viśeṣeṇa śivaveṣadharā mune  
priyavrataśca tatputrāstathā cottānapātsutaḥ  tadvaṃśāścaiva rājānaśśivapūjanakārakāḥ  
dhruvaśca ṛṣabhaścaiva bharato nava yoginaḥ  tadbhrātaraḥ pare cāpi śivapūjanakārakāḥ  
vaivasvatasutāstārkṣya ikṣvākupramukhā nṛpāḥ  śivapūjāratātmānaḥ sarvadā sukhabhoginaḥ  
kakutsthaścāpi māṃdhātā sagaraśśaivasattamaḥ  mucukundo hariścandraḥ kalmāṣāṃghristathaiva ca  
bhagīrathādayo bhūpā bahavo nṛpasattamāḥ  śivapūjākarā jñeyāḥ śivaveṣavidhāyinaḥ  
khaṭvāṃgaśca mahārājo devasāhāyyakārakaḥ  vidhitaḥ pārthivīmmūrtiṃ śivasyāpūjayatsadā  
tatputro hi dilīpaśca śivapūjanakṛtsadā  raghustattanayaḥ śaivaḥ suprītyāḥ śivapūjakaḥ  
ajaśśivārcakastasya tanayo dharmayuddhakṛt  jāto daśaratho bhūyo mahārājo viśeṣataḥ  
putrārthe pārthivī mūrtti śaivī daśaratho hi saḥ  samānarca viśeṣeṇa vasi ṣṭhasyājñayā muneḥ  
putreṣṭiṃ ca cakārāsau pārthivo bhavabhaktimān  ṛṣyaśṛṅgamunerājñāṃ saṃprāpya nṛpasattamaḥ  
kausalyā tatpriyā mūrtti pārthivīṃ śāṃkarīṃ mudā  ṛṣyaśṛṃgasamādiṣṭā samānarca sutāptaye  
sumitrā ca śivaṃ prītyā kaikeyī nṛpavallabhā  pūjayāmāsa satputraprāptaye munisattama  
śivaprasādatastā vai putrānprāpuśśubhaṃkarān  mahāpratāpino vīrānsanmārganiratānmune  
tataḥ śivājñayā tasmāttāsu rājñassvayaṃ hariḥ  caturbhiścaiva rūpaiścāvirbabhūva nṛpātmajaḥ  
kausalyāyāḥ suto rāma sumitrāyāśca lakṣmaṇa  śatrughnaścaiva kaikeyyā bharataśceti suvratāḥ  
rāmassasahajo nityaṃ pārthivaṃ samapūjayat  bhasma rudrākṣadhārī ca virajāgamamāsthitaḥ  
tadvaṃśe ye samutpannā rājānaḥ sānugā mune  te sarve pārthivaṃ liṃgaṃ śivasya samapūjayan  
sudyumnaśca mahārājaśśaivo munisuto mune  śivaśāpātpriyāhetorabhūnnārī sasevakaḥ  
pārthiveśasamarcātaḥ punasso'bhūtpumānvaraḥ  māsaṃ strī puruṣo māsamevaṃ strītvaṃ nyavarttata  
tato rājyaṃ parityajya śivadharmaparāyaṇaḥ  śivaveṣadharo bhaktyā durlabhaṃ mokṣamāptavān  
purūravāśca tatputro mahārājastu pūjaka  śivasya devadevasya tatsutaḥ śivapūjakaḥ  
bharatastu mahāpūjāṃ śivasyaiva sadākarot  nahuṣaśca mahā śaivaḥ śivapūjārato hyabhūt  
yayātiḥ śivapūjātaḥ sarvānkāmānavāptavān  ajījanatsutānpaṃca śivadharmaparāyaṇān  
tatsutā yadumukhyāśca paṃcāpi śivapūjakāḥ  śivapūjāprabhāveṇa sarvānkāmāṃśca lebhire  
anye'pi ye mahābhāgāḥ samānarcuśśivaṃ hi te  tadvaṃśyā anyavaṃśyāśca bhuktimuktipradaṃ mune  
kṛṣṇena ca kṛtaṃ nityaṃ badarīparvatottame  pūjanaṃ tu śivasyaiva saptamāsāvadhi svayam  
prasannādbhagavāṃstasmādvarāndivyānane kaśaḥ  samprāpya ca jagatsarvaṃ vaśe'nayata śaṅkarāt  
pradyumnaḥ tatsutastāta śivapūjākarassadā  anye ca kārṣṇipravarāssāmbādyāśśivapūjakāḥ  
jarāsaṃdho mahāśaivastadvaṃśyāśca nṛpāstathā  nimiśśaivaśca janakastatputrāśśivapūjakāḥ  
nalena ca kṛtā pūjā vīrasenasutena vai  pūrvajanmani yo bhillo vane pānthasurakṣakaḥ  
yatiśca rakṣitastena purā harasamīpataḥ  svayaṃvyāghrādibhī rātrau bhakṣitaśca mṛto vṛṣāt  
tena puṇyaprabhāveṇa sa bhillo hi nalo'bhavat  cakravartī mahārājo damayantī priyo'bhavat  
iti te kathitaṃ tāta yatpṛṣṭaṃ bhavatānagha  śāṅkaraṃ caritaṃ divyaṃ kimanyatpraṣṭumicchasi  
iti śrīśivamahāpurāṇe caturthyāṃ koṭirudrasahitāyāṃ devarṣinṛpaśaivatvavarṇanaṃ nāma saptatriṃśo'dhyāyaḥ  
ṛṣaya ūcuḥ  dhanyo'si kṛtakṛtyo'si jīvitaṃ saphalaṃ tava  yacchrāvayasi nastāta maheśvarakathāṃ śubhām  
bahubhiścarṣibhi ssūta śrutaṃ yadyapi vastu sat  sandeho na mato'smākaṃ tadetatkathayāmi te  
kena vratena santuṣṭaḥ śivo yacchati satsukham  kuśalaśśivakṛtye tvaṃ tasmātpṛcchāmahe vayam  
bhuktirmuktiśca labhyeta bhaktairyena vratena vai  tadvada tvaṃ viśeṣeṇa vyāsaśiṣya namo'stu te  
sūta uvāca  samyakpṛṣṭamṛṣiśreṣṭhā bhavadbhiḥ karuṇātmabhiḥ  smṛtvā śivapadāṃbhojaṃ kathayāmi yathāśrutam  
yathā bhavadbhiḥ pṛccheta tathā pṛṣṭaṃ hi vedhasā  hariṇā śivayā caiva tathā vai śaṃkaraṃ prati  
kasmiṃścitsamaye taistu pṛṣṭaṃ ca paramātmane  kena vratena santuṣṭo bhuktiṃ muktiṃ ca yacchasi  
iti pṛṣṭastadā taistu hariṇā tena vai tadā  tadahaṃ kathayāmyadya śṛṇvatāṃ pāpahārakam  
 śiva uvāca  bhūri vratāni me santi bhuktimuktipradāni ca  mukhyāni tatra jñeyāni daśasaṃkhyāni tāni vai  
daśa śaivavratānyāhurjābālaśrutipāragāḥ  tāni vratāni yatnena kāryāṇyeva dvijaissadā  
pratyaṣṭamyāṃ prayatnena kartavyaṃ naktabhojanam  kālāṣṭamyāṃ viśeṣeṇa hare tyājyaṃ hi bhojanam  
ekādaśyāṃ sitāyāṃ tu tyājyaṃ viṣṇo hi bhojanam  asitāyāṃ tu bhoktavyaṃ naktamabhyarcya māṃ hare  
trayodaśyāṃ sitāyāṃ tu kartavyaṃ niśi bhojanam  asitāyāṃ tu bhūtāyāṃ tatra kāryaṃ śivavrataiḥ  
niśi yatnena kartavyaṃ bhojanaṃ somavāsare  ubhayoḥ pakṣayorviṣṇo sarvasmiñchiva tatparaiḥ  
vrateṣveteṣu sarveṣu śaivā bhojyāḥ prayatnataḥ  yathāśakti dvijaśreṣṭhā vratasaṃpūrtihetave  
vratānyetāni niyamātkartavyāni dvijanmabhiḥ  vratānyetāni tu tyaktvā jāyante taskarā dvijāḥ  
muktimārgapravīṇaiśca kartavyaṃ niyamāditi  muktestu prāpakaṃ caiva catuṣṭayamudāhṛtam  
śivārcanaṃ rudrajapaṃ upavāsaśśivālaye  vārāṇasyāṃ ca maraṇaṃ muktireṣā sanātanī  
aṣṭamī somavāre ca kṛṣṇapakṣe caturdaśī  śivatuṣṭikaraṃ caitannātra kāryā vicāraṇā  
caturṣvapi baliṣṭhaṃ hi śivarātrivrataṃ hare  tasmāttadeva kartavyaṃ bhuktimuktiphalepsubhiḥ  
etasmācca matādanyannāsti nṛṇāṃ hitāvaham  etadvratantu sarveṣāṃ dharmasādhanamuttamam  
niṣkāmānāṃ sakāmānāṃ sarveṣāṃ ca nṛṇāntathā  varṇānāmāśramāṇāṃ ca strībālānāṃ tathā hare  
dāsānāṃ dāsikānāṃ ca devādīnāṃ tathaiva ca  śarīriṇāṃ ca sarveṣāṃ hitametadvrataṃ varam  
māghasya hyasite pakṣe viśiṣṭā sātikīrtitā  niśīthavyāpinī grāhyā hatyākoṭivināśinī  
taddine caiva yatkāryaṃ prātarārabhya keśava  śrūyatāntanmano dattvā suprītyā kathayāmi te  
prātarutthāya medhāvī paramānandasaṃyutaḥ  samācarennityakṛtyaṃ snānādikamatandritaḥ  
śivālaye tato gatvā pūjayitvā yathāvidhi  namaskṛtya śivaṃ paścātsaṃkalpaṃ samyagācaret  
devadeva mahādeva nīlakaṇṭha namo'stu te  kartumicchāmyahaṃ deva śivarātrivrataṃ tava  
tava prabhāvāddeveśa nirvighnena bhavediti  kāmādyāḥ śatravo māṃ vai pīḍāṃ kurvantu naiva hi  
evaṃ saṃkalpamāsthāya pūjādravyaṃ samāharet  susthale caiva yalliṃgaṃ prasiddhaṃ cāgameṣu vai  
rātrau tatra svayaṃ gatvā saṃpādya vidhimuttamam  śivasya dakṣiṇe bhāge paścime vā sthale śubhe  
nidhāya caiva taddravyaṃ pūjārthaṃ śivasannidhau  punaḥ snāyāttadā tatra vidhipūrvaṃ narottamaḥ  
paridhāya śubhaṃ vastramantarvāsaśśubhantathā  ācamya ca trivāraṃ hi pūjāraṃbhaṃ samācaret  
yasya maṃtrasya yaddravyaṃ tena pūjāṃ samācaret  amaṃtrakaṃ na kartavyaṃ pūjanaṃ tu harasya ca  
gītairvādyaistathā nṛtyairbhaktibhāvasamanvitaḥ  pūjanaṃ prathame yāme kṛtvā maṃtraṃ japedbudhaḥ  
pārthivaṃ ca tadā śreṣṭhaṃ vidadhyānmaṃtravānyadi  kṛtanityakriyaḥ paścātpārthivaṃ ca samarcayet  
prathamaṃ pārthivaṃ kṛtvā paścātsthāpanamācaret  stotrairnānāvidhairdevaṃ toṣayedvṛṣabhadhvajam  
māhātmyaṃ vratasaṃbhūtaṃ paṭhitavyaṃ sudhīmatā  śrotavyaṃ bhaktavaryeṇa vratasampūrtikāmyayā  
caturṣvapi ca yāmeṣu mūrtīnāṃ ca catuṣṭayam  kṛtvāvāhanapūrvaṃ hi visargāvadhi vai kramāt  
kāryaṃ jāgaraṇaṃ prītyā mahotsava samanvitam  prātaḥ snātvā punastatra sthāpayetpūjayecchivam  
tataḥ saṃprārthayecchaṃbhuṃ nataskandhaḥ kṛtāñjaliḥ  kṛtasampūrṇa vratako natvā taṃ ca punaḥ punaḥ  
niyamo yo mahādeva kṛtaścaiva tvadājñayā  visṛjyate mayā svāminvrataṃ jātamanuttamam  
vratenānena deveśa yathāśaktikṛtena ca  santuṣṭo bhava śarvādya kṛpāṃ kuru mamopari  
puṣpāñjaliṃ śive dattvā dadyāddānaṃ yathāvidhi  namaskṛtya śivāyaiva niyamaṃ taṃ visarjayet  
yathāśakti dvijāñchaivānyatinaśca viśeṣataḥ  bhojayitvā susantoṣya svayaṃ bhojanamācaret  
yāmeyāme yathā pūjā kāryā bhaktavarairhare  śivarātrau viśeṣeṇa tāmahaṃ kathayāmi te  
prathame caiva yāme ca sthāpitaṃ pārthivaṃ hare  pūjayetparayā bhaktyā sūpacārairanekaśaḥ  
paṃcadravyaiśca prathamaṃ pūjanīyo harassadā  tasya tasya ca mantreṇa pṛthagdravyaṃ samarpayet  
tacca dravyaṃ samarpyaiva jaladhārāṃ dadeta vai  paścācca jaladhārābhirdravyāṇuttārayedbudhaḥ  
śatamaṣṭottaraṃ mantraṃ paṭhitvā jaladhārayā  pūjayecca śivaṃ tatra nirguṇaṃ guṇarūpiṇam  
gurudattena maṃtreṇa pūjayedvṛṣabhadhjam  anyathā nāmamaṃtreṇa pūjayedvai sadāśivam  
candanena vicitreṇa taṇḍulaiścāpyakhaṇḍitaiḥ  kṛṣṇaiścaiva tilaiḥ pūjā kāryā śaṃbhoḥ parātmanaḥ  
puṣpaiśca śatapatraiśca karavīraistathā punaḥ  aṣṭabhirnāmamaṃtraiścārpayetpuṣpāṇi śaṃkare  
bhavaḥ śarvastathā rudraḥ punaḥ paśupatistathā  ugro mahāṃstathā bhīma īśāna iti tāni vai  
śrīpūrvaiśca caturthyaṃtairnāmabhiḥ pūjayecchivam  paścāddhūpaṃ ca dīpaṃ ca naivedyaṃ ca tataḥ param  
ādye yāme ca naivedyaṃ pakvānnaṃ kārayedbudhaḥ  arghaṃ ca śrīphalaṃ dattvā tāmbūlaṃ ca nivedayet  
namaskāraṃ tato dhyānaṃ japaḥ prokto gurormanoḥ  anyathā paṃcavarṇena toṣayettena śaṃkaram  
dhenumudrāṃ pradarśyātha sujalaistarpaṇaṃ caret  paṃcabrāhmaṇabhojaṃ ca kalpayedvai yathābalam  
mahotsavaśca kartavyo yāvadyāmo bhavediha  tataḥ pūjāphalaṃ tasmai nivedya ca visarjayet  
punardvitīye yāme ca saṃkalpaṃ susamā caret  athavaikadaiva saṃkalpya kuryātpūjāṃ tathāvidhām  
dravyaiḥ pūrvaistathā pūjāṃ kṛtvā dhārāṃ samarpayet  pūrvato dviguṇaṃ maṃtraṃ samuccāryārcayecchivam  
pūrvaistilayavaiścātha kamalaiḥ pūjayecchivam  bilvapatrairviśeṣeṇa pūjayetparameśvaram  
arghyaṃ ca bījapūreṇa naivedyaṃ pāyasantathā  maṃtrāvṛttistu dviguṇā pūrvato'pi janārdana  
tataśca brāhmaṇānāṃ hi bhojyo saṃkalpamācaret  anyatsarvaṃ tathā kuryādyāvacca dvitayāvadhi  
yāme prāpte tṛtīye ca pūrvavatpūjanaṃ caret  yavasthāne ca godhūmāḥ puṣpāṇyarkabhavāni ca  
dhūpaiśca vividhaistatra dīpairnānāvidhairapi  naivedyāpūpakairviṣṇo śākairnānāvidhairapi  
kṛtvaiva cātha karpūrairārārtika vidhiṃ careta  arghyaṃ sadāḍimaṃ dadyāddviguṇaṃ japamācaret  
tataśca brahmabhojasya saṃkalpaṃ ca sadakṣiṇam  utsavaṃ pūrvavatkuryā dyāvadyāmāvadhirbhavet  
yāme caturthe saṃprāte kuryāttasya visarjanam  prayogādi punaḥ kṛtvā pūjāṃ vidhivadācaret  
māṣaiḥ priyaṃgubhirmudgaissaptadhānyaistathāthavā  śaṃkhīpuṣpairbilvapatraiḥ pūjayetparameśvaram  
naivedyaṃ tatra dadyādvai madhurairvividhairapi  athavā caiva māṣānnaistoṣayecca sadāśivam  
arghaṃ dadyātkadalyāśca phalenaivāthavā hare  vividhaiśca phalaiścaiva dadyādarghyaṃ śivāya ca  
pūrvato dviguṇaṃ kuryānmaṃtrajāpaṃ narottamaḥ  saṃkalpaṃ brahmabhojasya yathāśakti caredbudhaḥ  
gītairvādyaistathā nṛtyairnayetkālaṃ ca bhaktitaḥ  mahotsavairbhaktajanairyāvatsyādaruṇodayaḥ  
udaye ca tathā jāte punassnātvārcayecchivam  nānāpūjopahāraiśca svābhiṣekamathācaret  
nānāvidhāni dānāni bhojyaṃ ca vividhantathā  brāhmaṇānāṃ yatīnāṃ ca kartavyaṃ yāmasaṃkhyayā  
śaṃkarāya namaskṛtya puṣpāñjalimathācaret  prārthayetsustutiṃ kṛtvā mantrairetairvicakṣaṇaḥ  
tāvakastvadgataprāṇastvaccitto'haṃ sadā mṛḍa  kṛpānidhe iti jñātvā yathā yogyaṃ tathā kuru  
ajñānādyadi vā jñānājjapapūjādikaṃ mayā  kṛpānidhitvājjñātvaiva bhūtanātha prasīda me  
anenaivopavāsena yajjātaṃ phalameva ca  tenaiva prīyatāṃ devaḥ śaṃkaraḥ sukhadāyakaḥ  
kule mama mahādeva bhajanaṃ te'stu sarvadā  mābhūttasya kule janma yatra tvaṃ nahi devatā  
puṣpāṃjaliṃ samarpyaivaṃ tilakāśiṣa eva ca  gṛhṇīyādbrāhmaṇebhyaśca tataśśaṃbhuṃ visarjayet  
evaṃ vrataṃ kṛtaṃ yena tasmāddūro haro na hi  na śakyate phalaṃ vaktuṃ nādeyaṃ vidyate mama  
anāyāsatayā cedvai kṛtaṃ vratamidamparam  tasya vai muktibījaṃ ca jātaṃ nātra vicāraṇā  
pratimāsaṃ vrataṃ caiva kartavyaṃ bhaktito naraiḥ  udyāpanavidhiṃ paścātkṛtvā sāṃgaphalaṃ labhet  
vratasya karaṇānnūnaṃ śivo'haṃ sarvaduḥkhahā  dadmi bhuktiṃ ca muktiṃ ca sarvaṃ vai vāñchitaṃ phalam  
sūta uvāca  iti śivavacanaṃ niśamya viṣṇurhitataramadbhutamājagāma dhāma  tadanu vratamuttamaṃ janeṣu samacaradātmahiteṣu caitadeva  
kadācinnāradāyātha śivarātrivratantvidam  bhuktimuktipradaṃ divyaṃ kathayāmāsa keśavaḥ  
iti śrīśivamahāpurāṇe caturthyāṃ koṭirudrasaṃhitāyāṃ vyādheśvaramāhātmye śivarātrivratamahimanirūpaṇaṃnāmāṣṭatriṃśo'dhyāyaḥ  
ṛṣaya ucuḥ  udyāpanavidhiṃ brūhi śivarātrivratasya ca  yatkṛtvā śaṃkarassākṣātprasanno bhavati dhuvam  
sūta uvāca  śrūyatāmṛṣayo bhaktyā tadudyāpanamādarāt  yasyānuṣṭhānataḥ pūrṇaṃ vrataṃ bhavati taddhruvam  
caturdaśābdaṃ kartavyaṃ śivarātrivrataṃ śubham  ekabhaktaṃ trayodaśyāṃ caturdaśyāmupoṣaṇam  
śivarātridine prāpte nityaṃ saṃpādya vai vidhim  śivālayaṃ tato gatvā pūjāṃ kṛtvā yathāvidhi  
tataśca kārayeddivyaṃ maṇḍalaṃ tatra yatnataḥ  gaurītilakanāmnā vai prasiddhaṃ bhuvanatraye  
tanmadhye lekhayeddivyaṃ liṃgato bhadramaṇḍalam  athavā sarvatobhadraṃ maṇḍapāntaḥ prakalpayet  
kuṃbhāstatra prakartavyāḥ prājāpatyavisaṃjñayā  savastrāssaphalāstatra dakṣiṇāsahitāḥ śubhāḥ  
maṇḍalasya ca pārśve vai sthāpanīyāḥ prayatnataḥ  madhye caikaśca saṃsthāpyaḥ sauvarṇo vāparo ghaṭaḥ  
tatromāsahitāṃ śaṃbhumūrtinnirmāya hāṭakīm  palena vā tadarddhena yathāśaktyāthavā vratī  
nidhāya vāmabhāge tu śivāmūrttimatandritaḥ  madīyāṃ dakṣiṇe bhāge kṛtvā rātrau prapūjayet  
ācāryaṃ varayettatra cartvigbhissahitaṃ śucim  anujñātaśca tairbhaktyā śivapūjāṃ samācaret  
rātrau jāgaraṇaṃ kuryātpūjāṃ yāmodbhavāṃ caran  rātrimākramayetsarvāṃ gītanṛtyādinā vratī  
evaṃ sampūjya vidhivatsaṃtoṣya prātareva ca  punaḥ pūjāṃ tataḥ kṛtvā homaṃ kuryādyathāvidhi  
yathāśakti vidhānaṃ ca prājāpatyaṃ samācaret  brāhmaṇānbhojayetprītyā dadyāddānāni bhaktitaḥ  
ṛtvijaśca sapatnīkānvastrālaṅkārabhūṣaṇaiḥ  alaṅkṛtya vidhānena dadyāddānaṃ pṛthakpṛthak  
gāṃ savatsāṃ vidhānena yathopaskarasaṃyutām  uktvācāryāya vai dadyācchivo me prīyatāmiti  
tattassakumbhāṃ tanmūrtiṃ savastrāṃ vṛṣabhe sthitām  sarvālaṃkārasahitāmācāryāya nivedayet  
tataḥ saṃprārthayeddevaṃ maheśānaṃ mahāprabhum  kṛtāṃjalirnataskandhassuprītyā gadgadākṣaraḥ  
devadeva mahādeva śaraṇāgatavatsala  vratenānena deveśa kṛpāṃ kuru mamopari  
mayā bhaktyanusāreṇa vratametatkṛtaṃ śivā  nyūnaṃ sampūrṇatāṃ yātu prasādāttava śaṅkara  
ajñānādyadi vā jñānājjapapūjādikaṃ mayā  kṛtaṃ tadastu kṛpayā saphalaṃ tava śaṅkara  
evaṃ puṣpāṃjaliṃ dattvā śivāya paramātmane  namaskāraṃ tataḥ kuryātprārthanāṃ punareva ca  
evaṃ vrataṃ kṛtaṃ yena nyūnaṃ tasya na vidyate  manobhīṣṭāṃ tataḥ siddhiṃ labhate nātra saṃśayaḥ  
iti śrīśivamahāpurāṇe caturthyāṃ koṭittvasaṃhitāyāṃ śivarātrivratodyāpanaṃ nāmaikonacatvāriṃśo'dhyāyaḥ  
ṛṣaya ūcuḥ  sūta te vacanaṃ śrutvā parānandaṃ vayaṃ gatāḥ  vistarātkathaya prītyā tadeva vratamuttamam  
kṛtaṃ purā tu keneha sūtaitadvratamuttamam  kṛtvāpyajñānataścaiva prāptaṃ kiṃ phalamuttamam  
 sūta uvāca  śrūyatāmṛṣayassarve kathayāmi purātanam  itihāsaṃ niṣādasya sarvapāpapraṇāśanam  
purā kaścidvane bhillo nāmnā hyāsīdgurudruhaḥ  kuṭumbī balavānkrūraḥ krūrakarmaparāyaṇaḥ  
nirantaraṃ vane gatvā mṛgānhanti sma nityaśaḥ  cauryyaṃ ca vividhaṃ tatra karoti sma vane vasan  
bālyādārabhya teneha kṛtaṃ kiṃcicchubhaṃ nahi  mahānkālo vyatīyāya vane tasya durātmanaḥ  
kadācicchivarātriśca prāptāsīttatra śobhanā  na durātmā sma jānāti mahadvananivāsakṛt  
etasminsamaye bhillo mātrā pitrā striyā tathā  prārthitaśca kṣudhā'viṣṭairbhakṣyaṃ dehi vanecara  
iti saṃprārthitaḥ so'pi dhanurādāya satvaram  jagāma mṛgahiṃsārthaṃ babhrāma sakalaṃ vanam  
daivayogāttadā tena na prāptaṃ kiṃcideva hi  astaprāptastadā sūryassa vai duḥkhamupāgataḥ  
kiṃ kartavyaṃ kva gaṃtavyaṃ na prāptaṃ me'dya kiṃcana  bālāśca ye gṛhe teṣāṃ kiṃ pitrośca bhaviṣyati  
madīyaṃ vai kalatraṃ ca tasyāḥ kiṃcidbhaviṣyati  kiṃcidgṛhītvā hi mayā gaṃtavyaṃ nānyathā bhavet  
itthaṃ vicārya sa vyādho jalāśaya samīpagaḥ  jalāvataraṇaṃ yatra tatra gatvā svayaṃ sthitaḥ  
avaśyamatra kaścidvai jīvaścaivāgamiṣyati  taṃ hatvā svagṛhaṃ prītyā yāsyāmi kṛtakāryakaḥ  
iti matvā sa vai vṛkṣamekaṃ bilvetisaṃjñakam  samāruhya sthitastatra jalamādāya bhillakaḥ  
kadā yāsyati kaścidvai kadā hanyāmahaṃ punaḥ  iti buddhiṃ samāsthāya sthito'sau kṣuttṛṣānvitaḥ  
tadrātrau prathame yāme mṛgī tvekā samāgatā  tṛṣārtā cakitā sā ca protphālaṃ kurvatī tadā  
tāṃ dṛṣṭvā ca tadā tena tadvadhārthamatho śaraḥ  saṃhṛṣṭena drutaṃ viṣṇo dhanuṣi sve hi saṃdadhe  
ityevaṃ kurvatastasya jalaṃ bilvadalāni ca  patitāni hyadhastatra śivaliṃgamabhūttataḥ  
yāmasya prathamasyaiva pūjā jātā śivasya ca  tanmahimnā hi tasyaiva pātakaṃ galitantadā  
tatratyaṃ caiva tacchabdaṃ śrutvā sā hariṇī bhiyā  vyādhaṃ dṛṣṭvā vyākulā hi vacanaṃ cedamabravīt  
mṛgyuvāca  kiṃ kartumicchasi vyādha satyaṃ vada mamāgrataḥ  tacchutvā hariṇīvākyaṃ vyādho vacanamabravīt  
vyādha uvāca  kuṭumbaṃ kṣudhitaṃ me'dya hatvā tvāṃ tarpayāmyaham  dāruṇaṃ tadvacaśśrutvā dṛṣṭvā taṃ durddharaṃ khalam  
kiṃ karomi kva gacchāmi hyupāyaṃ racayāmyaham  itthaṃ vicāryaṃ sā tatra vacanaṃ cedamabravīt  
 mṛgyuvāca  manmāṃsena sukhaṃ te syāddehasyānarthakāriṇaḥ  adhikaṃ kiṃ mahatpuṇyaṃ dhanyāhaṃ nātra saṃśayaḥ  
upakārakarasyaiva yatpuṇyaṃ jāyate tviha  tatpuṇyaṃ śakyate naiva vaktuṃ varṣaśatairapi  
paraṃ tu śiśavo me'dya vartaṃte svāśrame'khilāḥ  bhaginyai tānsamarpyaiva prāyāsye svāmine'tha vā  
na me mithyāvacastvaṃ hi vijānīhi vanecara  āyāsyeha punaśceha samīpaṃ te na saṃśayaḥ  
sthitā satyena dharaṇī satyenaiva ca vāridhiḥ  satyena jaladhārāśca satye sarvampratiṣṭhitam  
 sūta uvāca  ityukto'pi tayā vyādho na mene tadvaco yadā  tadā suvismitā bhītā vacanaṃ sābravītpunaḥ  
mṛgyuvāca  śṛṇu vyādha pravakṣyāmi śapathaṃ hi karomyaham  āgaccheyaṃ yathā te na samīpaṃ svagṛhādgatā  
brāhmaṇo vedavikretā sandhyāhīnastrikālakam  striyassvasvāmino hyājñāṃ samullaṃghya kriyānvitāḥ  
kṛtaghne caiva yatpāpaṃ tatpāpaṃ vimukhe hare  drohiṇaścaiva yatpāpaṃ tatpāpaṃ dharmalaṃghane  
viśvāsaghātake tacca tathā vai chalakartari  tena pāpena limpāmi yadyahaṃ nāgame punaḥ  
ityādyanekaśapathānmṛgī kṛtvā sthitā yadā  tadā vyādhasya viśvasya gaccheti gṛhamabravīt  
mṛgī hṛṣṭājalaṃ pītvā gatā svāśramamaṇḍalam  tāvacca prathamo yāmastasya nidrāṃ vinā gataḥ  
tadīyā bhaginī yā vai mṛgī ca paribhāvitā  tasyā mārgaṃ vicinvantī hyājagāma jalārthinī  
tāṃ dṛṣṭvā ca svayaṃ bhillo'kārṣīdbāṇasya karṣaṇam  pūrvavajjalapatrāṇi patitāni śivopari  
yāmasya ca dvitīyasya tena śaṃbhormahātmanaḥ  pūjā jātā prasaṃgena vyādhasya sukhadāyinī  
mṛgī sā prāha taṃ dṛṣṭvā kiṃ karoṣi vanecara  pūrvavatkathitaṃ tena tacchrutvāha mṛgī punaḥ  
mṛgyuvāca  dhanyāhaṃ śrūyatāṃ vyādha saphalaṃ dehadhāraṇam  anityena śarīreṇa hyupakāro bhaviṣyati  
parantu mama bālāśca gṛhe tiṣṭhanti cārbhakāḥ  bhartre tāṃśca samarpyaiva hyāgamiṣyāmyahaṃ punaḥ  
vyādha uvāca  tvayā coktaṃ na manyehaṃ hanmi tvāṃ nātra saṃśayaḥ  tacchutvā hariṇī prāha śapathaṃ kurvatī hare  
mṛgyuvāca  śṛṇu vyādha pravakṣyāmi nāgaccheyaṃ punaryadi  vācā vicalito yastu sukṛtaṃ tena hāritam  
pariṇītā striyaṃ hitvā gacchatyanyāṃ ca yaḥ pumān  vedadharmaṃ samullaṃghya kalpitena ca yo vrajet  
viṣṇubhaktisamāyuktaḥ śivanindāṃ karoti yaḥ  pitroḥ kṣayāhamāsādya śūnyaṃ caivākramediha  
kṛtvā ca pāratāpaṃ hi karoti vacanaṃ punaḥ  tena pāpena liṃpāmi nāgaccheyaṃ punaryadi  
sūta uvāca   ityuktaśca tayā vyādho gacchetyāha mṛgīṃ ca saḥ  sā mṛgī ca jalaṃ pītvā hṛṣṭā'gacchatsvamāśramam  
tāvaddvitīyo yāmo vai tasya nidrāṃ vinā gataḥ  etasminsamaye tatra prāpte yāme tṛtīyake  
jñātvā vilaṃbaṃ cakitastadanveṣaṇatatparaḥ   tadyāme mṛgamadrākṣījjalamārgagataṃ tataḥ  
puṣṭaṃ mṛgaṃ ca taṃ dṛṣṭvā hṛṣṭo vanacarassa vai  śaraṃ dhanuṣi saṃdhāya hantuṃ taṃ hi pracakrame  
tadaivaṃ kurvatastasya bilvapatrāṇi kānicit  tatprārabdhavaśādviṣṇo patitāni śivopari  
tena tṛtīyayāmasya tadrātrau tasya bhāgyataḥ  pūjā jātā śivasyaiva kṛpālutvaṃ pradarśitam  
śrutvā tatra ca taṃ śabdaṃ kiṃ karoṣīti prāha saḥ  kuṭumbārthamahaṃ hanmi tvāṃ vyādhaśceti sobravīt  
tacchrutvā vyādhavacanaṃ hariṇo hṛṣṭamānasaḥ  drutameva ca taṃ vyādhaṃ vacanaṃ cedamabravīt  
hariṇa uvāca  dhanyohaṃ puṣṭimānadya bhavattṛptirbhaviṣyati  yasyāṃgaṃ nopakārāya tasya sarvaṃ vṛthā gatam  
yo vai sāmarthyayuktaśca nopakāraṃ karoti vai  tatsāmarthyaṃ bhavedvyarthaṃ paratra narakaṃ vrajet  
parantu bālakān svāṃśca samarpya jananīṃ śiśūn  āśvāsyāpyatha tān sarvānāgamiṣyāmyahaṃ punaḥ  
ityuktastena sa vyādho vismitotīva cetasi  manāk śuddhamanānaṣṭapāpapuṃjo vaco'bravīt  
vyādha uvāca  ye ye samāgatāścātra tete sarve tvayā yathā  kathayitvā gatā hyatra nāyāntyadyāpi vaṃcakāḥ  
tvaṃ cāpi saṃkaṭe prāpto vyalīkaṃ ca gamiṣyasi  mama sañjīvanaṃ cādya bhaviṣyati kathaṃ mṛga  
mṛga uvāca  śṛṇu vyādha pravakṣyāmi nānṛtaṃ vidyate mayi  satyena sarvaṃ brahmāṇḍaṃ tiṣṭhatyeva carācaram  
yasya vāṇī vyalīkā hi tatpuṇyaṃ galitaṃ kṣaṇāt  tathāpi śṛṇu vai satyāṃ pratijñāṃ mama bhillaka  
sandhyāyāṃ maithune ghasre śivarātryāṃ ca bhojane  kūṭasākṣye nyāsahāre saṃdhyāhīne dvije tathā  
śivahīnaṃ mukhaṃ yasya nopakartā kṣamo'pi san  parvaṇi śrīphalasyaiva troṭane'bhakṣyabhakṣaṇe  
asaṃpūjya śivaṃ bhasmarahitaścānnabhuk ca yaḥ  eteṣāṃ pātakaṃ me syānnāgaccheyaṃ punaryadi  
śiva uvāca  iti śrutvā vacastasya gaccha śīghraṃ samāvraja  sa vyādhenaivamuktastu jalaṃ pītvā gato mṛgaḥ  
te sarve militāstatra svāśrame kṛtasupraṇāḥ  vṛttāṃtaṃ caiva taṃ sarvaṃ śrutvā samyak parasparam  
gantavyaṃ niścayeneti satyapāśena yaṃtritāḥ  āśvāsya bālakāṃstatra gantumutkaṇṭhitāstadā  
mṛgī jyeṣṭhā ca yā tatra svāminaṃ vākyamabravīt  tvāṃ vinā bālakā hyatra kathaṃ sthāsyaṃti vai mṛga  
prathamaṃ tu mayā tatra pratijñā ca kṛtā prabho  tasmānmayā ca gantavyaṃ bhavadbhyāṃ sthīyatāmiha  
iti tadvacanaṃ śrutvā kaniṣṭhā vākyamabravīt  ahaṃ tvatsevikā cādya gacchāmi sthīyatāṃ tvayā  
tacchrutvā ca mṛgaḥ prāha gamyate tatra vai mayā  bhavatyau tiṣṭhatāṃ cātra mātṛtaḥ śiśurakṣaṇam  
tatsvāmivacanaṃ śrutvā menāte tanna dharmataḥ  procuḥ prītyā svabhartāraṃ vaidhavye jīvitaṃ ca dhik  
bālānāśvāsya tāṃstatra samarpya sahavāsinaḥ  gatāste sarva evāśu yatrāste vyādhasattamaḥ  
te bālā api sarve vai vilokyānusamāgatāḥ  eteṣāṃ yā gatiḥ syādvai hyasmākaṃ sā bhavatviti  
tān dṛṣṭvā harṣito vyādho bāṇaṃ dhanuṣi saṃdadhe  punaśca jalapatrāṇi patitāni śivopari  
tena jātā caturthasya pūjā yāmasya vai śubhā  tasya pāpantadā sarvaṃ bhasmasādabhavat kṣaṇāt  
mṛgī mṛgī mṛgaścocuśśīghraṃ vai vyādhasattama  asmākaṃ sārthakaṃ dehaṃ kuru tvaṃ hi kṛpāṃ kuru  
 śiva uvāca  iti teṣāṃ vacaśśrutvā vyādho vismayamāgataḥ  śivapūjāprabhāveṇa jñānaṃ durlabhamāptavān  
ete dhanyā mṛgāścaiva jñānahīnāssusaṃmatāḥ  svīyenaiva śarīreṇa paropakaraṇe ratāḥ  
mānuṣyaṃ janma saṃprāpya sādhitaṃ kiṃ mayādhunā  parakāyaṃ ca saṃpīḍya śarīraṃ poṣitaṃ mayā  
kuṭumbaṃ poṣitaṃ nityaṃ kṛtvā pāpānyanekaśaḥ  evaṃ pāpāni hā kṛtvā kā gatirme bhaviṣyati  
kāṃ vā gatiṃ gamiṣyāmi pātakaṃ janmataḥ kṛtam  idānīṃ ciṃtayāmyevaṃ dhigdhik ca jīvanaṃ mama  
iti jñānaṃ samāpanno bāṇaṃ saṃvārayaṃstadā  gamyatāṃ ca mṛgaśreṣṭhā dhanyāḥ stha iti cābravīt  
śiva uvāca  ityukte ca tadā tena prasannaśśaṃkarastadā  pūjitaṃ ca svarūpaṃ hi darśayāmāsa saṃmatam  
saṃspṛśya kṛpayā śaṃbhustaṃ vyādhaṃ prītito'bravīt  varaṃ brūhi prasanno'smi vratenānena bhillaka  
vyādho'pi śivarūpaṃ ca dṛṣṭvā mukto'bhavatkṣaṇāt  papāta śivapādāgre sarvaṃ prāptamiti buvan  
śivo'pi suprannātmā nāma datvā guheti ca  vilokya taṃ kṛpādṛṣṭyā tasmai divyānvarānadāt  
śiva uvāca  śṛṇu vyādhādya bhogāṃstvaṃ bhuṃkṣva divyānyathepsitān  rājadhānīṃ samāśritya śṛṃgaverapure parām  
anapāyā vaṃśavṛddhiśślāghanīyaḥ surairapi  gṛhe rāmastava vyādha samāyāsyati niścitam  
kariṣyati tvayā maitrī madbhaktasnehakārakaḥ  matsevāsaktacetāstvaṃ muktiṃ yāsyasi durlabhām  
etasminnaṃtare te tu kṛtvā śaṃkaradarśanam  sarve praṇamya sanmuktiṃ mṛgayoneḥ prapedire  
vimānaṃ ca samāruhya divyadehā gatāstadā  śivadarśanamātreṇa śāpānmuktā divaṃ gatāḥ  
vyādheśvaraḥ śivo jātaḥ parvate hyarbudācale  darśanātpūjanātsadyo bhuktimuktipradāyakaḥ  
vyādhopi taddinānnūnaṃ bhogānsa surasattama  bhuktvā rāmakṛpāṃ prāpya śivasāyujyamāptavān  
ajñānātsa vratañcaitatkṛtvā sāyujyamāptavān  kiṃ punarbhaktisaṃpannā yānti tanmayatāṃ śubhām  
vicāryya sarvaśāstrāṇi dharmāṃścaivāpyanekaśaḥ  śivarātrivratamidaṃ sarvotkṛṣṭaṃ prakīrtitam  
vratāni vividhānyatra tīrthāni vividhāni ca  dānāni ca vicitrāṇi makhāśca vividhāstathā  
tapāṃsi vividhānyeva japāścaivāpya nekaśaḥ  naitena samatāṃ yānti śivarātrivratena ca  
tasmācchubhataraṃ caitatkartavyaṃ hitamīpsubhiḥ  śivarātrivratandivyaṃ bhukti muktipradaṃ sadā  
etatsarvaṃ samākhyātaṃ śivarātrivrataṃ śubham  vratarājeti vikhyātaṃ kimanyacchrotumicchasi  
iti śrīśivamahāpurāṇe caturthyāṃ koṭirudrasaṃhitāyāṃ vyādheśvaramāhātmye śivarātrivratamāhātmyavarṇanaṃ nāma catvāriṃśo'dhyāyaḥ  
ṛṣaya ūcuḥ  muktirnāma tvayā proktā tasyāṃ kiṃ nu bhavediha  avasthā kīdṛśī tatra bhavediti vadasva naḥ  
sūta uvāca   muktiścaturvidhā proktā śrūyatāṃ kathayāmi vaḥ  saṃsārakleśasaṃhartrī paramānandadāyinī  
sārūpyā caiva sālokyā sānnidhyā ca tathā parā  sāyujyā ca caturthī sā vratenānena yā bhavet  
mukterdātā muniśreṣṭhāḥ kevalaṃ śiva ucyate  brahmādyā na hi te jñeyā kevalaṃ ca trivargadāḥ  
brahmādyāstriguṇādhīśāśśivastriguṇataḥ paraḥ  nirvikārī parabrahma turyaḥ prakṛtitaḥ paraḥ  
jñānarūpo'vyayaḥ sākṣī jñānagamyo'dvayassvayam  kaivalyamuktidasso'tra trivargasya prado'pi hi  
kaivalyākhyā paṃcamī ca durlabhā sarvathā nṛṇām  tallakṣaṇaṃ pravakṣyāmi śrūyatāmṛṣisattamāḥ  
utpadyate yataḥ sarvaṃ yenaitatpālyate jagat  yasmiṃśca līyate taddhi yena sarvamidaṃ tatam  
tadeva śivarūpaṃ hi paṭhyate ca munīśvarāḥ  sakalaṃ niṣkalaṃ ceti dvividhaṃ vedavarṇitam  
viṣṇunā tacca na jñātaṃ brahmaṇā na ca tattathā  kumārādyaiśca na jñātaṃ na jñātaṃ nāradena vai  
śukena vyāsa putreṇa vyāsena ca munīśvaraiḥ  tatpūrvaiścākhilairdevairvedaiḥ śāstraistathā na hi  
satyaṃ jñānamanaṃtaṃ ca saccidānandasaṃjñitam  nirguṇo nirupādhiścāvyayaḥ śuddho niraṃjanaḥ  
na rakto naiva pītaśca na śveto nīla eva ca  na hrasvo na ca dīrghaśca na sthūlassūkṣma eva ca  
yato vāco nivartaṃte aprāpya manasā saha  tadeva paramaṃ proktaṃ brahmaiva śivasaṃjñakam  
ākāśaṃ vyāpakaṃ yadvattathaiva vyāpakantvidam  māyātītaṃ parātmānaṃ dvandvātītaṃ vimatsaram  
tatprāptiśca bhavedatra śivajñānodayāddhruvam  bhajanādvā śivasyaiva sūkṣmamatyā satāṃ dvijāḥ  
jñānaṃ tu duṣkaraṃ loke bhajanaṃ sukaraṃ matam  tasmācchivaṃ ca bhajata muktyarthamapi sattamāḥ  
śivo hi bhajanādhīno jñānātmā mokṣadaḥ paraḥ  bhaktyaiva bahavaḥ siddhā muktiṃ prāpuḥ parāṃ mudā  
jñānamātā śaṃbhubhaktirmuktibhuktipradā sadā  sulabhā yatprasādāddhi satpremāṃkura lakṣaṇā  
sā bhaktirvividhā jñeyā saguṇā nirguṇā dvijāḥ  vaidhī svābhāvikī yāyā varā sāsā smṛtā parā  
naiṣṭhikyanaiṣṭhikībhedādvividhaiva hi kīrtitā  ṣaḍvidhā naiṣṭhikī bhedāddvitīyaikavidhā smṛtā  
vihitāvihitābhedāttāmanekāṃ vidurbudhāḥ  tayorbahuvidhatvācca vistāro na hi varṇyate  
te navāṃge ubhe jñeye śravaṇādikabhedataḥ  suduṣkare tatprasādaṃ vinā ca sukare tataḥ  
bhaktijñāne na bhinne hi śaṃbhunā varṇite dvijāḥ  tasmādbhedo na kartavyastatkartussarvadā sukham  
vijñānaṃ na bhavatyeva dvijā bhaktivirodhinaḥ  śaṃbhubhaktikarasyaiva bhavejjñānodayo drutam  
tasmādbhaktirmaheśasya sādhanīyā munīśvarāḥ  tayaiva nikhilaṃ siddhaṃ bhaviṣyati na saṃśayaḥ  
iti pṛṣṭaṃ bhavadbhiryattadeva kathitaṃ mayā  tacchutvā sarvapāpebhyo mucyate nātra saṃśayaḥ  
iti śrīśivamahāpurāṇe caturthyāṃ koṭirudrasaṃhitāyāṃ muktinirūpaṇaṃ nāmaikacatvāriṃśo'dhyāyaḥ  
ṛṣaya ūcuḥ  śivaḥ ko vā hariḥ ko vā rudraḥ ko vā vidhiśca kaḥ  eteṣu nirguṇaḥ ko vā hyetaṃ naśchindhi saṃśayam  
sūta uvāca  yaccādau hi samutpannaṃ nirguṇātparamātmanaḥ  tadeva śivasaṃjñaṃ hi vedavedāṃtino viduḥ  
tasmātprakṛtirutpannā puruṣeṇa samanvitā  tābhyāntapaḥ kṛtaṃ tatra mūlasthe ca jale sudhīḥ  
pañcakośīti vikhyātā kāśī sarvātivallabhā  vyāptaṃ ca sakalaṃ hyetattajjalaṃ viśvato gatam  
saṃbhāvya māyayā yuktastatra supto harissa vai  nārāyaṇeti vikhyātaḥ prakṛtirnārāyaṇī matā  
tannābhikamale yo vai jātassa ca pitāmahaḥ  tenaiva tapasā dṛṣṭassa vai viṣṇurudāhṛtaḥ  
ubhayorvādaśamane yadrūpaṃ sa darśitaṃ budhāḥ  mahādeveti vikhyātaṃ nirguṇena śivena hi  
tena proktamahaṃ śambhurbhaviṣyāmi kabhālataḥ  rudro nāma sa vikhyāto lokānugrahakārakaḥ  
dhyānārthaṃ caiva sarveṣāmarūpo rūpavānabhūt  sa eva ca śivassākṣādbhaktavātsalyakārakaḥ  
śive triguṇasambhinne rudre tu guṇadhāmani  vastuto na hi bhedo'sti svarṇe tadbhūṣaṇe yathā  
samānarūpakarmāṇau samabhaktagatipradau  samānākhilasaṃsevyau nānālīlāvihāriṇau  
sarvathā śivarūpo hi rudro raudraparākramaḥ  utpanno bhaktakāryārthaṃ haribrahmasahāyakṛt  
anye ca ye samutpannā yathānukramato layam  yāṃti naiva tathā rudraḥ śive rudro vilīyate  
te vai rudraṃ militvā tu prayānti prakṛtā ime  imānrudro militvā tu na yāti śrutiśāsanam  
sarve rudraṃ bhajantyeva rudraḥ kañcidbhajenna hi  svātmanā bhaktavātsalyādbhajatyeva kadācana  
anyaṃ bhajanti ye nityaṃ tasmiṃste līnatāṃ gatāḥ  tenaiva rudraṃ te prāptāḥ kālena mahatā budhāḥ  
rudrabhaktāstu ye kecittatkṣaṇaṃ śivatāṃ gatāḥ  anyāpekṣā na vai teṣāṃ śrutireṣā sanātanī  
ajñānaṃ vividhaṃ hyetadvijñānaṃ vividhaṃ na hi  tatprakāramahaṃ vakṣye śṛṇutādarato dvijāḥ  
brahmādi tṛṇaparyaṃtaṃ yatkiṃciddṛśyate tviha  tatsarvaṃ śiva evāsti mithyā nānātvakalpanā  
sṛṣṭeḥ pūrvaṃ śivaḥ proktaḥ sṛṣṭermadhye śivastathā  sṛṣṭerante śivaḥ proktassarvaśūnye tadā śivaḥ  
tasmāccaturguṇaḥ proktaḥ śiva eva munīśvarāḥ  sa eva saguṇo jñeyaḥ śaktimattvāddvidhāpi saḥ  
yenaiva viṣṇave dattāssarve vedāssanātanāḥ  varṇā mātrā hyanaikāśca dhyānaṃ svasya ca pūjanam  
īśānaḥ sarvavidyānāṃ śrutireṣā sanātanī  vedakartā vedapatistasmācchaṃbhurudāhṛtaḥ  
sa eva śaṃkaraḥ sākṣātsarvānugrahakārakaḥ  kartā bhartā ca hartā ca sākṣī nirguṇa eva saḥ  
anyeṣāṃ kālamānaṃ ca kālasya kalanā na hi  mahākālassvayaṃ sākṣānmahākālīsamāśritaḥ  
tathā ca brāhmaṇā rudraṃ tathā kālīṃ pracakṣate  sarvaṃ tābhyāntataḥ prāptamicchayā satyalīlayā  
na tasyotpādakaḥ kaścidbhartā hartā na tasya hi  svayaṃ sarvasya hetuste kāryabhūtācyutādayaḥ  
svayaṃ ca kāraṇaṃ kāryaṃ svasya naiva kadācana  ekovyanekatāṃ yātopyanekopyekatāṃ vrajet  
ekaṃ bījaṃ bahirbhūtvā punarbījaṃ ca jāyate  bahutve ca svayaṃ sarvaṃ śivarūpī maheśvaraḥ  
etatparaṃ śivajñānaṃ tattvatastadudāhṛtam  jānāti jñānavāneva nānyaḥ kaścidṛṣīśvarāḥ  
munaya ūcuḥ  jñānaṃ salakṣaṇaṃ brūhi yajjñātvā śivatāmvrajet  kathaṃ śivaśca tatsarvaṃ sarvaṃ vā śiva eva ca  
vyāsa uvāca  etadākarṇya vacanaṃ sūtaḥ paurāṇikottamaḥ  smṛtvā śivapadāmbhojaṃ munīṃstānabravīdvacaḥ  
iti śrīśivamahāpurāṇe caturthyāṃ koṭirudrasaṃhitāyāṃ saguṇanirguṇabhedavarṇanaṃ nāma dvicatvāriṃśo'dhyāyaḥ  
sūta uvāca  śrūyatāmṛṣayaḥ sarve śivajñānaṃ yathā śrutam  kathayāmi mahāguhyaṃ para muktisvarūpakam  
kanāradakumārāṇāṃ vyāsasya kapilasya ca  eteṣāṃ ca samāje tairniścitya samudāhṛtam  
iti jñānaṃ sadā jñeyaṃ sarvaṃ śivamayaṃ jagat  śivaḥ sarvamayo jñeyassarvajñena vipaścitā  
ābrahmatṛṇaparyantaṃ yatkiṃciddṛśyate jagat  tatsarvaṃ śiva evāsti sa devaḥ śiva ucyate  
yadecchā tasya jāyeta tadā ca kriyate tvidam  sarvaṃ sa eva jānāti taṃ na jānāti kaścana  
racayitvā svayaṃ tacca praviśya dūrataḥ sthitaḥ  na tatra ca praviṣṭosau nirliptaścitsvarūpavān  
yathā ca jyotiṣaścaiva jalādau pratibiṃbatā  vastuto na praveśo vai tathaiva ca śivaḥ svayam  
vastutastu svayaṃ sarvaṃ kramo hi bhāsate śubhaḥ  ajñānaṃ ca materbhedo nāstyanyacca dvayampunaḥ  
darśaneṣu ca sarveṣu matibhedaḥ pradarśyate  paraṃ vedāntino nityamadvaitaṃ praticakṣate  
svasyāpyaṃśasya jīvāṃśo hyavidyāmohito vaśaḥ  anyo'hamiti jānāti tayā mukto bhavecchivaḥ  
sarvaṃ vyāpya śivaḥ sākṣād vyāpakaḥ sarvajantuṣu  cetanācetaneśopi sarvatra śaṃkarassvayam  
upāyaṃ yaḥ karotyasya darśanārthaṃ vicakṣaṇaḥ  vedāntamārgamāśritya taddarśanaphalaṃ labhet  
yathāgnirvyāpakaścaiva kāṣṭhekāṣṭhe ca tiṣṭhati  yo vai maṃthati tatkāṣṭhaṃ sa vai paśyatyasaṃśayam  
bhaktyādisādhanānīha yaḥ karoti vicakṣaṇaḥ  sa vai paśyatyavaśyaṃ hi taṃ śivaṃ nātra saṃśayaḥ  
śivaḥśivaḥśivaścaiva nānyadastīti kiṃcana  bhrāntyā nānāsvarūpo hi bhāsate śaṅkarassadā  
yathā samudro mṛccaiva suvarṇamathavā punaḥ  upādhito hi nānātvaṃ labhate śaṃkarastathā  
kāryakāraṇayorbhedo vastuto na pravartate  kevalaṃ bhrāntibuddhyaiva tadābhāve sa naśyati  
tadā bījātprarohaśca nānātvaṃ hi prakāśayet  ante ca bījameva syāttatprarohaśca naśyati  
jñānī ca bījameva syātpraroho vikṛtīrmatā  tannivṛttau punarjñānī nātra kāryā vicāraṇā  
sarvaṃ śivaḥ śivaṃ sarvaṃ nāsti bhedaśca kaścana  kathaṃ ca vividhaṃ paśyatyekatvaṃ ca kathaṃ punaḥ  
yathaikaṃ caiva sūryākhyaṃ jyotirnānāvidhaṃ janaiḥ  jalādau ca viśeṣeṇa dṛśyate tattathaiva saḥ  
sarvatra vyāpakaścaiva sparśatvaṃ na vibadhyate  tathaiva vyāpako devo badhyate na kvacitsa vai  
sāhaṃkārastathā jīvastanmuktaḥ śaṃkaraḥ svayam  jīvastucchaḥ karmabhogo nirliptaḥ śaṃkaro mahān  
yathaikaṃ ca suvarṇādi militaṃ rajatādinā  
alpamūlyaṃ prajāyeta tathā jīvo'pyahaṃyutaḥ  
yathaiva hi survaṇādi kṣārādeḥ śodhitaṃ śubham  pūrvavanmūlyatāṃ yāti tathā jīvo'pi saṃskṛteḥ  
prathamaṃ sadguruṃ prāpya bhaktibhāva samanvitaḥ  śivabuddhyā karotyuccaiḥ pūjanaṃ smaraṇādikam  
tadbudhyā dehato yāti sarvapāpādiko malaḥ  tadā'jñānaṃ ca naśyeta jñānavāñjāyate yadā  
tadāhaṃkāranirmukto jīvo nirmalabuddhimān  śaṅkarasya prasādena prayāti śaṅkaratāmpunaḥ  
yathā''darśasvarūpe ca svīyarūpaṃ pradṛśyate  tathā sarvatragaṃ śambhu paśyatīti suniścitam  
jīvanmuktasya evāsau dehaḥ śīrṇa śive milet  prārabdhavaśago dehastadbhinno jñānavān mataḥ  
śubhaṃ labdhvā na hṛṣyeta kupyellabdhvā'śubhaṃ na hi  dvaṃdveṣu samatā yasya jñānavānucyate hi saḥ  
ātmayogena tattvānāmathavā ca vivekataḥ  yathā śarīrato yāyāccharīraṃ muktimicchataḥ  
sadāśivo vilīyeta mukto virahameva ca  jñānamūlantathādhyātmyaṃ tasya bhaktiśśivasya ca  
bhakteśca prema saṃproktaṃ premṇaśca śravaṇantathā  śravaṇāccāpi satsaṃgassatsaṃgācca gururbudhaḥ  
sampanne ca tathā jñāne mukto bhavati niścitam  iti cejjñānavānyo vai śaṃbhumeva sadā bhajet  
ananyayā ca bhaktyā vai yuktaḥ śambhuṃ bhajetpunaḥ  ante ca muktimāyāti nātra kāryā vicāraṇā  
ato'dhiko na devo'sti muktiprāptyai ca śaṃkarāt  śaraṇaṃ prāpya yaścaiva saṃsārādvinivartate  
iti me vividhaṃ vākyamṛṣīṇāṃ ca samāgataiḥ  niścitya kathitaṃ viprā dhiyā dhāryaṃ prayatnataḥ  
prathamaṃ viṣṇave dattaṃ śaṃbhunā liṃgasanmukhe  viṣṇunā brahmaṇe dattaṃ brahmaṇā sanakādiṣu  
nāradāya tataḥ proktaṃ tajjñānaṃ sanakādibhiḥ  vyāsāya nāradenoktaṃ tena mahyaṃ kṛpālunā  
mayā caiva bhavadbhyaśca bhavadbhirlokahetave  sthāpanīyaṃ prayatnena śivaprāptikaraṃ ca tat  
iti vaśca samākhyātaṃ yatpṛṣṭo'haṃ munīśvarāḥ  gopanīyaṃ prayatnena kimanyacchrotumicchatha  
vyāsa uvāca  etacchutvā tu ṛṣaya ānandaṃ paramaṃ gatāḥ  harṣagadgadayā vācā natvā te tuṣṭuvurmuhuḥ  
ṛṣaya ūcuḥ  vyāsaśiṣya namaste'stu dhanyastvaṃ śaivasattamaḥ  śrāvitaṃ naḥ paraṃ vastu śaivaṃ jñānamanuttamam  
asmākaṃ cetaso bhrāntirgatā hi kṛpayā tava  santuṣṭāśśivasajjñānaṃ prāpya tvatto vimuktidam  
sūta uvāca  nāstikāya na vaktavyamaśraddhāya śaṭhāya ca  abhaktāya maheśasya na cāśuśruṣave dvijāḥ  
itihāsapurāṇāni vedācchāstrāṇi cāsakṛt  vicāryyoddhṛtya tatsāraṃ mahyaṃ vyāsena bhāṣitam  
etacchrutvā hyekavāraṃ bhavetpāpaṃ hi bhasmasāt  abhakto bhaktimāpnoti bhaktasya bhaktivarddhanam  
punaśśrute ca sadbhaktirmuktissyācca śrute punaḥ  tasmātpunaḥpunaśśrāvyaṃ bhuktimuktiphalepsubhiḥ  
āvṛttayaḥ paṃca kāryāḥ samuddiśya phalaṃ param  tatprāpnoti na sandeho vyāsasya vacanaṃ tvidam  
na durlabhaṃ hi tasyaiva yenedaṃ śrutamuttamam  paṃcakṛtvastadāvṛttyā labhyate śivadarśanam  
purātanāśca rājāno viprā vaiśyāśca sattamāḥ  idaṃ śrutvā paṃcakṛtvo dhiyā siddhiṃ parāṃ gatāḥ  
śroṣyatyadyāpi yaścedaṃ mānavo bhaktitatparaḥ  vijñānaṃ śivasaṃjñaṃ vai bhuktiṃ muktiṃ labhecca saḥ  
 vyāsa uvāca  iti tadvacanaṃ śrutvā paramānandamāgatāḥ  samānarcuśca te bhūtaṃ nānāvastubhirādarāta  
namaskāraiḥ stavaiścaiva svastivācanapūrvakam  āśīrbhirvarddhayāmāsuḥ saṃtuṣṭāśchinnasaṃśayāḥ  
parasparaṃ ca saṃtuṣṭāḥ sūtaste ca subuddhayaḥ  śaṃbhuṃ devaṃ paraṃ matvā namaṃti sma bhajaṃti ca  
etacchivasuvijñānaṃ śivasyātipriyaṃ mahat  bhuktimuktipradaṃ divyaṃ śivabhaktivivarddhanam  
iyaṃ hi saṃhitā puṇyā koṭirudrāhvayā parā  caturthī śiva purāṇasya kathitā me mudāvahā  
etāṃ yaḥ śṛṇuyādbhaktyā śrāvayedvā samāhitaḥ  sa bhuktvehākhilānbhogānaṃte paragatiṃ labhet  
iti śrīśivamahāpurāṇe caturviṃśatisāhasryāṃ vaiyāsikyāṃ saṃhitāyāṃ tadantargatāyāṃ caturthyāṃ koṭirudrasaṃhitāyāṃ jñānanirūpaṇaṃ nāma tricatvāriṃśo'dhyāyaḥ  
yo dhatte bhuvanāni sapta guṇavānsraṣṭā rajassaṃśrayassaṃhartā tamasānvito guṇavatīṃ māyāmatītya sthitaḥ  satyānandamanantabodhamamalaṃ brahmādisaṃjñāspadaṃ nityaṃ sattvasamanvayādadhigataṃ pūrṇaṃ śivaṃ dhīmahi  
ṛṣaya ūcuḥ  sūtasūta mahāprājña vyāsaśiṣyana mo'stu te  caturthī koṭirudrākhyā śrāvitā saṃhitā tvayā  
athomāsaṃhitāntaḥstha nānākhyānasamanvitam  brūhi śaṃbhoścaritraṃ vai sāmbasya paramātmanaḥ  
sūta uvāca  maharṣayaśśaunakādyāḥ śṛṇuta premataḥ śubham  śāṃkaraṃ caritaṃ divyaṃ bhuktimuktipradaṃ param  
itīdṛśaṃ puṇyapraśnaṃ pṛṣṭavānmunisattamaḥ  vyāsassanatkumāraṃ vai śaivaṃ saccaritaṃ jagau  
 sanatkumāra uvāca  vāsudevāya yatproktamupamanyumaharṣiṇā  taducyate mayā vyāsa caritaṃ hi maheśituḥ  
purā putrārthamagamatkailāsaṃ śaṃkarālayam  vasudevasutaḥ kṛṣṇastapastaptuṃ śivasya hi  
atropamanyuṃ saṃdṛṣṭvā tapaṃtaṃ śṛṃga uttame  praṇamya bhaktyā sa muniṃ paryapṛcchatkṛtāñjaliḥ  
śrīkṛṣṇa uvāca  upamanyo mahāprājña śaivapravara sanmate  putrārthamagamaṃ taptuṃ tapo'tra giriśasya hi  
brūhi śaṃkaramāhātmyaṃ sadānandakaraṃ mune  yacchrutvā bhaktitaḥ kuryyāṃ tapa aiśvaramuttamam  
 sanatkumāra uvāca  iti śrutvā vacastasya vāsudevasya dhīmataḥ  pratyuvāca prasannātmā hyupamanyussmarañchivam  
 upamanyuruvāca  śṛṇu kṛṣṇa mahāśaiva mahimānaṃ maheśituḥ  yamadrākṣamahaṃ śaṃbhorbhaktivarddhanamuttamam  
tapaḥstho'haṃ samadrākṣaṃ śaṃkaraṃ ca tadāyudhān  parivāraṃ samastaṃ ca viṣṇvādīnamarādikān  
tribhiraṃśaiśśobhamānamajasrasukhamavyayam  ekapādaṃ mahādaṃṣṭraṃ sajvālakavalairmukhaiḥ  
dvisahasramayūkhānāṃ jyotiṣā'tivirājitam  sarvāstrapravarābādhamanekākṣaṃ sahasrapāt  
yaśca kalpāntasamaye viśvaṃ saṃharati dhruvam  nāvadhyo yasya ca bhavettrailaukye sacarācare  
maheśvarabhujotsṛṣṭaṃ trailokyaṃ sacarācaram  nirdadāha drutaṃ kṛtsnaṃ nimeṣārddhānna saṃśayaḥ  
tapaḥstho rudrapārśvasthaṃ dṛṣṭavānahamavyam  guhyamastraṃ paraṃ cāsya na tulyamadhikaṃ kvacit  
yattacchūlamiti khyātaṃ sarvalokeṣu śūlinaḥ  vijayābhidhamatyugraṃ sarvaśastrāstranāśakam  
dārayedyanmahīṃ kṛtsnāṃ śoṣayedyanmahodadhim  pātayedakhilaṃ jyotiścakraṃ yannātra saṃśayaḥ  
yauvanāśvo hato yena māṃdhātā sabalaḥ purā  cakravartī mahātejāstrailokyavijayo nṛpaḥ  
darpāviṣṭo haihayaśca niḥ kṣipto lavaṇāsuraḥ  śatrughnaṃ nṛpatiṃ yuddhe samāhūya samaṃtataḥ  
tasmindaitye vinaṣṭe tu rudrahaste gataṃ tu yat  tacchūlamiti tīkṣṇāgraṃ saṃtrāsajananaṃ mahat  
triśikhāṃ bhṛkuṭīṃ kṛtvā tarjayaṃtamiva sthitam  vidhūmrānalasaṃkāśaṃ bālasūryamivoditam  
sūryya hastamanirddeśyaṃ pāśahastamivāṃtakam  paraśuṃ tīkṣṇadhāraṃ ca sarpādyaiśca vibhūṣitam  
kalpāntadahanākāraṃ tathā puruṣavigraham  yattadbhārgavarāmasya kṣatriyāntakaraṃ raṇe  
rāmo yadbalamāśritya śivadattaśca vai purā  triḥsaptakṛtvo nakṣatraṃ dadāha hṛṣito muniḥ  
sudarśanaṃ tathā cakraṃ sahasravadanaṃ vibhum  dvisahasrabhujaṃ devamadrākṣaṃ puruṣākṛtim  
dvisahasrekṣaṇaṃ dīptaṃ sahasracaraṇākulam  koṭisūryapratīkāśaṃ trailokyadahanakṣamam  
vajraṃ mahojjvalaṃ tīkṣṇaṃ śataparvapranuttamam  mahādhanuḥ pinākaṃ ca satūṇīraṃ mahādyutim  
śaktiṃ khaṅgaṃ ca pāśaṃ ca mahādīptaṃ samāṃkuśam  gadāṃ ca mahatīṃ divyāmanyānyastrāṇi dṛṣṭavān  
tathā ca lokapālānāmastrāṇyetāni yāni ca  adrākṣaṃ tāni sarvāṇi bhagavadrudrapārśvataḥ  
savyadeśe tu devasya brahmā lokapitāmahaḥ  vimānaṃ divyamāsthāya haṃsayuktaṃ manonugam  
vāmapārśve tu tasyaiva śaṃkhacakragadādharaḥ  vainateyaṃ samāsthāya tathā nārāyaṇaḥ sthitaḥ  
svāyaṃbhuvādyā manavo bhṛgvādyā ṛṣayastathā  śakrādyā devatāścaiva sarva eva samaṃ yayuḥ  
skaṃdaśśaktiṃ samādāya mayūrasthassaghaṃṭakaḥ  devyāssamīpe saṃtasthau dvitīya iva pāvakaḥ  
naṃdī śūlaṃ samādāya bhavāgre samavasthitaḥ  sarvabhūtagaṇāścaivaṃ mātaro vividhāḥ sthitāḥ  
te'bhivādya maheśānaṃ parivāryya samaṃtataḥ  astuvanvividhaiḥ stotrairmahādevaṃ tadā surāḥ  
yatkiṃcittu jagatyasmindṛśyate śrūyate'thavā  tatsarvaṃ bhagavatpārśve nirīkṣyāhaṃ suvismitaḥ  
sumahaddhairyyamālaṃbya prāṃjalirvividhaiḥ stavaiḥ  paramānandasaṃmagno'bhūvaṃ kṛṣṇāhamaddhvare  
saṃmukhe śaṃkaraṃ dṛṣṭvā bāṣpagadgadayā girā  apūjayaṃ suvidhivadahaṃ śraddhāsamanvitaḥ  
bhagavānatha suprītaśśaṃkaraḥ parameśvaraḥ  vāṇyā madhurayā prītyā māmāha prahasanniva  
na vicālayituṃ śakyo mayā vipra punaḥ punaḥ  parīkṣitosi bhadraṃ te bhavānbhaktyānvito dṛḍhaḥ  
tasmātte parituṣṭo'smi varaṃ varaya suvrata  durlabhaṃ sarvadeveṣu nādeyaṃ vidyate tava  
sa cāhaṃ tadvacaḥ śrutvā śaṃbhoḥ satpremasaṃyutam  devaṃ taṃ prāṃjalirbhūtvā'bruvaṃ bhaktānukaṃpinam  
 upamanyuruvāca  bhagavanyadi tuṣṭo'si yadi bhaktiḥ sthirā mayi  tena satyena me jñānaṃ trikālaviṣayaṃ bhavet  
prayaccha bhaktiṃ vipulāṃ tvayi cāvyabhicāriṇīm  sānvayasyāpi nityaṃ me bhūri kṣīraudanaṃ bhavet  
mamāstu tava sānnidhyaṃ nityaṃ caivāśrame vibho  tava bhakteṣu sakhyaṃ syādanyonyeṣu sadā bhavet  
evamukto mayā śaṃbhurvihasya parameśvaraḥ  kṛpādṛṣṭyā nirīkṣyāśu māṃ sa prāha yadūdvaha  
 śrīśiva uvāca  upamanyo mune tāta varjjitastvaṃ bhaviṣyasi  jarāmaraṇajairdoṣaissarvakāmānvito bhava  
munīnāṃ pūjanīyaśca yaśodhanasamanvitaḥ  śīlarūpaguṇaiśvaryaṃ matprasādātpadepade  
kṣīrodasāgarasyaiva sānnidhyaṃ payasāṃ nidheḥ  tatra te bhavitā nityaṃ yatrayatrecchase mune  
amṛtātmakaṃ tu tatkṣīraṃ yāvatsaṃyāmyate tataḥ  imaṃ vaivasvataṃ kalpaṃ paśyase bandhubhissaha  
tvadgotraṃ cākṣayaṃ cāstu matprasādātsadaiva hi  sānnidhyamāśrame te'haṃ kariṣyāmi mahāmune  
madbhaktistu sthirā cāstu sadā dāsyāmi darśanam  smṛtaśca bhavatā vatsa priyastvaṃ sarvathā mama  
yathākāmasukhaṃ tiṣṭha notkaṇṭhāṃ kartumarhasi  sarvaṃ prapūrṇatāṃ yātu ciṃtitaṃ nātra saṃśayaḥ  
upamanyuruvāca  evamuktvā sa bhagavānsūryyakoṭisamaprabhaḥ  mameśāno varāndattvā tatraivāntaradhīyata  
evaṃ dṛṣṭo mayā kṛṣṇa parivārasamanvitaḥ  śaṃkaraḥ parameśāno bhaktimuktipradāyakaḥ  
śaṃbhunā parameśena yaduktaṃ tena dhīmatā  tadavāptaṃ ca me sarvaṃ devadevasamādhinā  
pratyakṣaṃ caiva tai jātāngandharvāpsarasastathā  ṛṣīnvidyādharāṃścaiva paśya siddhānvyavasthitān  
paśya vṛkṣānmanoramyānsnigdhapatrānsugaṃdhinaḥ  sarvartukusumairyuktānsadāpuṣpaphalanvitān  
sarvametanmahābāho śaṃkarasya mahātmanaḥ  prasādāddevadevasya viśvaṃ bhāvasamanvitama  
mamāsti tvakhilaṃ jñānaṃ prasādācchūlapāṇinaḥ  bhūtaṃ bhavyaṃ bhaviṣyaṃ ca sarvaṃ jānāmi tattvataḥ  
tamahaṃ dṛṣṭavāndevamapi devāḥ sureśvarāḥ  yaṃ na paśyaṃtyanārādhya ko'nyo dhanyataro mayā  
ṣaḍviṃśakamiti khyātaṃ paraṃ tattvaṃ sanātanam  evaṃ dhyāyaṃti vidvāṃsau mahatparamamakṣaram  
sarva tattvavidhānajñaḥ sarvatattvārthadarśanaḥ  sa eva bhagavāndevaḥ pradhānapuruṣeśvaraḥ  
yo nijāddakṣiṇātpārśvādbrahmāṇaṃ lokakāraṇam  vāmādapyasṛjadviṣṇuṃ lokarakṣārthamīśvaraḥ  
kalpānte caiva saṃprāpte'sṛjadrudraṃ hṛdaḥ prabhuḥ  tatassamaharatkṛtsnaṃ jagatsthāvarajaṃgamam  
yugāṃte sarvabhūtāni saṃvartaka ivānalaḥ  kālo bhūtvā mahādevo grasamānassa tiṣṭhati  
sarvajñassarvabhūtātmā savarbhūtabhavodbhavaḥ  āste sarvagato devo dṛśyassarvaiśca daivataiḥ  
atastvaṃ putralābhāya samārādhaya śaṃkaram  śīghraṃ prasanno bhavitā śivaste bhaktavatsalaḥ  
iti śrīśivamahāpurāṇe paṃcamyāmumāsaṃhitāyāṃ kṛṣṇopamanyusaṃvāde svagativarṇanaṃ nāma prathamo'dhyāyaḥ  
sanatkumāra uvāca  ityākarṇya munervākyamupamanyormahātmanaḥ  jātabhaktirmahādeve kṛṣṇaḥ provāca taṃ munim  
 śrīkṛṣṇa uvāca  upamanyo mune tāta kṛpāṃ kuru mamopari  ye ye śivaṃ samārādhya kāmānāpuśca tānvada  
sanatkumāra uvāca  ityākarṇyopamanyussa muniśśaivavaro mahān  kṛṣṇavākyaṃ supraśasya pratyuvāca kṛpānidhiḥ  
upamanyuruvāca  yairyairbhavārādhanataḥ prāpto hṛtkāma eva hi  tāṃstānbhaktānpravakṣyāmi śṛṇu tvaṃ vai yadūdvaha  
śarvātsarvāmaraiśvaryyaṃ hiraṇyakaśipuḥ purā  varṣāṇāṃ daśalakṣāṇi so'labhaccandraśekharāt  
tasyā'tha putrapravaro nandano nāma viśrutaḥ  sa ca śarvavarādindraṃ varṣāyutamadhonayat  
viṣṇucakraṃ ca taddhoraṃ vajramākhaṇḍalasya ca  śīrṇaṃ purā'bhavatkṛṣṇa tadaṃgeṣu mahāhave  
na śastrāṇi vahaṃtyaṃge dharmatastasya dhīmataḥ  grahasyātibalasyājau cakravajramukhānyapi  
ardyamānāśca vibudhā graheṇa subalīyasā  devadattavarā jaghnurasurendrāssurānbhṛśam  
tuṣṭo vidyutprabhasyāpi trailokyeśvaratā madāt  śatavarṣasahasrāṇi sarvalokeśvaro bhavaḥ  
tathā putrasahasrāṇāmayutaṃ ca dadau śivaḥ  mama cānucaro nityaṃ bhaviṣyasyabravīditi  
kuśadvīpe śubhaṃ rājyamadadādbhagavānbhavaḥ  sa tasmai śaṅkaraḥ prītyā vāsudeva prahṛṣṭadhīḥ  
dhātrā sṛṣṭaśśatamakho daityo varṣaśataṃ purā  tapaḥ kṛtvā sahasraṃ tu putrāṇāmalabhadbhavāt  
yājñavalkya iti khyāto gīto vedeṣu vai muniḥ  ārādhya sa mahādevaṃ prāptavāñjñānamuttamam  
vedavyāsastu yo nāmnā prāptavānatulaṃ yaśaḥ  so'pi śaṃkaramārādhya trikālajñānamāptavān  
indreṇa vālakhilyāste paribhūtāstu śaṅkarāt  lebhire somahartāraṃ garuḍaṃ sarvadurjayam  
āpaḥ pranaṣṭāḥ sarvāśca pūrvaroṣātkaparddinaḥ  śarvaṃ samakapālena devairiṣṭvā pravartitam  
atrerbhāryyā cānasūyā trīṇi varṣaśatāni ca  muśaleṣu nirāhārā suptvā śarvāttatassutān  
dattātreyaṃ muniṃ lebhe candraṃ durvāsasaṃ tathā  gaṃgāṃ pravartayāmāsa citrakūṭe pativratā  
vikarṇaśca mahādevaṃ tathā bhaktasukhāvaham  prasādya mahatīṃ siddhimāptavānmadhusūdana  
citraseno nṛpaśśaṃbhuṃ prasādya dṛḍhabhaktimān  samastanṛpabhītibhyo'bhayaṃ prāpātulaṃ ca kam  
śrīkaro gopikāsūnurnṛpapūjāvilokanāt  jātabhaktirmahādeve paramāṃ siddhimāptavān  
citrāṅgado nṛpasutassīmantinyāḥ patirhare  śivānugrahato magno yamunāyāṃ mṛto na hi  
sa ca takṣālayaṃ gatvā tanmaitrīṃ prāpya suvrataḥ  āyātaḥ svagṛhaṃ prīto nānādhanasamanvitaḥ  
sīmaṃtinī priyā tasya somavrataparāyaṇā  śivānugrahataḥ kṛṣṇa lebhe saubhāgyamuttamam  
tatprabhāvādvrate tasminneko dvijasutaḥ purā  kaścitstrītvaṃ gato lobhātkṛtadārākṛtiśchalāt  
caṃcukā puṃścalī duṣṭā gokarṇe dvijataḥ purā  śrutvā dharmakathāṃ śaṃbhorbhaktyā prāpa parāṃ gatim  
svastryanugrahataḥ pāpī biṃdugo caṃcukāpatiḥ  śrutvā śivapurāṇaṃ sa sadgatiṃ prāpa śāṃkarīm  
piṃgalā gaṇikā khyātā madarāhvo dvijādhamaḥ  śaivamṛṣabhamabhyarcya lebhāte sadgatiṃ ca tau  
mahānandābhidhā kaścidveśyā śivapadādṛtā  dṛḍhātpaṇātsuprasādya śivaṃ lebhe ca sadgatim  
kaikeyī dvijabālāḥ ca sādarāhvā śivavratā  paramaṃ hi sukhaṃ prāpa śiveśavratadhāraṇāt  
vimarṣaṇaśca nṛpatiśśivabhaktiṃ vidhāya vai  gatiṃ lebhe parāṃ kṛṣṇa śivānugrahataḥ purā  
durjanaśca nṛpaḥ pāpī bahustrīlaṃpaṭaḥ khalaḥ  śivabhaktyā śivaṃ prāpa nirliptaḥ sarvakarmasu  
sastrīkaśśabaro nāmnā śaṃkaraśca śivavratī  citābhasmarato bhaktyā lebhe tadgatimuttamām  
sauminī nāma cāṇḍālī saṃpūjyājñānato hi sā  lebhe śaivīṃ gatiṃ kṛṣṇa śaṃkarānugrahātparāt  
mahākālābhidho vyādho kirātaḥ parahiṃsakaḥ  samabhyarcya śivaṃ bhaktyā lebhe sadgatimuttamām  
durvāsā muniśārdūlaśśivānugrahataḥ purā  tastāra svamataṃ loke śivabhaktiṃ vimuktidām  
kauśikaśca samārādhya śaṃkaraṃ loka śaṃkaram  brāhmaṇo'bhūtkṣatriyaśca dvitīya iva padmabhūḥ  
śivamabhyarcya sadbhaktyā viraṃciśśaivasattamaḥ  abhūtsargakaraḥ kṛṣṇa sarvalokapitāmahaḥ  
mārkaṇḍeyo munivaraściraṃjīvī mahāprabhuḥ  śivabhaktavaraḥ śrīmāñśivānugrahato hare  
devendro hi mahāśaivastrailokyaṃ bubhuje purā  śivānugrahataḥ kṛṣṇa sarvadevādhipaḥ prabhuḥ  
baliputro mahāśaivaśśivānugrahato vaśī  bāṇo babhūva brahmāṇḍanāyakassakaleśvaraḥ  
hariśśaktiśca sadbhaktyā dadhīcaśca maheśvaraḥ  śivānugrahato'bhūvaṃstathā rāmo hi śāṃkaraḥ  
kaṇādo bhārgavaścaiva gururgautama eva ca  śivabhaktyā babhūvuste mahāprabhava īśvarā  
śākalyaśśaṃsitātmā ca navavarṣaśātānyapi  bhavamārādhayāmāsa manoyajñena mādhava  
tutoṣa bhagavānāha graṃthakartā bhaviṣyasi  vatsākṣayyā ca te kīrtistrailokye prabhaviṣyati  
akṣayaṃ ca kulaṃ te'stu maharṣibhiralaṃkṛtam  bhaviṣyasi ṛṣiśreṣṭha sūtrakartā tatastataḥ  
ityevaṃ śaṃkarātprāpa varaṃ munivarassa vai  trailokye vitataścāsītpūjyaśca yadunandana  
sāvarṇiriti vikhyāta ṛṣirāsītkṛte yuge  iha tena tapastaptaṃ ṣaṣṭivarṣaśatāni ca  
tamāha bhagavānrudrassākṣāttuṣṭosmi te'nagha  graṃthakṛllokavikhyāto bhavitāsyajarāmaraḥ  
evaṃvidho mahādevaḥ puṇyapūrvataraistataḥ  samarccitaśśubhānkāmānpradadāti yathepsitān  
ekenaiva mukhenāhaṃ vaktuṃ bhagavato guṇāḥ  ye saṃti tānna śaknomi hyapi varṣaśatairapi  
iti śrīśivamahāpurāṇe paṃcamyāmumāsaṃhitāyāṃ sanatkumāravyāsasaṃvāde upamanyūpadeśo nāma dvitīyo'dhyāyaḥ  
 sanatkumāra uvāca  etacchrutvā vacastasya sobravīttaṃ mahāmunim  vismayaṃ paramaṃ gatvopamanyuṃ śāṃtamānasam  
vāsudeva uvāca  dhanyastvamasi viprendra kastvāṃ stotumalaṃ kṛtī  yasya devādidevaste sānnidhyaṃ kurute śrame  
darśanaṃ muniśārdūla dadyātsa bhagavāñchivaḥ  api tāvanmamāpyevaṃ prasādaṃ vā karotvasau  
upamanyuruvāca  acireṇaiva kālena mahādevaṃ na saṃśayaḥ  tasyaiva kṛpayā tvaṃ vai drakṣyase puruṣottama  
ṣoḍaśe māsi suvarān prāpsyasi tvaṃ maheśvarāt  sapatnīkātkathaṃ no dāsyate devo varānhare  
pūjyosi daivataissarvaiḥ ślāghanīyassadā guṇaiḥ  jāpyaṃ te'haṃ pravakṣyāmi śraddadhānāya cācyuta  
tena japaprabhāveṇa satyaṃ drakṣyasi śaṃkaram  ātmatulyabalaṃ putraṃ labhiṣyasi maheśvarāt  
japo namaśśivāyeti maṃtrarājamimaṃ hare  sarvakāmapradaṃ divyaṃ bhuktimuktipradāyakam  
 sanatkumāra uvāca  evaṃ kathayatastasya mahādevāśritāḥ kathāḥ  dinānyaṣṭau prayātāni muhūrtamiva tāpasa  
navame tu dine prāpte muninā sa ca dīkṣitaḥ  maṃtramadhyāpitaṃ śārvamātharvaśirasaṃ mahat  
jaṭī muṇḍī ca sadyo'sau babhūva susamāhitaḥ  pādāṃguṣṭhoddhṛtatanustepe corddhvabhujastathā  
saṃprāpte ṣoḍaśe māsi saṃtuṣṭaḥ parameśvaraḥ  pārvatyā sahitaśśaṃbhurdadau kṛṣṇāya darśanam  
pārvatyā sahitaṃ devaṃ trinetraṃ candraśekharam  brahmādyaisstūyamānaṃ tu pūjitaṃ siddhakoṭibhiḥ  
divyamālyāmbaradharaṃ bhaktinamraissurāsuraiḥ  praṇataṃ ca viśeṣeṇa nānābhūṣaṇabhūṣitam  
sarvāścaryamayaṃ kāṃtaṃ maheśamajamavyayam  nānāgaṇānvitaṃ tuṣṭaṃ putrābhyāṃ saṃyutaṃ prabhum  
śrīkṛṣṇaḥ prāṃjalirdṛṣṭvā vismayotphullalocanaḥ  īdṛśaṃ śaṃkaraṃ prītaḥ praṇanāma mahotsavaḥ  
nānāvidhaiḥ stutipadairvāṅmayenārcayattadā  sahasranāmnā deveśaṃ tuṣṭāva natakaṃdharaḥ  
tato devāssagaṃdharvā vidyādharamahoragāḥ  mumucuḥ puṣpavṛṣṭiṃ ca sādhuvādānmanonugān  
pārvatyāśca mukhaṃ dṛṣṭvā bhagavānbhaktavatsalaḥ  uvāca keśavaṃ tuṣṭo rudraścātha biḍaujasā  
śrīmahādeva uvāca  kṛṣṇaṃ jānāmi bhaktaṃ tvāṃ mayi nityaṃ dṛḍhavratam  vṛṇīṣva tvaṃ varānmattaḥ puṇyāṃstrailokyadurlabhān  
 sanatkumāra uvāca  tasya tadvacanaṃ śrutvā kṛṣṇaḥ prāṃjalirādarāt  prāha sarveśvaraṃ śambhuṃ supraṇamya punaḥ punaḥ  
 kṛṣṇa uvāca  devadeva mahādeva yāce'haṃ hyuttamānvarān  tvatto'ṣṭapramitānnātha tvayoddiṣṭānmaheśvara  
tava dharmme matirnityaṃ yaśaścāpracalaṃ mahat  tvatsāmīpyaṃ sthirā bhaktistvayi nityaṃ mamāstviti  
putrāṇi ca daśādyānāṃ putrāṇāṃ mama saṃtu vai  vadhyāśca ripavassarve saṃgrāme baladarpitāḥ  
apamāno bhavennaiva kvacinme śatrutaḥ prabho  yogināmapi sarveṣāṃ bhaveyamativallabhaḥ  
ityaṣṭau suvarāndehi devadeva namo'stu te  sarveśvarastvamevāsi matprabhuśca viśeṣataḥ  
sanatkumāra uvāca  tasya tadvacanaṃ śrutvā tamāha bhagavānbhavaḥ  sarvaṃ bhaviṣyatītyevaṃ punassa prāha śūladhṛk  
sāmbo nāma mahāvīryaḥ putraste bhavitā balī  ghorasaṃvartakādityaśśapto munibhireva ca  
mānuṣo bhavitāsīti sa te putro bhavi ṣyati  yadyacca prārthitaṃ kiṃcittatsarvaṃ ca labhasva vai  
sanatkumāra uvāca  evaṃ labdhvā varānsarvāñchrīkṛṣṇaḥ parameśvarāt  nānāvidhābhirbahvībhisstutibhissamatoṣayat  
tamāhātha śivā tuṣṭā pārvatī bhaktavatsalā  vāsudevaṃ mahātmānaṃ śaṃbhubhaktaṃ tapasvinam  
 pārvatyuvāca  vāsudeva mahābuddhe kṛṣṇa tuṣṭāsmi te'nagha  gṛhāṇa mattaśca varānmanojñānbhuvi durlabhān  
sanatkumāra uvāca  ityākarṇya vacastasyāḥ pārvatyāssa yadūdvahaḥ  uvāca suprasannātmā bhaktiyuktena cetasā  
śrīkṛṣṇa uvāca  devi tvaṃ parituṣṭāsi ceddadāsi varānhi me  tapasā'nena satyena brāhmaṇānprati māsmabhūt  
dveṣaḥ kadācidbhadraṃ pūjayeyaṃ dvijānsadā  tuṣṭau ca mātāpitarau bhavetāṃ mama sarvadā  
sarvabhūteṣvānukūlyaṃ bhajeyaṃ yatra tatragaḥ  kule prabhṛti rucitā mamāstu tava darśanāt  
tarpayeyaṃ surendrādīndevān yajñaśatena tu  yatīnāmatithīnāṃ ca sahasrāṇyatha sarvadā  
bhojayeyaṃ sadā gehe śraddhāpūtaṃ tu bhojanam  bāṃdhavaissaha prītistu nityamastu sunirvṛtiḥ  
devi bhāryyāsahasrāṇāṃ bhaveyaṃ prāṇavallabhaḥ  akṣīṇā kāmyatā tāsu prasādāttava śāṃkari  
āsāṃ ca pitaro loke bhaveyuḥ satyāvādinaḥ  ityādyāḥ suvarāssaṃtu prasādāttava pārvati  
 sanatkumāra uvāca  tasya tadvacanaṃ śrutvā devī taṃ cāha vismitā  evamastviti bhadraṃ te śāśvatī sarvakāmadā  
tasmiṃstāṃśca varāndattvā pārvatīparameśvarau  tatraivāṃtaśca dadhatuḥ kṛtvā kṛṣṇasya satkṛpām  
kṛṣṇaḥ kṛtārthamātmānamamanyata munīśvaraḥ  upamanyormunarāśu prāpāśramamanuttamam  
praṇamya śirasā tatra taṃ muniṃ keśihā tataḥ  tayā vṛttaṃ ca tasmai tatsamācaṣṭopamanyave  
sa ca taṃ prāha ko'nyassyāccharvāddevājjanārddana  mahādānapatirloke krodhe vā'tīva dussahaḥ  
jñāne tapasi vā śauryye sthairyye vā pada eva ca  śṛṇu śaṃbhostu govinda devaiśvaryyaṃ mahāyaśāḥ  
tacchrutvā śraddhayā yukto'bhavacchaṃbhostu bhaktimān  papraccha śivamāhātmyaṃ sa taṃ prāha munīśvaraḥ  
upamanyuruvāca  bhagavāñśaṃkaraḥ pūrvaṃ brahmaloke mahātmanā  stuto nāmasahasreṇa daṇḍinā brahmayoginā  
sāṃkhyāḥ paṭhaṃti tadgītaṃ vistīrṇaṃ ca nighaṃṭavat  durjñānaṃ mānuṣāṇāṃ tu stotraṃ tatsarvakāmadam  
smarannityaṃ śaṃkaraṃ tvaṃ gaccha kṛṣṇa gṛhaṃ sukhī  bhaviṣyasi sadā tāta śivabhaktagaṇāgraṇīḥ  
ityuktastaṃ namaskṛtya vāsudevo munīśvaram  manasā saṃsmarañśaṃbhuṃ keśavo dvārakāṃ yayau  
sanatkumāra uvāca  evaṃ kṛṣṇassamārādhya śaṃkaraṃ lokaśaṃkaram  kṛtārtho'bhūnmuniśreṣṭha sarvājeyo'bhavattathā  
tathā dāśarathī rāmaśśivamārādhya bhaktitaḥ  kṛtārtho'bhūnmuniśreṣṭha vijayī sarvato'bhavat  
tapastaptvā'tivipulaṃ purā rāmo girau mune  śivāddhanuśśaraṃ cāpaṃ jñānaṃ vai paramuttamam  
rāvaṇaṃ sagaṇaṃ hatvā setuṃ baddhvāṃbhasāṃnidhau  sītāṃ prāpya gṛhaṃ yāto bubhuje nikhilāṃ mahīm  
tathā ca bhārgavo rāmo hyārādhya tapasā vibhum  nirīkṣya duḥkhitaśśarvātpitaraṃ kṣatriyairhatam  
tīkṣṇaṃ sa paraśuṃ lebhe nirdadāha ca tena tān  trissaptakṛtvaḥ kṣatrāṃśca prasannātparameśvarāt  
ajeyaścāmaraścaiva so'dyāpi tapasāṃnidhiḥ  liṃgārcanarato nityaṃ dṛśyate siddhacāraṇaiḥ  
mahendraparvate rāmaḥ sthitastapasi tiṣṭhati  kalpāṃte punarevāsāvṛṣisthānamavāpsyati  
asitasyānujaḥ pūrvaṃ pīḍayā kṛtavāṃstapaḥ  mūlagrāheṇa viśvasya devalo nāma tāpasaḥ  
purandareṇa śaptastu tapasvī yaśca susthiram  adharmyaṃ dharmamala malliṃgamāradhya kāmadam  
cākṣuṣasya manoḥ putro mṛgo'bhūttu marusthale  vasiṣṭhaśāpādgṛtsamado daṇḍakāraṇya ekalaḥ  
hṛdaye saṃsmanbhaktyā pravaṇena yutaṃ śivam  tasmānmṛtyumukhākāro gaṇo mṛgamukho'bhavat  
ajarāmaratāṃ nītastīrtvā śāpaṃ punaśca saḥ  śaṃkareṇa kṛtaḥ prītyā nityaṃ lambodarānugaḥ  
gārgyāya pradadau śarvo mokṣaṃ ca bhuvi durlabham  kāmacārī mahākṣetraṃ kālajñānaṃ maharddhimat  
catuṣpādaṃ sarasvatyāḥ pāraṃgatvaṃ ca śāśvatam  na tulyaṃ ca sahasraṃ tu putrāṇāṃ pradadau śivaḥ  
vedavyāsaṃ tu yogīndraṃ putraṃ tuṣṭaḥ pināka dhṛk  parāśarāya ca dadau jarāmṛtyuvivarjitam  
māṃḍavyaśśaṃkaraṇaiva jīvaṃ dattvā visarjitaḥ  varṣāṇāṃ daśa lakṣāṇi śūlāgrā davaropitaḥ  
daridro brāhmaṇaḥ kaścinnikṣipya guruveśmani  putraṃ tu gālavaṃ yaśca pūrvamāsīdgṛhāśramī  
gupto vā muniśālāyāṃ bhikṣurāyāti tadgṛham  bhāryyāmuvāca yaḥ kaścidavaśyaṃ nirdhano yataḥ  
sa tu vācyo bhavatyā ca na dṛśyaṃta iti priyaḥ  atitherāgatasyāpi kiṃ dāsyāmi gṛhe vasan  
kadācidatithiḥ kaścitkṣuttṛṣākṣāmatarṣitaḥ  tāmuvāca sa bhartā te kva gataśceti taṃ ca sā  
prāha bhartā madīyastu sāṃprataṃ na ca dṛśyate  sa ṛṣistāmuvācedaṃ jñātvā divyena cakṣuṣā  
gṛhasthitaḥ praticchannastatraiva sa mṛto dvijaḥ  viśvāmitrasyanujñātastatputro gālavastathā  
gṛhamāgatya mātussa śrutvā śāpaṃ sudāruṇam  ārādhya śaṃkaraṃ devaṃ pūjāṃ kṛtvā tu śāṃbhavīm  
gṛhādasau viniṣkrāṃtassaṃsmarañśaṃkaraṃ hṛdā  atha taṃ tanayaṃ dṛṣṭvā pitā taṃ prāha sāñjalim  
mahādevaprasādācca kṛtakṛtyo'smi kṛtyataḥ  dhanavānputravāṃścaiva mṛto'haṃ jīvitaḥ punaḥ  
iti vaḥ kathitamaśeṣaṃ nāhaṃ śaktaḥ samāsato vyāsāt  vaktuṃ śaṃbhośca guṇāñśeṣasyāpi na mukhāni syuḥ  
iti śrīśivamahāpurāṇe paṃcamyāmumāsaṃhitāyāṃ kṛṣṇādiśivabhaktoddhāraṇa śivamāhātmyavarṇanaṃnāma tṛtīyo'dhyāyaḥ  
munaya ūcuḥ  tātatāta mahābhāga dhanyastvaṃ hi mahāmate  adbhuteyaṃ kathā śaṃbhoḥ śrāvitā parabhaktidā  
punarbrūhi kathāṃ śaṃbhorvyāsa praśnānusārataḥ  sarvajñastvaṃ vyāsaśiṣyaḥ śivatattvavicakṣaṇaḥ  
sūta uvāca  evameva gururvyāsaḥ pṛṣṭavānme'jasaṃbhavam  sanatkumāraṃ sarvajñaṃ śivabhaktaṃ munīśvaram  
vyāsa uvāca  sanatkumāra sarvajña śrāviteyaṃ śubhā kadhā  śaṃkarasya maheśasya nānālīlāvihāriṇaḥ  
punarbrūhi mahādeva mahimānaṃ viśeṣataḥ  śraddhā ca mahatī śrotuṃ mama tāta pravarddhate  
mahimnā yena śaṃbhostu yeye loke vimohitāḥ  māyayā jñānamāhṛtya nānālīlāvihāriṇaḥ  
 sanatkumāra uvāca  śṛṇu vyāsa mahābuddhe śāṃkarīṃ sukhadāṃ kathām  tasyāḥ śravaṇamātreṇa śive bhaktiḥ prajāyate  
śivassarveśvaro devassarvātmā sarvadarśanaḥ  mahimnā tasya sarvaṃ hi vyāptaṃ ca sakalaṃ jagat  
śivasyaiva parā mūrtirbrahmaviṣṇvīśvarātmikā  sarvabhūtātmabhūtākhyā triliṃgā liṃgarūpiṇī  
devānāṃ yonayaścāṣṭau mānuṣī navamī ca yā  tiraścāṃ yonayaḥ paṃca bhavaṃtyevaṃ caturddaśa  
bhūtā vā vartamānā vā bhaviṣyāścaiva sarvaśa  śivātsarve pravartaṃte līyaṃte vṛddhimāgatāḥ  
brahmendropendracandrāṇāṃ devadānavabhoginām  gaṃdharvāṇāṃ manuṣyāṇāmanyeṣāṃ vāpi sarvaśaḥ  
baṃdhurmitramathācāryyo rakṣannetā'rthavānguruḥ  kalpadrumo'tha vā bhrātā pitā mātā śivo mataḥ  
śivassarvamayaḥ puṃsāṃ svayaṃ vedyaḥ parātparaḥ  vaktuṃ na śakyate yaśca paraṃ cānu paraṃ ca yat  
tanmāyā paramā divyā sarvatra vyāpinī mune  tadadhīnaṃ jagatsarvaṃ sadevāsuramānuṣam  
kāmena svasahāyena prabalena manobhuvā  sarvaḥ pradharṣito vīro viṣṇvādiḥ prabalo'pi hi  
śivamāyāprabhāveṇābhūddhariḥ kāmamohitaḥ  parastrīdharṣaṇaṃ cakre bahuvāraṃ munīśvara  
indrastridaśapo bhūtvā gautamastrīvimohitaḥ  pāpaṃ cakāra duṣṭātmā śāpaṃ prāpa munestadā  
pāvako'pi jagacchreṣṭho mohitaśśivamāyayā  kāmādhīnaḥ kṛto garvāttatastenaiva coddhṛtaḥ  
jagatprāṇo'pi garveṇa mohitaśśivamāyayā  kāmena nirjito vyāsaścakre'nyastrīratiṃ purā  
caṇḍaraśmistu mārtaṇḍo mohitaśśivamāyayā  kāmākulo babhūvāśu dṛṣṭvāśvīṃ hayarūpadhṛk  
candraśca mohitaśśambhormāyayā kāmasaṃkulaḥ  gurupatnīṃ jahārātha yutastenaiva coddhṛtaḥ  
pūrvaṃ tu mitrāvaruṇau ghore tapasi saṃsthitau  mohitau tāvapi munī śivamāyāvimohitau  
urvaśīṃ taruṇīṃ dṛṣṭvā kāmuko saṃbabhūvatuḥ  mitraḥ kumbhe jahau reto varuṇo'pi tathā jale  
tataḥ kumbhātsamutpanno vasiṣṭho mitrasaṃbhavaḥ  agastyo varuṇājjāto vaḍavāgnisamadyutiḥ  
dakṣaśca mohitaśśaṃbhormāyayā brahmaṇassutaḥ  bhrātṛbhissa bhaginyāṃ vai bhoktukāmo'bhavatpurā  
brahmā ca bahuvāraṃ hi mohitaśśivamāyayā  abhavadbhoktukāmaśca svasutāyāṃ parāsu ca  
cyavano'pi mahāyogī mohitaśśivamāyayā  sukanyayā vijahre sa kāmāsakto babhūva ha  
kaśyapaḥ śivamāyāto mohitaḥ kāmasaṃkulaḥ  yayāce kanyakāṃ mohāddhanvano nṛpateḥ purā  
garuḍaḥ śāṃḍilīṃ kanyāṃ netukāmassumohitaḥ  vijñātastu tayā sadyo dagdhapakṣo babhūva ha  
vibhāṃḍako munirnārīṃ dṛṣṭvā kāmavaśaṃ gataḥ  ṛṣyaśṛṅgaḥ sutastasya mṛgyāṃ jātaśśivājñayā  
gautamaśca muniśśaṃbhormāyāmohitamānasaḥ  dṛṣṭvā śāradvatīṃ nagnāṃ rarāma kṣubhitastayā  
retaḥ skannaṃ dadhāra svaṃ droṇyāṃ caiva sa tāpasaḥ  tasmācca kalaśājjāto droṇaśśastrabhṛtāṃ varaḥ  
parāśaro mahāyogī mohitaśśivamāyayā  matsyodaryā ca cikrīḍe kumāryā dāśakanyayā  
viśvamitro babhūvātha mohitaśśivamāyayā  reme menakayā vyāsa vane kāmavaśaṃ gataḥ  
vasiṣṭhena virodhaṃ tu kṛtavānnaṣṭacetanaḥ  punaḥ śivaprāsādācca brāhmaṇo'bhūtsa eva vai  
rāvaṇo vaiśravāḥ kāmī babhūva śivamāyayā  sītāṃ jahre kubuddhistu mohito mṛtyumāpa ca  
bṛhaspatirmunivaro mohitaśśivamāyayā  bhrātṛpatnyā vaśī reme bharadvājastato'bhavat  
iti māyāprabhāvo hi śaṃkarasya mahātmanaḥ  varṇitaste mayā vyāsa kimanyacchrotumicchasi  
iti śrīśivamahāpurāṇe paṃcamyāmumāsaṃhitāyāṃ śivamāyāprabhāvavarṇanaṃ nāma caturtho 'dhyāyaḥ  
vyāsa uvāca  ye pāpaniratā jīvā mahānarakahetavaḥ  bhagavaṃstānsamācakṣva brahmaputra namo'stu te  
sanatkumāra uvāca  ye pāpaniratā jīvā mahānarakahetavaḥ  te samāsena kathyaṃte sāvadhānatayā śṛṇu  
parastrīdravyasaṃkalpaścetasā'niṣṭaciṃtanam  akāryābhiniveśaśca caturddhā karma mānasam  
avibaddhapralāpatvamasatyaṃ cāpriyaṃ ca yat  parokṣataśca paiśunyaṃ caturddhā karma vācikam  
abhakṣyabhakṣaṇaṃ hiṃsā mithyākāryya niveśanam  parasvānāmupādānaṃ caturddhā karma kāyikam  
ityetadvā daśavidhaṃ karma proktaṃ trisādhanam  asya bhedānpunarvakṣye yeṣāṃ phalamanaṃtakam  
ye dviṣaṃti mahādevaṃ saṃsārārṇavatārakam  sumahatpātakaṃ teṣāṃ nirayārṇavagāminām  
ye śivajñānavaktāraṃ nindaṃti ca tapasvinam  gurūnpitṝnathonmattāste yāṃti nirayārṇavam  
śivanindā gurornindā śivajñānasya dūṣaṇam  devadravyāpaharaṇaṃ dvijadravyavināśanam  
haraṃti ye ca saṃmūḍhāśśivajñānasya pustakam  mahāṃti pātakānyāhuranantaphaladāni ṣaṭ  
nābhinandaṃti ye dṛṣṭvā śivapūjāṃ prakalpitām  na namaṃtyarcitaṃ dṛṣṭvā śivaliṃgaṃ stuvaṃti na  
yatheṣṭaceṣṭā niśśaṃkāssaṃtiṣṭhaṃte ramaṃti ca  upacāravinirmuktāśśivāgre gurusannidhau  
sthānasaṃskārapūjāṃ ca ye na kurvaṃti parvasu  vidhivadvā gurūṇāṃ ca karmmayogavyavasthitāḥ  
ye tyajaṃti śivācāraṃ śivabhaktāndviṣaṃti ca  asaṃpūjya śivajñānaṃ ye'dhīyaṃte likhaṃti ca  
anyāyataḥ prayacchaṃti śṛṇvantyuccārayaṃti ca  vikrīḍaṃti ca lobhena kujñānaniyamena ca  
asaṃskṛtapradeśeṣu yatheṣṭaṃ svāpayaṃti ca  śivajñānakathā''kṣepaṃ yaḥ kṛtvānyatprabhāṣate  
na bravīti ca yaḥ satyaṃ na pradānaṃ karoti ca  aśucirvā'śucisthāne yaḥ pravakti śṛṇoti ca  
gurupūjāmakṛtvaiva yaśśāstraṃ śrotumicchati  na karoti ca śuśrūṣāmājñāṃ ca bhaktibhāvataḥ  
nābhinandaṃti tadvākyamuttaraṃ ca prayacchati  gurukarmaṇyasādhyaṃ yattadupekṣāṃ karoti ca  
gurumārttamaśaktaṃ ca videśaṃ prasthitaṃ tathā  vairibhiḥ paribhūtaṃ vā yassaṃtyajati pāpakṛt  
tadbhāryyāputramitreṣu yaścāvajñāṃ karoti ca  evaṃ suvācakasyāpi gurordharmānudarśinaḥ  
etāni khalu sarvāṇi karmāṇi munisattama  sumahatpātakānyāhuśśivanindāsamāni ca  
brahmaghnaśca surāpaśca steyī ca gurutalpagaḥ  mahāpātakinastvete tatsaṃyogī ca paṃcamaḥ  
krodhāllobhādbhayāddveṣādbrāhmaṇasya vadhe tu yaḥ  marmāṃtikaṃ mahādoṣamuktvā sa brahmahā bhavet  
brāhmaṇaṃ yaḥ samāhūya dattvā yaścādadāti ca  nirddoṣaṃ dūṣayedyastu sa naro brahmahā bhavet  
yaśca vidyābhimānena nistejayati sudvijam  udāsīnaṃ sabhāmadhye brahmahā sa prakīrtitaḥ  
mithyāguṇairya ātmānaṃ nayatyutkarṣatāṃ balāt  guṇānapi nirudvāsya sa ca vai brahmahā bhavet  
gavāṃ vṛṣābhibhūtānāṃ dvijānāṃ gurupūrvakam  yassamācarate vipra tamāhurbrahmaghātakam  
devadvijagavāṃ bhūmiṃ pradattāṃ harate tu yaḥ  pranaṣṭāmapi kālena tamāhurbrahmaghātakam  
devadvijasvaharaṇamanyāyenārjitaṃ tu yat  brahmahatyāsamaṃ jñeyaṃ pātakaṃ nātra saṃśayaḥ  
adhītya yo dvijo vedaṃ brahmajñānaṃ śivātmakam  yadi tyajati yo mūḍhaḥ surāpānasya tatsamam  
yatkiṃciddhi vrataṃ gṛhya niyamaṃ yajanaṃ tathā  saṃtyāgaḥ pañcayajñānāṃ surāpānasya tatsamam  
pitṛmātṛparityāgaḥ kūṭasākṣyaṃ dvijānṛtam  āmiṣaṃ śivabhaktānāmabhakṣyasya ca bhakṣaṇam  
vane niraparādhānāṃ prāṇināṃ cāpaghātanam  dvijārthaṃ prakṣipetsādhurna dharmārthaṃ niyojayet  
gavāṃ mārge vane grāme yaiścaivāgniḥ pradīyate  iti pāpāni ghorāṇi brahmahatyāsamāni ca  
dīnasarvasvaharaṇaṃ narastrīgajavājinām  gobhūrajatavastrāṇāmauṣadhīnāṃ rasasya ca  
candanāgarukarpūrakastūrīpaṭṭavāsasām  vikrayastvavipattau yaḥ kṛto jñānād dvijātibhiḥ  
hastanyāsāpaharaṇaṃ rukmasteyasamaṃ smṛtam  kanyānāṃ varayogyānāmadānaṃ sadṛśe vare  
putramitrakalatreṣu gamanaṃ bhaginīṣu ca  kumārīsāhasaṃ ghoramadyapastrīniṣevaṇam  
savarṇāyāśca gamanaṃ gurubhāryyāsamaṃ smṛtam  mahāpāpāni coktāni śṛṇu tvamupapātakam  
iti śrīśivamahāpurāṇe paṃcamyāmumāsaṃhitāyāṃ mahāpātakavarṇanaṃ nāma paṃcamo'dhyāyaḥ  
sanatkumāra uvāca  dvijadravyāpaharaṇamapi dāyavyatikramaḥ  atimāno'tikopaśca dāṃbhikatvaṃ kṛtaghnatā   atyaṃtaviṣayāsaktiḥ kārpaṇyaṃ sādhumatsaraḥ  paradārābhigamanaṃ sādhukanyāsudūṣaṇam  
parivittiḥ parivettā ca yayā ca parividyate  tayordānaṃ ca kanyāyāstayoreva ca yājanam  
śivāśramatarūṇāṃ ca puṣpārāmavināśanam  yaḥ pīḍāmāśramasthānāmācaredalpikāmapi  
sabhṛtyaparivārasya paśudhānyadhanasya ca  kupyadhānyapaśusteyamapāṃ vyāpāvanaṃ tathā  
yajñārāmataḍāgānāṃ dārāpatyasya vikrayam  tīrthayātropavāsānāṃ vratopanayakarmmiṇām  
strīdhanānyupajīvaṃti strībhirapyantanirjitāḥ  arakṣaṇaṃ ca nārīṇāṃ māyayā strīniṣevaṇam  
kālāgatāpradānaṃ ca dhānyavṛddhyupasevanam  niṃditācca dhanādānaṃ paṇyānāṃ kūṭa jīvanam  
viṣamāraṇyapatrāṇāṃ satataṃ vṛṣavāhanam  uccāṭanābhicāraṃ ca dhānyādānaṃ bhiṣakkriyā  
jihvākāmopabhogārthaṃ yasyāraṃbhaḥ sukarmasu  mūlenakhyāpako nityaṃ vedajñānādikaṃ ca yat  
brāhmyādivratasaṃtyāgaścānyācāraniṣevaṇam  asacchāstrādhigamanaṃ śuṣkatarkāvalambanam  
devāgnigurusādhūnāṃ nindayā brāhmaṇasya ca  pratyakṣaṃ vā parokṣaṃ vā rājñāṃ maṇḍalināmapi  
utsannapitṛdevejyā svakarmmatyāginaśca ye  duḥśīlā nāstikāḥ pāpāssadā vā'satyavādinaḥ  
parvakāle divā vāpsu viyonau paśuyoniṣu  rajasvalāyā yonau ca maithunaṃ yaḥ samācaret  
strīputramitrasaṃprāptāvāśācchedakarāśca ye  janasyāpriya vaktāraḥ krūrā samayavedinaḥ  
bhettā taḍāgakūpānāṃ saṃkrayāṇāṃ rasasya ca  ekapaṃktisthitānāṃ ca pākabhedaṃ karoti yaḥ  
ityetaiḥ strīnarāḥ pāpairupapātakinaḥ smṛtāḥ  yuktā ebhistathānye'pi śṛṇu tāṃstu bravīmi te  
ye gobrāhmaṇakanyānāṃ svāmimitratapasvinām  vināśayaṃti kāryyāṇi te narā nārakāḥ smṛtāḥ  
parastriyābhitapyaṃte ye paradravyasūcakāḥ  paradravyaharā nityaṃ taulamithyānusārakāḥ  
dvijaduḥkhakarā ye ca prahāraṃ coddharaṃti ye  sevante tu dvijāśśūdrāṃ surāṃ badhnaṃti kāmataḥ  
ye pāpaniratāḥ krūrāḥ ye'pi hiṃsāpriyā narāḥ  vṛttyarthaṃ ye'pi kurvaṃti dānayajñādikāḥ kriyāḥ  
goṣṭhāgnijalarathyāsu tarucchāyā nageṣu ca  tyajaṃti ye purīṣādyānārāmāyataneṣu ca  
lajjāśramaprāsādeṣu mayapānaratāśca ye  kṛtakelibhujaṃgāśca randhrānveṣaṇatatparāḥ  
vaṃśeṣṭakā śilākāṣṭhaiḥ śṛṅgaiśśaṃkubhireva ca  ye mārgamanuruṃdhaṃti parasīmāṃ haraṃti ye  
kūṭaśāsanakartāraḥ kūṭakarmakriyāratāḥ  kūṭapākānnavastrāṇāṃ kūṭasaṃvyavahāriṇaḥ  
dhanuṣaḥ śastraśalyānāṃ kartā yaḥ krayavikrayī  nirddayo'tīvabhṛtyeṣu paśūnāṃ damanaśca yaḥ  
mithyā pravadato vāca ākarṇayati yaśśanaiḥ  svāmimitragurudrohī māyāvī capalaśśaṭhaḥ  
ye bhāryyāputramitrāṇi bālavṛddhakṛśāturān  bhṛtyānatithibaṃdhūṃśca tyaktvāśnaṃti bubhukṣitān  
yaḥ svayaṃ miṣṭamaśnāti viprebhyo na prayacchati  vṛthāpākassa vijñeyo brahmavādiṣu garhitaḥ  
niyamānsvayamādāya ye tyajaṃtyajitendriyāḥ  pravrajyāvāsitā ye ca harasyāsyaprabhedakāḥ  
ye tāḍayaṃti gāṃ krūrā damayaṃte muhurmuhuḥ  durbalānye na puṣṇaṃti satataṃ ye tyajaṃti ca  
pīḍayaṃtyatibhāreṇā'sahaṃtaṃ vāhayaṃti ca  yojayannakṛtāhārānna vimuṃcaṃti saṃyatān  
ye bhārakṣatarogārtāngovṛṣāṃśca kṣudhāturān  na pālayaṃti yatnena goghnāste nārakāssmṛtāḥ  
vṛṣāṇāṃ vṛṣaṇānye ca pāpiṣṭhā gālayaṃti ca  vāhayaṃti ca gāṃ vaṃdhyāṃ mahānārakino narāḥ  
āśayā samanuprāptānkṣuttṛṣṇāśramakarśitān  atithīṃśca tathānāthānsvatantrā gṛhamāgatān  
annābhilāṣāndīnānvā bālavṛddhakṛśāturān  nānukaṃpaṃti ye mūḍhāste yāṃti narakārṇavam  
gṛheṣvarthā nivartante smaśānādapi bāṃdhavāḥ  sukṛtaṃ duṣkṛtaṃ caiva gacchaṃtamanugacchati  
ajāviko māhiṣikassāmudro vṛṣalīpatiḥ  śūdravatkṣatravṛttiśca nārakī syād dvijādhamaḥ  
śilpinaḥ kāravo vaidyā hemakārā nṛpadhvajāḥ  bhṛtakā kūṭasaṃyuktāḥ sarve te nārakāḥ smṛtāḥ  
yaścocitamatikramya svecchayai vāharetkaram  narake pacyate so'pi yopi daṇḍarucirnaraḥ  
utkocakai rucikrītaistaskaraiśca prapīḍyate  yasya rājñaḥ prajā rāṣṭre pacyate narakeṣu saḥ  
ye dvijāḥ parigṛhṇaṃti nṛpasyānyāyavartinaḥ  te prayāṃti tu ghoreṣu narakeṣu na saṃśayaḥ  
anyāyātsamupādāya dvijebhyo yaḥ prayacchati  prajābhyaḥ pacyate so'pi narakeṣu nṛpo yathā  
pāradārikacaurāṇāṃ caṃḍānāṃ vidyate tvagham  paradāraratasyāpi rājño bhavati nityaśaḥ  
acauraṃ cauravatpaśyeccauraṃ vācaurarūpiṇam  avicārya nṛpastasmāddhātayannarakaṃ vrajet  
ghṛtatailānnapānāni madhumāṃsasurāsavam  guḍekṣuśākadugdhāni dadhimūlaphalāni ca  
tṛṇaṃ kāṣṭhaṃ patrapuṣpamauṣadhaṃ cātmabhojanam  upānatchatraśakaṭamāsanaṃ ca kamaṃḍalum  
tāmrasīsatrapuḥ śastraṃ śaṃkhādyaṃ ca jalodbhavam  vaidyaṃ ca vaiṇavaṃ cānyadgṛhopaskaraṇāni ca  
aurṇṇakārpāsakauśeyapaṭṭasūtrodbhavāni ca  sthūlasūkṣmāṇi vastrāṇi ye lobhāddhi haraṃti ca  
evamādīni cānyāni dravyāṇi vividhāni ca  narakeṣu dhruvaṃ yānti cāpahṛtyālpakāni ca  
tadvā yadvā paradravyamapi sarṣapamātrakam  apahṛtya narā yāṃti narakaṃ nātra saṃśayaḥ  
evamādyairnaraḥ pāpairutkrāṃtisamanaṃtaram  śarīrayātanārthāya sarvākāramavāpnuyāt  
yamalokaṃ vrajaṃtyete śarīreṇa yamājñayā  yamadūtairmahāghorainīyamānāssuduḥkhitāḥ  
devatiryaṅmanuṣyāṇāmadharmaniratātmanām  dharmarājaḥ smṛtaśśāstā sughorairvividhairvadhaiḥ  
niyamācārayuktānāṃ pramādātskhalitātmanām  prāyaścittairguruśśāstā na budhairiṣyate yamaḥ  
pāradārikacaurāṇāmanyāyavyavahāriṇām  nṛpatiśśāsakaḥ proktaḥ pracchannānāṃ sa dharmmarāṭ  
tasmātkṛtasya pāpasya prāyaścittaṃ samācaret  nābhuktasyānyathānāśaḥ kalpakoṭiśatairapi  
yaḥ karoti svayaṃ karmma kārayeccānumodayet  kāyena manasā vācā tasya pāpagatiḥ phalam  
iti śrīśivamahāpurāṇe pañcamyā mumāsaṃhitāyāṃ pāpabhedavarṇanaṃ nāma ṣaṣṭho'dhyāyaḥ  
sanatkumāra uvāca  atha pāpairnarā yāṃti yamalokaṃ caturvidhaiḥ  saṃtrāsajananaṃ ghoraṃ vivaśāssarvadehinaḥ  
garbhasthairjāyamānaiśca bālaistaruṇamadhyamaiḥ  strīpunnapuṃsakairjīvairjñātavyaṃ sarvajaṃtuṣu  
śubhāśubhaphalaṃ cātra dehināṃ saṃvicāryate  citraguptādibhissarvairvasiṣṭhapramukhaistathā  
na kecitprāṇinassaṃti ye na yāṃti yamakṣayam  avaśyaṃ hi kṛtaṃ karma bhoktavyaṃ tadvicāryyatām  
tatra ye śubhakarmāṇassaumyacittā dayānvitāḥ  te narā yāṃti saumyena pūrvaṃ yamaniketanam  
ye punaḥ pāpakarmmāṇaḥ pāpā dānavivarjitāḥ  te ghoreṇa pathā yāṃti dakṣiṇena yamālayam  
ṣaḍaśītisahasrāṇi yojanānāmatītya tat  vaivasvatapuraṃ jñeyaṃ nānārūpamavasthitam  
samīpasthamivābhāti narāṇāṃ puṇyakarmaṇām  pāpināmatidūrasthaṃ pathā raudreṇa gacchatām  
tīkṣṇakaṃṭakayuktena śarkarāvicitena ca  kṣuradhārānibhaistīkṣṇaiḥ pāṣāṇai racitena ca  
kvacitpaṃkena mahatā urutokaiśca pātakaiḥ  lohasūcīnibhairdarbhaissampannena pathā kvacit  
taṭaprāyātiviṣamaiḥ parvatairvṛkṣasaṃkulaiḥ  prataptāṃgārayuktena yāṃti mārgeṇa duḥkhitāḥ  
kvacidviṣamagartaiśca kvacilloṣṭaissuduṣkaraiḥ  sutaptavālukābhiśca tathā tīkṣṇaiśca śaṃkubhiḥ  
aneka śākhāvitatairvyāptaṃ vaṃśavanaiḥ kvacit  kaṣṭena tamasā mārge nānālambena kutracit  
ayaśśṛṃgāṭakaistīkṣṇaiḥ kvaciddāvāgninā punaḥ  kvacittaptaśilābhiśca kvacidvyāptaṃ himena ca  
kvacidvālukayā vyāptamākaṃṭhāṃtaḥ praveśayā  kvacidduṣṭāmbunā vyāptaṃ kvacicca kariṣāgninā  
kvacitsiṃhairvṛkairvyāghrairmaśakaiśca sudāruṇaiḥ  kvacinmahājalaukābhiḥ kvaciccājagaraistathā  
makṣikābhiśca raudrābhiḥ kvacitsarpairviṣolbaṇaiḥ  mattamātaṃgayūthaiśca balonmattaiḥ pramāthibhiḥ  
paṃthānamullikhadbhiśca sūkaraistīkṣṇadaṃṣṭribhiḥ  tīkṣṇaśṛṃgaiśca mahiṣaissarvabhūtaiśca śvāpadaiḥ  
ḍākinībhiśca raudrābhirvikarālaiśca rākṣasaiḥ  vyādhibhiśca mahāghoraiḥ pīḍyamānā vrajaṃti hi  
mahādhūlivimiśreṇa mahācaṇḍena vāyunā  mahāpāṣāṇavarṣeṇa hanyamānā nirāśrayāḥ  
kvacidvidyutprapātena dahyamānā vrajanti ca  mahatā bāṇavarṣeṇa vidhyamānāśca sarvataḥ  
patadbhirvajrapātaiśca ulkāpātaiśca dāruṇaiḥ  pradīptāṃgāravarṣeṇa dahyamānāśca saṃti hi  
mahatā pāṃsuvarṣeṇa pūryamāṇā rudaṃti ca  mahāmegharavairghoraistrasyaṃte ca muhurmuhuḥ  
niśitāyudhavarṣeṇa bhidyamānāśca sarvataḥ  mahākṣārāmbudhārābhissicyamānā vrajaṃti ca  
mahīśītena marutā rūkṣeṇa paruṣeṇa ca  samaṃtādbādhyamānāśca śuṣyaṃte saṃkucanti ca  
itthaṃ mārgeṇa raudreṇa pātheyarahitena ca  nirālambena durgeṇa nirjalena samaṃtataḥ  
viṣameṇaiva mahatā nirjanāpāśrayeṇa ca  tamorūpeṇa kaṣṭena sarvaduṣṭāśrayeṇa ca  
nīyaṃte dehinassarve ye mūḍhāḥ pāpakarmiṇaḥ  yamadūtairmahāghoraistadājñākāribhirbalāt  
ekākinaḥ parādhīnā mitrabandhuvivarjitāḥ  śocaṃtassvāni karmmāṇi rudaṃtaśca muhurmuhuḥ  
pretā bhūtvā vivastrāśca śuṣkakaṃṭhauṣṭhatālukāḥ  asaumyā bhayabhītāśca dahyamānāḥ kṣudhānvitāḥ  
baddhāśśṛṃkhalayā keciduttā napādakā narāḥ  kṛṣyaṃte kṛṣyamāṇāśca yamadūtairbalotkaṭaiḥ  
urasādhomukhāścānye ghṛṣyamāṇāssuduḥkhitāḥ  keśapāśani baṃdhena saṃskṛṣyaṃte ca rajjunā  
lalāṭe cāṃkuśenānye bhinnā duṣyaṃti dehinaḥ  uttānāḥ kaṃṭakapathā kvacidaṃgāravartmanā  
paścādbāhunibaddhāśca jaṭhareṇa prapīḍitāḥ  pūritāśśṛṃkhalābhiśca hastayośca sukīlitāḥ  
grīvāpāśena kṛṣyaṃte prayāṃtyanye suduḥkhitāḥ  jihvāṃkuśapraveśena rajjvākṛṣyanta eva te  
nāsābhedena rajjvā ca tvākṛśyante tathāpare  bhinnāḥ kapolayo rajjvākṛṣyaṃte'nye tathauṣṭhayoḥ  
chinnāgrapādahastāśca cchinnakarṇoṣṭhanāsikāḥ  saṃchinnaśiśnavṛṣaṇāḥ chinnabhinnāṃgasaṃdhayaḥ  
ābhidyamānāḥ kuṃtaiśca bhidyamānāśca sāyakaiḥ  itaścetaśca dhāvaṃtaḥ kraṃdamānā nirāśrayāḥ  
mudgarairlohadaṇḍaiśca hanyamānā muhurmuhuḥ  kaṃṭakairvividhairghorairjvalanārkasamaprabhaiḥ  
bhindipālairvibhiyaṃte sravataḥ pūyaśoṇitam  śakṛtā kṛmidigdhāśca nīyaṃte vivaśā narāḥ  
yācamānāśca salilamannaṃ vāpi bubhukṣitāḥ  chāyāṃ prārthayamānāśca śītārtāścānalaṃ punaḥ  
dānahīnāḥ prayāṃtyevaṃ prārthayaṃtassukhaṃ narāḥ  gṛhītadāna pātheyāssukhaṃ yāṃti yamālayam  
evaṃ nyāyena kaṣṭena prāptāḥ pretapuraṃ yadā  prajñāpitāstato dūtairniveśyaṃte yamāgrataḥ  
tatra ye śubhakarmmāṇastāṃstu sammānayedyamaḥ  svāgatāsanadānena pādyārghyeṇa priyeṇa ca  
dhanyā yūyaṃ mahātmāno nigamoditakāriṇaḥ  yaiśca divyasukhārthāya bhavadbhissukṛtaṃ kṛtam  
divyaṃ vimānamāruhya divyastrībhogabhūṣitam  svargaṃ gacchadhvamamalaṃ sarvakāmasamanvitam  
tatra bhuktvā mahābhogānaṃte puṇyasya saṃkṣayāt  yatkiṃcidalpamaśubhaṃ punastadiha bhokṣyatha  
dharmmātmāno narā ye ca mitrabhūtvā ivātmanaḥ  saumyaṃ sukhaṃ prapaśyaṃti dharmarājatvameva ca  
ye punaḥ krūrakarmmāṇaste paśyaṃti bhayānakam  daṃṣṭrākarālavadanaṃ bhṛkuṭīkuṭilekṣaṇam  
ūrdhvakeśaṃ mahāśmaśrumūrdhvaprasphuritādharam  aṣṭādaśabhujaṃ kruddhaṃ nīlāṃjanacayopamam  
sarvāyudhoddhatakaraṃ sarvadaṇḍena tarjayan  mahāmahiṣamārūḍhaṃ dīptāgnisamalocanam  
raktamālyāṃbaradharaṃ mahāmerumivocchritam  pralayāmbudanirghoṣaṃ pibanniva mahodadhim  
grasaṃtamiva śailendramudgiraṃtamivānalam  mṛtyuścaiva samīpasthaḥ kālānalasamaprabhuḥ  
kālaścāṃjanasaṃkāśaḥ kṛtāṃtaśca bhayānakaḥ  mārīcogramahāmārī kālarātriśca dāruṇā  
vividhā vyādhayaḥ kuṣṭhā nānārūpā bhayāvahāḥ  śaktiśūlāṃkuśadharāḥ pāśacakrāsipāṇayaḥ  
vajatuṃḍadharā rudrā kṣuratūṇadhanurddharāḥ  nānāyudhadharāssarve mahāvīrā bhayaṃkarāḥ  
asaṃkhyātā mahāvīrāḥ kālāñjanasamaprabhāḥ  sarvāyudhodyatakarā yamadūtā bhayānakāḥ  
anena paricāreṇa vṛtaṃ taṃ ghoradarśanam  yamaṃ paśyaṃti pāpiṣṭhāścitraguptaṃ ca bhīṣaṇam  
nirbhartsayati cātyaṃtaṃ yamastānpāpakarmmaṇaḥ  citraguptaśca bhagavāndharmmavākyaiḥ prabodhayet  
iti śrīśivamahāpurāṇe pañcamyāmumāsaṃhitāyāṃ narakalokamārgayamadūtasvarūpavarṇanaṃ nāma saptamo'dhyāyaḥ  
citragupta uvāca  bho bho duṣkṛtakarmmāṇaḥ para dravyāpahārakāḥ  garvitā rūpavīryeṇa paradārāvamarddakāḥ  
yastvayaṃ kriyate karma tadidaṃ bhujyate punaḥ  tatkimātmopaghātārthaṃ bhavadbhirduṣkṛtaṃ kṛtam  
idānīṃ kiṃ pralapyadhve pīḍyamānāssvakarmabhiḥ  bhujyaṃtāṃ svāni karmmāṇi nāsti doṣo hi kasyacit  
sanatkumāra uvāca  evaṃ te pṛthivīpālāssaṃprāptāstatsamīpataḥ  svakīyaiḥ karmmabhighaurairduṣkarmmabaladarpiṇaḥ  
tānapi krodhasaṃyuktaścitragupto mahāprabhuḥ  saṃśikṣayati dharmajño yamarājānuśikṣayā  
citragupta uvāca  bho bho nṛpā durācārāḥ prajā vidhvaṃsakāriṇaḥ  alpakālasya rājyasya kṛte kiṃ duṣkṛtaṃ kṛtam  
rājyabhogena mohena balādanyāyataḥ prajāḥ  yaddaṇḍitāḥ phalaṃ tasya bhujyatāmadhunā nṛpāḥ  
kva tadrājyaṃ kalatraṃ ca yadarthamaśubhaṃ kṛtam  tatsarvaṃ saṃparityajya yūyamekākinaḥ sthitāḥ  
paśyāmi tadbalaṃ naṣṭaṃ yena vidhvaṃsitāḥ prajāḥ  yamadūtairyojyamānā adhunā kīdṛśaṃ bhavet  
sanatkumāra uvāca  evaṃ bahuvidhairvākyairupalabdhā yamena te  svāni karmāṇi śocaṃti tūṣṇīṃ tiṣṭhaṃti pārthivāḥ  
iti karmma samuddiśya nṛpāṇāṃ dharmmarāḍyamaḥ  tatpāpapaṃkaśuddhyarthamidaṃ dūtānbravīti ca  
yamarāja uvāca  bhobhoścaṇḍa mahācaṃḍa gṛhītvā nṛpatīnbalāt  niyamena viśudyadhvaṃ krameṇa narakāgniṣu  
sanatkumāra uvāca  tataśśīghraṃ samādāya nṛpānsaṃgṛhya pādayoḥ  bhrāmayitvā tu vegena nikṣipyordhvaṃ pragṛhya ca   sarvaprāyeṇa mahatātīva tapte śilātale  āsphālayaṃti tarasā vajreṇeva mahādrumān  
tatassaraktaṃ śrotreṇa sravate jarjarīkṛtaḥ  nissaṃjñassa sadā dehī niśceṣṭassaṃprajāyate  
tatassa vāyunā spṛṣṭassatairujjīvitaḥ punaḥ  tataḥ pāpaviśuddhyarthaṃ kṣipaṃti narakārṇave  
aṣṭāviṃśatisaṃkhyābhiḥ kṣityadhassaptakoṭayaḥ  saptamasya talasyāṃte ghore tamasi saṃsthitaḥ  
ghorākhyā prathamā koṭiḥ sughorā tadadhaḥ sthitā  atighorā mahāghorā ghorarūpā ca paṃcamī  
ṣaṣṭhī talātalākhyā ca saptamī ca bhayānakā  aṣṭamī kālarātriśca navamī ca bhayotkaṭā  
daśamī tadadhaścaṇḍā mahācaṇḍā tato'pyadhaḥ  caṇḍakolāhalā cānyā pracaṇḍā caṇḍanāyikā  
padmā padmāvatī bhītā bhīmā bhīṣaṇanāyikā  karālā vikarālā ca vajrāviṃśatimā smṛtā  
trikoṇā pañcakoṇā ca sudīrghā cākhilārtidā  samā bhīmabalā bhogrā dīptaprāyeti cāntimī  
iti te nāmataḥ proktā ghorā narakakoṭayaḥ  aṣṭāviṃśatirevaitāḥ pāpānāṃ yātanātmikāḥ  
tāsāṃ krameṇa vijñeyāḥ paṃca pañcaiva nāyakāḥ  pratyekaṃ sarvakoṭīnāṃ nāmatassaṃnibodhata  
rauravaḥ prathamasteṣāṃ ruvaṃte yatra dehinaḥ  mahārauravapīḍābhirmahāṃto'pi rudaṃti ca  
tataśśītaṃ tathā coṣṇaṃ paṃcādyā nāyakāssmṛtāḥ  sughorastu mahātīkṣṇastathā saṃjīvanaḥ smṛtaḥ  
mahātamo vilomaśca vilopaścāpi kaṃṭaka  tīvravegaḥ karālaśca vikarālaḥ prakaṃpanaḥ  
mahāvakraśca kālaśca kālasūtraḥ pragarjanaḥ  sūcīmukhassunetiśca khādakassuprapīḍanaḥ  
kumbhīpākasupākau ca krakacaścātidāruṇaḥ  aṃgārarāśibhavanaṃ merurasṛkprahitastataḥ  
tīkṣṇatuṇḍaśca śakunirmahāsaṃvartakaḥ kratuḥ  taptajaṃtuḥ paṃkalepaḥ pratimāṃsastrapūdbhavaḥ  
ucchvāsassunirucchvāso sudīrghaḥ kūṭaśālmaliḥ  duriṣṭassumahāvādaḥ pravādassupratāpanaḥ  
tato megho vṛṣaḥ śālmassiṃhavyāghragajānanāḥ  śvasūkarājamahiṣaghūkakokavṛkānanāḥ  
grāhakuṃbhīnanakrākhyā ssarpakūrmākhyavāyasāḥ  gṛdhrolūkahalokākhyāḥ śārdūlakrathakarkaṭāḥ  
maṃḍūkāḥ pūtivaktrāśca raktākṣaḥ pūtimṛttikāḥ  kaṇadhūmrastathāgniśca kṛmigandhivapustathā  
agnīdhraścāpratiṣṭhaśca rudhirābhaśśvabhojanaḥ  lālā bhekṣāṃtrabhakṣau ca sarvabhakṣaḥ sudāruṇaḥ  
kaṃṭakassuviśālaśca vikaṭaḥ kaṭapūtanaḥ  aṃbarīṣaḥ kaṭāhaśca kaṣṭā vaitaraṇī nadī  
sutaptalohaśayana ekapādaḥ prapūraṇaḥ  asitālavanaṃ ghoramasthibhaṃgaḥ supūraṇaḥ  
vilātaso'suyaṃtro'pi kūṭapāśaḥ pramardanaḥ  mahācūrṇṇo sucūrṇṇo'pi taptalohamayaṃ tathā  
parvataḥ kṣuradhārā ca tathā yamalaparvataḥ  mūtraviṣṭhāśrukūpaśca kṣārakūpaśca śītalaḥ  
musalolūkhalaṃ yantraṃ śilāśakaṭalāṃgalam  tālapatrāsigahanaṃ mahāśakaṭamaṇḍapam  
saṃmohamasthibhaṃgaśca taptaścalamayo guḍam  bahudukhaṃ mahākleśaḥ kaśmalaṃ samalaṃ malāt  
hālāhalo virūpaśca svarūpaśca yamānugaḥ   ekapādastripādaśca tīvraścācīvaraṃ tamaḥ  
aṣṭāviṃśatirityete kramaśaḥ paṃcapaṃcakam  koṭīnāmānupūrvyeṇa paṃca paṃcaiva nāyakāḥ  
rauravāya prabodhyaṃte narakāṇāṃ śataṃ smṛtam  catvāriṃśacchataṃ proktaṃ mahānarakamaṇḍalam  
iti te vyāsa saṃproktā narakasya sthitirmayā  prasaṃkhyānācca vairāgyaṃ śṛṇu pāpagatiṃ ca tām  
iti śrīśivamahāpurāṇe pañcamyāmumāsaṃhitāyāṃ narakalokavarṇanaṃ nāmāṣṭamo'dhyāyaḥ  
 sanatkumāra uvāca  eṣu pāpāḥ prapacyaṃte śoṣyaṃte narakāgniṣu  yātanābhirvicitrābhirāsvakarmmakṣayādbhṛśam  
svamalaprakṣayādyadvadagnau dhāsyaṃti dhātavaḥ  tatra pāpakṣayātpāpā narāḥ karmānurūpataḥ  
sugāḍhaṃ hastayorbaddhvā tataśśṛṃkhalayā narāḥ  mahāvṛkṣāgraśākhāsu lambyante yamakiṃkaraiḥ  
tataste sarvayatnena kṣiptā dolaṃti kiṃkaraiḥ  dolaṃtaścātivegena visaṃjñā yāṃti yojanam  
aṃtarikṣasthitānāṃ ca lohabhāraśataṃ punaḥ  pādayorbadhyate teṣāṃ yamadūtairmahābalaiḥ  
tena bhāreṇa mahatā prabhṛśaṃ tāḍitā narāḥ  dhyāyaṃti svāni karmāṇi tūṣṇīṃ tiṣṭhanti niścalāḥ  
tatoṃ'kuśairagnivarṇairloha daṇḍaiśca dāruṇaiḥ  hanyaṃte kiṃkaraighoraissamantātpāpakarmmiṇaḥ  
tataḥ kṣāreṇa dīptena vahnerapi viśeṣataḥ  samaṃtataḥ pralipyaṃte tīveṇa tu punaḥ punaḥ  
drutenātyaṃtaliptena kṛttāṃgā jarjarīkṛtāḥ  punarvidāryya cāṃgāni śirasaḥ prabhṛti kramāt  
vṛtākavatprapacyaṃte taptalohakaṭāhakaiḥ  viṣṭhāpūrṇe tathā kūpe kṛmīṇāṃ nicaye punaḥ  
medo'sṛkpūyapūrṇāyāṃ vāpyāṃ kṣipyaṃti te punaḥ  bhakṣyaṃte kṛmibhistīkṣṇairloṃhatuṃḍaiśca vāyasaiḥ  
śvabhirddaṃśairvṛkairvyāghrairraudraiśca vikṛtānanaiḥ  pacyaṃte matsyavaccāpi pradīptāṃgārarāśiṣu  
bhinnāḥ śūlaistu tīkṣṇaiśca narāḥ pāpena karmmaṇā  tailayantreṣu cākramya ghoraiḥ karmmabhirātmanaḥ  
tilā iva prapīḍyaṃte cakrākhye janapiṃḍakāḥ  bhrajyaṃte cātape tapte lohabhāṇḍeṣvanekadhā  
tailapūrṇakaṭāheṣu sutapteṣu punaḥpunaḥ  bahudhā pacyate jihvā prapīḍyorasi pādayoḥ  
yātanāśca mahatyo'tra śarīrasyāti sarvataḥ  niśśeṣanarakeṣvevaṃ kramaṃti kramaśo narāḥ  
narakeṣu ca sarveṣu vicitrā yamayātanā  yāmyaiśca dīyate vyāsa sarvāṃgeṣu sukaṣṭadā  
jvaladaṃgāramādāya mukhamāpūryya tāḍyate  tataḥ kṣāreṇa dīptena tāmreṇa ca punaḥpunaḥ  
ghṛtenātyantataptena tadā tailena tanmukham  itastataḥ pīḍayitvā bhṛśamāpūryya hanyate  
viṣṭhābhiḥ kṛmibhiścāpi pūryamāṇāḥ kvacitkvacit  pariṣvajaṃti cātyugrāṃ pradīptāṃ lohaśālmalīm  
hanyaṃte pṛṣṭhadeśe ca punardīptairmahāghanaiḥ  dantureṇādikaṃṭhena krakacena balīsayā  
śiraḥprabhṛti pīḍyaṃte ghoraiḥ karmabhirātmajaiḥ  khādyaṃte ca svamāṃsāni pīyate śoṇitaṃ svakam  
annaṃ pānaṃ na dattaṃ yaissarvadā svātmapoṣakaiḥ  ikṣuvatte prapīḍyaṃte jarjarīkṛtya mudgaraiḥ  
asitālavane ghore chidyante khaṇḍaśastataḥ  sūcībhirbhinnasarvāṅgāstaptaśūlāgraropitāḥ  
saṃcālyamānā bahuśaḥ kliśyaṃte na mriyanti ca  tathā ca taccharīrāṇi sukhaduḥkhasahāni ca  
dehādutpāṭya māṃsāni bhidyaṃte svaiśca mudgaraiḥ  daṃturākṛtibhirrghorairyamadūtairbalotkaṭaiḥ  
nirucchvāse niruchvāsāstiṣṭhaṃti narake ciram  uttāḍyaṃte tathochvāse vālukāsadane narāḥ  
raurave rodamānāśca pīḍyaṃte vividhai vadhaiḥ  mahārauravapīḍābhirmahāṃto'pi rudaṃti ca  
patsu vaktre gude muṃḍe netrayoścaiva mastake  nihanyaṃte ghanaistīkṣṇaissutaptairloha śaṃkubhiḥ  
sutaptāvālukāyāṃ tu prayojyaṃte muhurmuhuḥ  jaṃtupaṃke bhṛśaṃ tapte kṣiptāḥ krandaṃti visvaram  
kuṃbhīpākeṣu ca tathā taptataileṣu vai mune  pāpinaḥ kūrakarmmāṇo'sahyeṣu sarvathā punaḥ  
lālābhakṣeṣu pāpāste pātyaṃte duḥkhadeṣu vai  nānāsthāneṣu pacyaṃte narakeṣu punaḥpunaḥ  
sūcīmukhe mahākleśe narake pātyate naraḥ  pāpī puṇyavihīnaśca tāḍyate yamakiṃkaraiḥ  
lauhakumbhe viniḥkṣiptāḥ śvasantaśca śanaiḥśanaiḥ  mahāgninā prapacyaṃte svapāpaireva mānavāḥ  
dṛḍhaṃ rajjvādibhirbaddhvā prapīḍyaṃte śilāsu ca  kṣipyaṃte cāndhakūpeṣu daśyaṃte bhramarairbhṛśam  
kṛmibhirbhinnasarvāṃgāśśataśo jarjarīkṛtāḥ  sutīkṣṇakṣārakūpeṣu kṣipyaṃte tadanaṃtaram  
mahājvāle'tra narake pāpāḥ krandaṃti duḥkhitāḥ  itaścetaśca dhāvaṃti dahyamānāstadarciṣā  
pṛṣṭhe cānīya tuṇḍābhyāṃ vinyasta skaṃdhayojite  tayormadhyena vākṛṣya bāhupṛṣṭhena gāḍhataḥ  
baddhvā parasparaṃ sarve subhṛśaṃ pāparajjubhiḥ  baddhapiṃḍāstu dṛśyaṃte mahā jvāle tu yātanāḥ  
rajjubhirveṣṭitāścaiva praliptāḥ karddamena ca  karīṣatuṣavahnau ca pacyaṃte na mriyaṃti ca  
sutīkṣṇaṃ caritāste hi karkaśāsu śilāsu ca  āsphālya śataśaḥ pāpāḥ pacyaṃte tṛṇavattataḥ  
śarīrābhyaṃtaragataiḥ prabhūtaiḥ kṛmibhirnarāḥ  bhakṣyaṃte tīkṣṇavadanairātmadehakṣayādbhṛśam  
kṛmīṇāṃ nicaye kṣiptāḥ pūyamāṃsāsthirāśiṣu  tiṣṭhaṃtyudvignahṛdayāḥ parvatābhyāṃ nipīḍitāḥ  
taptena vajralepena śarīramanulipyate  adhomukhordhvapādāśca tātapyaṃte sma vahninā  
vadanāṃtaḥ pravinyastāṃ suprataptāmayogadām  te khādanti parādhīnāstaistāḍyaṃte samudgaraiḥ  
itthaṃ vyāsa kukarmmāṇo narakeṣu pacaṃti hi  varṇayāmi vivarṇatvaṃ teṣāṃ tattvāya karmmiṇām  
iti śrīśivamahāpurāṇe pañcamyāmumāsaṃhitāyāṃ sāmānyato narakagativarṇanaṃnāma navamo'dhyāyaḥ  
sanatkumāra uvāca  mithyāgamaṃ pravṛttastu dvijihvākhye ca gacchati  jihvārddhakośavistīrṇahalaistīkṣṇaḥ prapīḍyate  
nirbhartsayati yaḥ krūro mātaraṃ pitaraṃ gurum  viṣṭhābhiḥ kṛmimiśrābhirmukhamāpūryya hanyate  
ye śivāyatanārāmavāpīkūpataḍāgakān  vidravaṃti dvijasthānaṃ narāstatra ramaṃti ca  
kāmāyodvartanābhyaṃga snānapānāmbubhojanam  krīḍanaṃ maithunaṃ dyūtamācaranti madoddhatā  
pecire vividhairgherairikṣuyaṃtrādipīḍanaiḥ  nirayāgniṣu pacyaṃte yāvadābhūtasaṃplavam  
tena tenaiva rūpeṇa tāḍyate pāradārikāḥ  gāḍhamāliṃgya te nārīṃ sutaptāṃ lohanirmitām  
pūrvākārāśca puruṣāḥ prajvalanti samaṃtataḥ  duścāriṇīṃ striyaṃ gāḍhamāliṃgaṃti rudaṃti ca  
ye śṛṇvaṃti satāṃ niṃdāṃ teṣāṃ karṇaprapūraṇam  agnivarṇairayaḥkīlaistaptaistāmrādinirmitaiḥ  
trapusīsārakūṭādbhiḥ kṣīreṇa ca punaḥpunaḥ  sutaptatīkṣṇatailena vajralepena vā punaḥ  
kramādāpūryyakarṇāṃstu narakeṣu ca yātanāḥ  anukrameṇa sarveṣu bhavaṃtyetāḥ samaṃtataḥ  
sarvendriyāṇāmapyevaṃ kramātpāpena yātanāḥ  bhavaṃti ghorāḥ pratyekaṃ śarīreṇa kṛtena ca  
sparśadoṣeṇa ye mūḍhāsspṛśaṃti ca parastriyam  teṣāṃ karo'gnivarṇābhiḥ pāṃśubhiḥ pūryyate bhṛśam  
teṣāṃ kṣārādibhissarvaiśśarīramanulipyate  yātanāśca mahākaṣṭāssarveṣu narakeṣu ca  
kurvanti pitrorbhṛkuṭiṃ karanetrāṇi ye narā  vaktrāṇi teṣāṃ sāṃtāni kīryyaṃte śaṃkubhirdṛḍham  
yairindriyairnarā ye ca kurvanti parastriyam  indriyāṇi ca teṣāṃ vai vikurvaṃti tathaiva ca  
paradārāṃśca paśyanti lubdhāsstabdhena cakṣuṣā  sūcībhiścāgnivarṇābhisteṣāṃ netraprapūraṇam  
kṣārādyaiśca kramātsarvā ihaiva yamayātanāḥ  bhavaṃti muniśārdūla satyaṃsatyaṃ na saṃśayaḥ  
devāgniguruviprebhyaścānivedya prabhuṃjate  lohakīlaśataistaptaistajjihvāsyaṃ ca pūryyate  
ye devārāmapuṣpāṇi lobhātsaṃgṛhya pāṇinā  jighraṃti ca narā bhūyaḥ śirasā dhārayaṃti ca  
āpūryyate śirasteṣāṃ taptairlohasya śaṃkubhiḥ  nāsikā vātibahulaistataḥ kṣārādibhirbhṛśam  
ye niṃdanti mahātmānaṃ vācakaṃ dharmmadeśikam  devāgnigurubhaktāṃśca dharmaśāstraṃ ca śāśvatam  
teṣāmurasi kaṇṭhe ca jihvāyāṃ daṃtasandhiṣu  tālunyoṣṭhe nāsikāyāṃ mūrdhni sarvāṅgasandhiṣu  
agnivarṇāstu taptāśca triśākhā lohaśaṃkavaḥ  ākhidyaṃte ca bahuśaḥ sthāneṣveteṣu mudgaraiḥ  
tataḥ kṣāreṇa dīptena pūryate hi samaṃ tataḥ  yātanāśca mahatyo vai śarīrasyāti sarvataḥ  
aśeṣanarakeṣveva kramaṃti kramaśaḥ punaḥ  ye gṛhṇanti paradravyaṃ padbhyāṃ vipraṃ spṛśaṃti ca  
śivopakaraṇaṃ gāṃ ca jñānādilikhitaṃ ca yat  hastapādādibhisteṣāmāpūryyaṃte samaṃtataḥ  
narakeṣu ca sarveṣu vicitrā dehayātanāḥ  bhavaṃti bahuśaḥ kaṣṭāḥ pāṇipādasamudbhavāḥ  
śivāyatanaparyyaṃte devārāmeṣu kutracit  samutsṛjaṃti ye pāpāḥ purīṣaṃ mūtrameva ca  
teṣāṃ śiśnaṃ savṛṣaṇaṃ cūrṇyate lohamudgaraiḥ  sūcībhiragnivarṇābhiskathā tvāpūryyate punaḥ  
tataḥ kṣāreṇa mahatā tīvreṇa ca punaḥ punaḥ  drutena pūryate gāḍhaṃ gude śiśne ca dehinaḥ  
manassarvendriyāṇāṃ ca yasmā dduḥkhaṃ prajāyate  dhane satyapi ye dānaṃ na prayacchaṃti tṛṣṇayā  
atithiṃ cāvamanyate kāle prāpte gṛhāśrame  tasmātte duṣkṛtaṃ prāpya gacchaṃti niraye'śucau  
ye'nnaṃ dattvā hi bhuṃjaṃti na śvabhyassaha vāyasaiḥ  teṣāṃ ca vivṛtaṃ vaktraṃ kīlakadvayatāḍitam  
kṛmibhiḥ prāṇibhiścograirlohatuṇḍaiśca vāyasaiḥ  upadravairbahuvidhairugrairaṃtaḥ prapīḍyate  
śyāmaśca śabalaścaiva yamamārgānurodhakau  yau stastābhyāṃ prayacchāmi tau gṛhṇītāmimaṃ balim  
ye vā varuṇavāyavyā yāmyā nairṛtyavāyasāḥ  vāyasā puṇyakarmāṇaste pragṛhṇaṃtu me balim  
śivāmabhyarcya yatnena hutvāgnau vidhipūrvakam  śaivairmantrairbaliṃ ye ca dadaṃte na ca te yamam  
paśyaṃti tridivaṃ yāṃti tasmāddadyāddinedine  maṇḍalaṃ caturasraṃ tu kṛtvā gaṃdhādivāsitam  
dhanvantaryarthamīśānyāṃ prācyāmindrāya niḥkṣipet  yāmyāṃ yamāya vāruṇyāṃ sudakṣomāya dakṣiṇe  
pitṛbhyastu vinikṣipya prācyāmaryamaṇe tataḥ  dhātuścaiva vidhātuśca dvāradeśe viniḥkṣipet  
śvabhyaśca śvapatibhyaśca vayobhyo vikṣipeddhuvi  devaiḥ pitṛmanuṣyaiśca pretairbhūtaissaguhyakai  
vayobhiḥ kṛmikīṭaiśca gṛhasthaścopajīvyate  svāhākāraḥ svadhākāro vaṣaṭkārastṛtīyakaḥ  
haṃtakārastathaivānyo dhenvā stanacatuṣṭayam  svāhākāraṃ stanaṃ devāssvadhāṃ ca pitarastathā  
vaṣaṭkāraṃ tathaivānye devā bhūteśvarāstathā  haṃtakāraṃ manuṣyāśca pibaṃti satataṃ sta nam  
yastvetāṃ mānavo dhenuṃ śraddhayā hyanupūrvikām  karoti satataṃ kāle sāgnitvāyopakalpyate  
yastāṃ jahāti vā svasthastāmisre sa tu majjati  tasmāddattvā baliṃ tebhyo dvārasthaściṃtayetkṣaṇam  
kṣudhārtamatithiṃ samyagekagrāmanivāsinam  bhojayettaṃ śubhānnena yathāśaktyātmabhojanāt  
atithiryasya bhagnāśo gṛhātpratinivartate  sa tasmai duṣkṛtaṃ dattvā puṇyamā dāya gacchati  
tato'nnaṃ priyamevāśnannaraḥ śṛṃkhalavānpunaḥ  jihvāvegena viddhotra ciraṃ kālaṃ sa tiṣṭhati  
yatastaṃ māṃsamuddhatya tilamātrapramāṇataḥ  khādituṃ dīyate teṣāṃ bhittvā caiva tu śoṇitam  
niśśeṣataḥ kaśābhistu pīḍyate kramaśaḥ punaḥ  bubhukṣayātikaṣṭaṃ hi tathāyāti pipāsayā  
evamādyā mahāghorā yātanāḥ pāpakarmaṇām  aṃte yatpratipannaṃ hi tatsaṃkṣepeṇa saṃśṛṇu  
yaḥ karoti mahāpāpaṃ dharmmaṃ carati vai laghu  dharmmaṃ gurutaraṃ vāpi tathāvasthe tayoḥ śṛṇu  
sukṛtasya phalaṃ noktaṃ gurupā paprabhāvataḥ  na minoti sukhaṃ tatra bhogairbahubhiranvitaḥ  
tathodvignotisaṃtapto na bhakṣyairmanyate sukham  abhāvādagrato'nyasya pratikalpaṃ dinedine  
pumānyo gurudharmmā'pi sopavāso yathā gṛhī  vittavānna vijānāti pīḍāṃ niyamasaṃsthitaḥ  
tāni pāpāni ghorāṇi saṃti yaiśca naro bhuvi  śatadhā bhedamāpnoti girirvajrahato yathā  
iti śrīśivamahāpurāṇe pañcamyāmumāsaṃhitāyāṃ narakagatibhogavarṇanaṃ nāma daśamo'dhyāyaḥ  
 vyāsa uvāca  kṛtapāpā narā yāṃti duḥkhena mahatānvitāḥ  yamamārge sukhaṃ yaiśca tāndharmānvada me prabho  
 sanatkumāra uvāca  avaśyaṃ hi kṛtaṃ karma bhoktavyamavicārataḥ  śubhāśubhamatho vakṣye tāndharmmānsukhadāyakān  
atra ye śubhakarmmāṇaḥ saumyacittā dayānvitāḥ  sukhena te narā yāṃti yamamārgaṃ bhayāvaham  
yaḥ pradadyād dvijendrāṇāmupānatkāṣṭhapāduke  sa naro'śvena mahatā sukhaṃ yāti yamālayam  
chatradānena gacchaṃti yathā chatreṇa dehinaḥ  śibikāyāḥ pradānena tadrathena sukhaṃ vrajet  
śayyāsanapradānena sukhaṃ yāti suviśramam  ārāmacchāyākartāro mārge vā vṛkṣaropakāḥ  vrajanti yamalokaṃ ca ātape'ti gataklamāḥ  
yāṃti puṣpagayānena puṣpārāmakarā narāḥ  devāyatanakartāraḥ krīḍaṃti ca gṛhodare  
kartāraśca tathā ye ca yatīnāmāśramasya ca  anāthamaṇḍapānāṃ tu krīḍaṃti ca gṛhodare  
devāgniguruviprāṇāṃ mātāpitrośca pūjakāḥ  pūjyamānā narā yāṃti kāmukena yathāsukham  
dyotayaṃto diśassarvā yāṃti dīpapradāyinaḥ  pratiśrayapradānena sukhaṃ yāṃti nirāmayāḥ  
viśrāmyamāṇā gacchaṃti guruśuśrūṣakā narāḥ  ātodyavipradātārassukhaṃ yāṃti svake gṛhe  
sarvakāmasamṛddhena yathā gacchaṃti gopradāḥ  atra dattānnapānāni tānyāpnoti naraḥ pathi  
pādaśaucapradānena sajalena pathā vrajet  pādābhyaṃgaṃ ca yaḥ kuryādaśvapṛṣṭhena gacchati  
pādaśaucaṃ tathābhyaṃgaṃ dīpamannaṃ pratiśrayam  yo dadāti sadā vyāsa nopasarpati taṃ yamaḥ  
hemaratnapradānena yāti durgāṇi nistaran  raupyānaḍutsragdānena yamalokaṃ sukhena saḥ  
ityevamādibhirdānaissukhaṃ yāṃti yamālayam  svarge tu vividhānbhogānprāpnuvaṃti sadā narāḥ  
sarveṣāmeva dānānāmannadānaṃ paraṃ smṛtam  sadyaḥ prītikaraṃ hṛdyaṃ balabuddhivivardhanam  
nānnadānasamaṃ dānaṃ vidyate munisattama  annādbhavaṃti bhūtāni tadabhāve mriyaṃti ca  
raktaṃ māṃsaṃ vasā śukraṃ kramādannātpravardhate  śukrādbhavaṃti bhūtāni tasmādannamayaṃ jagat  
hemaratnāśvanāgendrairnārīsrakcaṃdanādibhiḥ  samastairapi saṃprāptairna ramaṃti bubhukṣitāḥ  
garbhasthā jāyamānāśca bālavṛddhāśca madhyamāḥ  āhāramabhikāṃkṣaṃti devadānavarākṣasāḥ  
kṣudhā niśśeṣarogāṇāṃ vyādhiḥ śreṣṭhatamaḥ smṛtaḥ  sa cānnauṣadhilepena naśyatīha na saṃśayaḥ  
nāsti kṣudhāsamaṃ duḥkhaṃ nāsti rogaḥ kṣudhāsamaḥ  nāstyarogasamaṃ saukhyaṃ nāsti krodhasamo ripuḥ  
ataeva mahatpuṇyamannadāne prakīrtitam  tathā kṣudhāgninā taptā mriyaṃte sarvadehinaḥ  
annadaḥ prāṇadaḥ proktaḥ prāṇadaścāpi sarvadaḥ  tasmādannapradānena sarvadānaphalaṃ labhet  
yasyānnapānapuṣṭāṅgaḥ kurute puṇyasaṃcayam  annapradātustasyārddhaṃ kartuścārddhaṃ na saṃśayaḥ  
trailokye yāni ratnāni bhogastrīvāhanāni ca  annadānapradassarvamihāmutra ca tallabhet  
dharmmārthakāmamokṣāṇāṃ dehaḥ paramasādhanam  tasmādannena pānena pālayeddehamātmanaḥ  
annameva praśaṃsaṃti sarvameva pratiṣṭhitam  annena sadṛśaṃ dānaṃ na bhūtaṃ na bhaviṣyati  
annena dhāryyate sarvaṃ viśvaṃ jagadidaṃ mune  annamūrjaskaraṃ loke prāṇā hyanne pratiṣṭhitāḥ  
dātavyaṃ bhikṣave cānnaṃ brāhmaṇāya mahātmane  kuṭuṃbaṃ pīḍayitvāpi hyātmano bhūtimicchatā  
vidadāti nidhiśreṣṭhaṃ yo dadyādannamarthine  brāhmaṇāyārtarūpāya pāralaukikamātmanaḥ  
arcayedbhūtimanvicchankāle dvijamupasthitam  śrāṃtamadhvani vṛttyarthaṃ gṛhastho gṛhamāgatam  
annadaḥ pūjayedvyāsaḥ suśīlastu vimatsaraḥ  krodhamutpatitaṃ hitvā divi ceha mahatsukham  
nābhiniṃdedadhigataṃ na praṇudyātkathaṃcana  api śvapāke śuni vā nānnadānaṃ praṇaśyati  
śrāṃtāyādṛṣṭapūrvāya hyannamadhvani vartate  yo dadyādaparikliṣṭaṃ sa samṛddhimavāpnuyāta  
pitṝndevāṃstathā viprānatithīṃśca mahāmune  yo naraḥ prīṇayatyannaistasya puṇyaphalaṃ mahat  
annaṃ pānaṃ ca śūdre'pi brāhmaṇe ca viśiṣyate  na pṛcchedgotracaraṇaṃ svādhyāyaṃ deśameva ca  
bhikṣito brāhmaṇeneha dadyādannaṃ ca yaḥ pumān  sa yāti paramaṃ svargaṃ yāvadābhūtasaṃplavam  
annadasya ca vṛkṣāśca sarvakāmaphalānvitāḥ  bhavaṃtīha yathā viprā harṣayuktāstriviṣṭape  
annadānena ye lokāssvarge viracitā mune  annadāturmahādivyāstāñchṛṇuṣva mahāmune  
bhavanāni prakāśaṃte divi teṣāṃ mahātmanām  nānāsaṃsthānarūpāṇi nānā kāmānvitāni ca  
sarvakāmaphalāścāpi vṛkṣā bhavanasaṃsthitāḥ  hemavāpyaḥ śubhāḥ kūpā dīrghikāścaiva sarvaśaḥ  
ghoṣayaṃti ca pānāni śubhānyatha sahasraśaḥ  bhakṣyabhojyamayāśśailā vāsāṃsyābharaṇāni ca  
kṣīraṃ sravaṃtyassaritastathaivājyasya parvatāḥ  prāsādāḥ pāṇḍurābhāsāśśayyāśca kanakojjvalāḥ  
tānannadāśca gacchaṃti tasmādannaprado bhavet  yadīcchedātmano bhavyamiha loke paratra ca  
ete lokāḥ puṇyakṛtāmannadānāṃ mahāprabhāḥ  tasmādannaṃ viśeṣeṇa dātavyaṃ mānavairdhruvam  
annaṃ prajāpatissākṣādannaṃ viṣṇussvayaṃ haraḥ  tasmādannasamaṃ dānaṃ na bhūtaṃ na bhaviṣyati  
kṛtvāpi sumahatpāpaṃ yaḥ paścādannado bhavet  vimuktassarvapāpebhyassvargalokaṃ sa gacchati  
annapānāśvagovastraśayyācchatrāsanāni ca  pretaloke praśastāni dānānyaṣṭau viśeṣataḥ  
evaṃ dānaviśeṣeṇa dharmarājapuraṃ naraḥ  yasmādyāti vimānena tasmāddānaṃ samācaret  
etadākhyānamanaghamannadānaprabhāvataḥ  yaḥ paṭhetpāṭhayedanyānsa samṛddhaḥ prajāyate  
śṛṇuyācchrāvayecchrāddhe brāhmaṇānyo mahāmune   akṣayyamannadānaṃ ca pitṝṇāmupatiṣṭhati  
iti śrīśivamahāpurāṇe paṃcamyāmumāsaṃhitāyāmannadānamāhātmyavarṇanaṃ nāmaikādaśo'dhyāyaḥ  
 sanatkumāra uvāca  pānīyadānaṃ paramaṃ dānānāmuttamaṃ sadā  sarveṣāṃ jīvapuṃjānāṃ tarpaṇaṃ jīvanaṃ smṛtam  
prapādānamataḥ kuryātsusnehādanivāritam  jalāśrayavinirmāṇaṃ mahānandakaraṃ bhavet  
iha loke pare vāpi satyaṃ satyaṃ na saṃśayaḥ  tasmādvāpīśca kūpāṃśca taḍāgānkārayennaraḥ  
arddhaṃ pāpasya harati puruṣasya vikarmaṇaḥ  kūpaḥ pravṛttapānīyaḥ supravṛttasya nityaśaḥ  
sarvaṃ tārayate vaṃśaṃ yasya khāte jalāśaye  gāvaḥ pibaṃti viprāśca sādhavaśca narāssadā  
nidāghakāle pānīyaṃ yasya tiṣṭhatyavāritam  sudurgaṃ viṣamaṃ kṛcchraṃ na kadācidavāpyate  
taḍāgānāṃ ca vakṣyāmi kṛtānāṃ ye guṇāḥ smṛtā  triṣu lokeṣu sarvatra pūjito yastaḍāgavān  
athavā mitrasadane maitraṃ mitrārtivarjitam  kīrtisaṃjananaṃ śreṣṭhaṃ taḍāgānāṃ niveśanam  
dharmasyārthasya kāmasya phalamāhurmanīṣiṇaḥ  taḍāgaṃ sukṛte yena tasya puṇyamanantakam  
caturvidhānāṃ bhūtānāṃ taḍāgaḥ paramāśrayaḥ  taḍāgādīni sarvāṇi diśanti śriyamuttamām  
devā manuṣyā gandharvāḥ pitaro nāgarākṣasāḥ  sthāvarāṇi ca bhūtāni saṃśrayaṃti jalāśayam  
prāvṛḍṛtau taḍāge tu salilaṃ yasya tiṣṭhati  agnihotraphalaṃ tasya bhavatītyāha cātmabhūḥ  
śaratkāle tu salilaṃ taḍāge yasya tiṣṭhati  gosahasraphalaṃ tasya bhavennaivātra saṃśayaḥ  
hemante śiśire caiva salilaṃ yasya tiṣṭhati  sa vai bahusuvarṇasya yajñasya labhate phalam  
vasaṃte ca tathā grīṣme salilaṃ yasya tiṣṭhati  atirātrāśvamedhānāṃ phalamāhurmanīṣiṇaḥ  
mune vyāsātha vṛkṣāṇāṃ ropaṇe ca guṇāñchṛṇu  proktaṃ jalāśayaphalaṃ jīvaprīṇanamuttamam  
atītānāgatānsarvānpitṛvaṃśāṃstu tārayet  kāṃtāre vṛkṣaropī yastasmādvṛkṣāṃstu ropayet  
tatra putrā bhavaṃtyete pādapā nātra saṃśayaḥ  paraṃ lokaṃ gatasso'pi lokānāpnoti cākṣayān  
puṣpaissuragaṇānsarvānphalaiścāpi tathā pitṝn  chāyayā cātithīnsarvānpūjayaṃti mahīruhāḥ  
kinnaroragarakṣāṃsi devagaṃdharvamānavāḥ  tathaivarṣigaṇāścaiva saṃśrayaṃti mahīruhān  
puṣpitāḥ phalavaṃtaśca tarpayaṃtīha mānavān  iha loke pare caiva putrāste dharmataḥ smṛtāḥ  
taḍāgakṛdvṛkṣaropī ceṣṭayajñaśca yo dvijaḥ  ete svargānna hīyaṃte ye cānye satyavādinaḥ  
satyameva paraṃ brahma satyameva paraṃ tapaḥ  satyameva paro yajñassatyameva paraṃ śrutam  
satyaṃ supteṣu jāgarti satyaṃ ca paramaṃ padam  satyenaiva dhṛtā pṛthvī satye sarvaṃ pratiṣṭhitam  
tato yajñaśca puṇyaṃ ca devarṣipitṛpūjane  āpo vidyā ca te sarve sarvaṃ satye pratiṣṭhitam  
satyaṃ yajñastapo dānaṃ maṃtrā devī sarasvatī  brahmacaryyaṃ tathā satyamoṃkārassatyameva ca  
satyena vāyurabhyeti satyena tapate raviḥ  satyenāgnirnirdahati svargassatyena tiṣṭhati  
pālanaṃ sarvavedānāṃ sarvatīrthāvagāhanam  satyena vahate loke sarvamāpnotyasaṃśayam  
aśvamedhasahasraṃ ca satyaṃ ca tulayā dhṛtam  lakṣāṇi kratavaścaiva satyameva viśiṣyate  
satyena devāḥ pitaro mānavoragarākṣasāḥ  prīyaṃte satyatassarve lokāśca sacarācarāḥ  
satyamāhuḥ paraṃ dharmaṃ satyamāhuḥ paraṃ padam  satyamāhuḥ paraṃ brahma tasmātsatyaṃ sadā vadet  
munayassatyaniratāstapastaptvā suduścaram  satyadharmaratāssiddhāstatassvargaṃ ca te gatāḥ  
apsarogaṇasaṃviṣṭairvimānaiḥparimātṛbhiḥ  vaktavyaṃ ca sadā satyaṃ na satyādvidyate param  
agādhe vipule siddhe satyatīrthe śucihrade  snātavyaṃ manasā yuktaṃ sthānaṃ tatparamaṃ smṛtam  
ātmārthe vā parārthe vā putrārthe vāpi mānavāḥ  anṛtaṃ ye na bhāṣaṃte te narāssvargagāminaḥ  
vedā yajñāstathā maṃtrāssaṃti vipreṣu nityaśaḥ  nobhāṃtyapi hyasatyeṣu tasmātsatyaṃ samācaret  
 vyāsa uvāca  tapaso me phalaṃ brūhi punareva viśeṣataḥ  sarveṣāṃ caiva varṇānāṃ brāhmaṇānāṃ tapodhana  
sanatkumāra uvāca  pravakṣyāmi tapo'dhyāyaṃ sarva kāmārthasādhakam  suduścaraṃ dvijātīnāṃ tanme nigadataḥ śṛṇu  
tapo hi paramaṃ proktaṃ tapasā vidyate phalam  taporatā hi ye nityaṃ modaṃte saha daivataiḥ  
tapasā prāpyate svargastapasā prāpyate yaśaḥ  tapasā prāpyate kāmastapassarvārthasādhanam  
tapasā mokṣamāpnoti tapasā viṃdate mahat  jñānavijñānasaṃpattiḥ saubhāgyaṃ rūpameva ca  
nānāvidhāni vastūni tapasā labhate naraḥ  tapasā labhate sarvaṃ manasā yadyadicchati  
nātaptatapaso yāṃti brahmalokaṃ kadācana  nātaptatapasāṃ prāpyaśśaṃkaraḥ parameśvaraḥ  
yatkāryaṃ kiṃcidāsthāya puruṣastapate tapaḥ  tatsarvaṃ samavāpnoti paratreha ca mānavaḥ  
surāpaḥ pāradārī ca brahmahā gurutalpagaḥ  tapasā tarate sarvaṃ sarvataśca vimuṃcati  
api sarveśvaraḥ sthāṇurviṣṇu ścaiva sanātanaḥ  brahmā hutāśanaḥ śakro ye cānye tapasānvitāḥ  
aṣṭāśītisahasrāṇi munīnāmūrddhvaretasām  tapasā divi modaṃte sametā daivataissaha  
tapasā labhyate rājyaṃ sa ca śakrassureśvaraḥ  tapasā'pālayatsarvamahanyahani vṛtrahā  
sūryyācandramasau devau sarvalokahite ratau  tapasaiva prakāśaṃte nakṣatrāṇi grahāstathā  
na cāsti tatsukhaṃ loke yadvinā tapasā kila  tapasaiva sukhaṃ sarvamiti vedavido viduḥ  
jñānaṃ vijñānamārogyaṃ rūpavattvaṃ tathaiva ca  saubhāgyaṃ caiva tapasā prāpyate sarvadā sukham  
tapasā sṛjyate viśvaṃ brahmā viśvaṃ vināśramam  pāti viṣṇurharo'pyatti dhatte śeṣo'khilāṃ mahīm  
viśvāmitro gādhisutastapasaiva mahāmune  kṣatriyo'thābhavadvipraḥ prasiddhaṃ tribhavetvidam  
ityuktaṃ te mahāprājña tapomāhātmyamuttamam  śṛṇvadhyayanamāhātmyaṃ tapaso'dhikamuttamam  
iti śrīśivamahāpurāṇe paṃcamyāmumāsaṃhitāyāṃ tapomāhātmyavarṇanaṃ nāma dvādaśo'dhyāyaḥ  
 sanatkumāra uvāca  tapastapati yo'raṇye vanyamūlaphalāśanaḥ  yo'dhīte ṛcamekāṃ hi phalaṃ syāttatsamaṃ mune  
śruteradhyayanātpuṇyaṃ yadāpnoti dvijottamaḥ  tadadhyāpanataścāpi dviguṇaṃ phalamaśnute  
jagadyathā nirālokaṃ jāyate'śaśibhāskaram  vinā tathā purāṇaṃ hyadhyeyamasmānmune sadā  
tapyamānaṃ sadājñānānniraye yo'pi śāstrataḥ  sambodhayati lokaṃ taṃ tasmātpūjyaḥ purāṇagaḥ  
sarveṣāṃ caiva pātrāṇāṃ madhye śreṣṭhaḥ purāṇavit  patanāttrāyate yasmāttasmātpātramudāhṛtam  
martyabuddhirna kartavyā purāṇajñe kadācana  purāṇajñassarvavettā brahmā viṣṇurharo guruḥ  
dhanaṃ dhānyaṃ hiraṇyaṃ ca vāsāṃsi vividhāni ca  deyaṃ purāṇavijñāya paratreha ca śarmmaṇe  
yo dadāti mahāprītyā purāṇajñāya sajjanaḥ  pātrāya śubhavastūni sa yāti paramāṃ gatim  
mahīṃ gāṃ vā syaṃdanāṃśca gajānaśvāṃśca śobhanān  yaḥ prayacchati pātrāya tasya puṇyaphalaṃ śṛṇu  
akṣayānsarvakāmāṃśca paratreha ca janmani  aśvamedhamakhasyāpi sa phalaṃ labhate pumān  
mahī dadāti yastasmai kṛṣṭāṃ phalavatīṃ śubhām  sa tārayati vai vaṃśyāndaśa pūrvāndaśāparān  
iha bhuktvākhilānkāmānaṃte divyaśarīravān  vimānena ca divyena śivalokaṃ sa gacchati  
na yajñaistuṣṭimāyāṃti devāḥ prokṣaṇakairapi  balibhiḥ puṣpapūjābhiryathā pustakavācanaiḥ  
śaṃbhorāyatane yastu kārayeddharmapustakam  viṣṇorarkasya kasyāpi śṛṇu tasyāpi tatphalam  
rājasūyāśvamedhānāṃ phalamāpnoti mānavaḥ  sūryalokaṃ ca bhittvāśu brahmalokaṃ sa gacchati  
sthitvā kalpaśatānyatra rājā bhavati bhūtale  bhuṃkte niṣkaṃṭakaṃ bhogānnātra kāryā vicāraṇā  
aśvamedhasahasrasya yatphalaṃ samudāhṛtam  tatphalaṃ samāvāpnoti devāgre yo japaṃ caret  
itihāsapurāṇābhyāṃ śambhorāyatane śubhe  nānyatprītikaraṃ śaṃbhostathānyeṣāṃ divaukasām  
tasmātsarvaprayatnena kāryaṃ pustakavācanam  tathāsya śravaṇaṃ premṇā sarvakāmaphalapradam  
purāṇaśravaṇācchaṃbhorniṣpāpo jāyate naraḥ  bhuktvā bhogānsuvipulāñchivalokamavāpnuyāt  
rājasūyena yatpuṇyamagniṣṭomaśatena ca  tatpuṇyaṃ labhate śaṃbhoḥ kathāśravaṇamātrataḥ  
sarvatīrthāvagāhena gāṃ koṭipradānataḥ  tat phalaṃ labhate śaṃbhoḥ kathāśravaṇato mune  
ye śṛṇvaṃti kathāṃ śaṃbhossadā bhuvanapāvanīm  te manuṣyā na maṃtavyā rudrā eva na saṃśayaḥ  
śṛṇvatāṃ śivasatkīrtiṃ satāṃ kīrtayatāṃ ca tām  padāmbujarajāṃsyeva tīrthāni munayo viduḥ  
gaṃtuṃ niḥśreyasaṃ sthānaṃ ye'bhivāṃchanti dehinaḥ  kathāṃ paurāṇikīṃ śaivīṃ bhaktyā śṛṇvaṃtu te sadā  
kathāṃ paurāṇikīṃ śrotuṃ yadyaśaktassadā bhavet  niyatātmā pratidinaṃ śṛṇuyādvā muhūrtakam  
yadi pratidinaṃ śrotumaśakto mānavo bhavet  puṇyamāsādiṣu mune śṛṇuyācchāṃkarīṃ kathām  
śaivīṃ kathāṃ hi śṛṇvānaḥ puruṣo hi munīśvara  sa nistarati saṃsāraṃ dagdhvā karmamahāṭavīm  
kathāṃ śaivīṃ muhūrtaṃ vā tadarddhaṃ kṣaṇaṃ ca vā  ye śṛṇvati narā bhaktyā na teṣāṃ durgatirbhavet  
yatpuṇyaṃ sarvadāneṣu sarvayajñeṣu vā mune  śaṃbhoḥ purāṇaśravaṇāttatphalaṃ niścalaṃ bhavet  
viśeṣataḥ kalau vyāsa purāṇaśravaṇādṛte  paro dharmo na puṃsāṃ hi muktidhyānaparaḥ smṛtaḥ  
purāṇaśravaṇaṃ śambhornāmasaṃkīrtanaṃ tathā  kalpadrumaphalaṃ ramyaṃ manuṣyāṇāṃ na saṃśayaḥ  
kalau durmedhasāṃ puṃsāṃ dharmācārojhjhitātmanām  hitāya vidadhe śambhuḥ purāṇākhyaṃ sudhārasam  
eko'jarāmarasyādvai pibannevāmṛtaṃ pumān  śambhoḥ kathāmṛtāpānātkulamevājarāmaram  
yā gatiḥ puṇyaśīlānāṃ yajvanāṃ ca tapasvinām  sā gatissahasā tāta purāṇaśravaṇātkhalu  
jñānavāptiryadā na syādyogaśāstrāṇi yatnataḥ  adhyetavyāni paurāṇaṃ śāstraṃ śrotavyameva ca  
pāpaṃ saṃkṣīyate nityaṃ dharmmaścaiva vivarddhate  purāṇaśravaṇājjñānī na saṃsāraṃ prapadyate  
ataeva purāṇāni śrotavyāni prayatnataḥ  dharmārthakāmalābhāya mokṣamārgāptaye tathā  
yajñairdānaistapobhistu yatphalaṃ tīrthasevayā  tatphalama samavāpnoti purāṇaśravaṇānnaraḥ  
na bhaveyuḥ purāṇāni dharmamārge kṣaṇāni tu  yadyatra yadvratī sthātā cātra pāratrakī kathām  
ṣaḍviṃśatipurāṇānāṃ madhye'pyekaṃ śṛṇoti yaḥ  paṭhedvā bhaktiyuktastu sa mukto nātra saṃśayaḥ  
anyo na dṛṣṭassukhado hi mārgaḥ purāṇamārgo hi sadā variṣṭhaḥ  śāstraṃ vinā sarvamidaṃ na bhāti sūryyeṇa hīnā iva jīvalokāḥ  
iti śrīśivamahāpurāṇe pañcamyāmumāsaṃhitāyāṃ purāṇamāhātmyavarṇanaṃnāma trayodaśo'dhyāyaḥ  
sanatkumāra uvāca  śastāni ghoradānāni mahādānāni nityaśaḥ  pātrebhyastu pradeyāni ātmānaṃ tārayaṃti ca  
hiraṇyadānaṃ godānaṃ bhūmidānaṃ dvijottama  gṛhṇaṃto vai pavitrāṇi tārayaṃti svameva tam  
suvarṇadānaṃ godānaṃ pṛthivīdānameva ca  etāni śreṣṭhadānāni kṛtvā pāpaiḥ pramucyate  
tulādānāni śastāni gāvaḥ pṛthvī sarasvatī  dve tu tulyabale śaste hyadhikā ca sarasvatī  
nitya hyanuḍuho gāvacchatraṃ vastramupānahau  deyāni yācamānebhyaḥ pānamannaṃ tathaiva ca  
saṃkalpavihitoyo'rtho brāhmaṇebhyaḥ pradīyate  arthibhyo'pīḍitebhyaśca manasvī tena jāyate  
kanakaṃ ca tilā nāgāḥ kanyā dāsī gṛhaṃ rathaḥ  maṇayaḥ kapilā gāvo mahādānāni vai daśa  
gṛhītvaitāni sarvāṇi brāhmaṇo jñānavitsadā  vadānyāṃstārayetsadyo hyātmānaṃ ca na saṃśayaḥ  
suvarṇaṃ ye prayacchaṃti narāśśuddhena cetasā  devatāstaṃ prayacchaṃti samaṃtāditi me śruvam  
agnirhi devatāssarvāḥ suvarṇaṃ ca hutāśanaḥ  tasmātsuvarṇaṃ dattvā ca dattāssyussarvadevatāḥ  
pṛthvīdānaṃ mahāśreṣṭhaṃ sarvakāmaphalapradam  sauvarṇaṃ ca viśeṣeṇa yatkṛtaṃ pṛthunā purā  
dīyamānāṃ prapaśyaṃti pṛthvīṃ rukmasamanvitām  sarvapāpavinirmuktāste yāṃti paramāṃ gatim  
athānyacca pravakṣyāmi dānaṃ sarvottamaṃ mune  kāṃtāraṃ yanna paśyaṃti yamasya bahuduḥkhadam  
kuryātkāṃtāradānaṃ hi vidhinā śuddhamānasaḥ  nyāyārjitena dravyeṇa vittaśāṭhyavivarjitaḥ  
tilaprasthamayīṃ kṛtvā dhenuṃ sarvaguṇānvitām  dhenuvatsaṃ suvarṇaṃ ca sudivyaṃ sarvalakṣaṇam  
padmamaṣṭadalaṃ kṛtvā kuṃkumāktākṣataiśśubhaiḥ  pūjayettatra rudrādīnsarvāndevānsubhaktitaḥ  
evaṃ saṃpūjya tāṃ dadyādbrāhmaṇāya svaśaktitaḥ  saratnāṃ sahiraṇyāṃ ca sarvābharaṇabhūṣitām  
tato naktaṃ samaśnīyāddīpāndadyāttu vistarāt  kārtikyāmiti kartavyaṃ pūrṇimāyāṃ prayatnataḥ  
evaṃ yaḥ kurute samyagvidhānena svaśaktitaḥ  yamamārgabhayaṃ ghoraṃ narakaṃ ca na paśyati  
kṛtvā pāpānyaśeṣāṇi sabaṃdhussasuhṛjjanaḥ  divi saṃkrīḍate vyāsa yāvadindrāścaturdaśa  
vidhito gośca dānaṃ vai sarvottamamiha smṛtam  na tena sadṛśaṃ vyāsa paraṃ dānaṃ prakīrtitam  
prayacchate yaḥ kapilāṃ savatsāṃ svarṇaśṛṃgikām  kāṃsyapātrāṃ raupyakhurāṃ sarvalakṣaṇalakṣitām  
taistairguṇaiḥ kāmadughā bhūtvā sā gaurupaiti tam  pradātāraṃ naraṃ vyāsa paratreha ca janmani  
yadyadiṣṭatamaṃ loke yadasti dayitaṃ gṛhe  tattadguṇavate deyaṃ tadevākṣayamicchatā  
tulāpuruṣadānaṃ hi dānānāṃ dānamuttamam  tulāsaṃrohaṇaṃ kāryaṃ yadīcchecchreya ātmanaḥ  
yatkṛtvā mucyate pāpairvadhabaṃdhakṛtodbhavaiḥ  tulādānaṃ mahatpuṇyaṃ sarvapāpakṣayaṃkaram  
kṛtvā pāpānyaśeṣāṇi tulādānaṃ karoti yaḥ  sarvaistu pātakairmuktaḥ sa divaṃ yātyasaṃśayam  
pāpaṃ kṛtaṃ yaddivase niśāyāṃ dvisaṃdhyormadhyadine niśāṃte  kālatraye kāyamanovacobhistulāpumānvai tadapākaroti  
bālena vṛddhena mayā hi yūnā vijānatā jñānapareṇa pāpam  tatsarvamevāśu kṛtaṃ madīyaṃ tulāpumānvai haratu smarāriḥ  
pātre prayuktaṃ draviṇaṃ mayā'dya pramāṇapūrṇaṃ nihitaṃ tulāyām  tenaiva sārdhaṃ tu mamāvaśeṣaṃ kṛtākṛtaṃ yatsukṛtaṃ sametu  
sanatkumāra uvāca  evamuccāryya taṃ dadyāt dvijebhyaḥ sarvadā hitaḥ  naikasyāpi pradātavyaṃ na nistārastato bhavet  
dadātyevaṃ tu yo vyāsa tulāpuruṣamuttamam  hatvā pāpaṃ divyaṃ tiṣṭhedyāvadindrāścaturddaśa  
iti śrīśivamahāpurāṇe pañcamyāmumāsaṃhitāyāṃ sāmānyadānavarṇanaṃ nāma caturdaśo'dhyāyaḥ  
vyāsa uvāca  yenaikena hi dattena sarveṣāṃ prāpyate phalam  dānānāṃ tanmamākhyā hi mānuṣāṇāṃ hitārthataḥ  
sanatkumāra uvāca  śṛṇu kāleḥ pradattādvai phalaṃ viṃdaṃti mānavāḥ  ekasmādapi sarveṣāṃ dānānāṃ tadvadāmi te  
dānānāmuttamaṃ dānaṃ brahmāṇḍaṃ khalu mānavaiḥ  dātavyaṃ muktikāmaistu saṃsārottāraṇāya vai  
brahmāṃḍe sakalaṃ dattaṃ yatphalaṃ labhate naraḥ  tadekabhāvādāpnoti saptalokādhipo bhavet  
yāvaccandradivākarau nabhasi vai yāvatsthirā medinī  tāvatso'pi naraḥ svabāṃdhavayutassvavargaukasāmokasi  sarveṣveva manonugeṣu kakubhirbrahmāṇḍadaḥ krīḍate  paścādyāti padaṃ sudurlabhataraṃ devairmude mādhavam  
vyāsa uvāca  bhagavanbrūhi brāhmāṇḍaṃ yatpramāṇaṃ yadātmakam  yadādhāraṃ yathābhūtaṃ yena me pratyayo bhavet  
sanatkumāra uvāca  mune śṛṇu pravakṣyāmi yadutsedhaṃ tu vistaram  brahmāṇḍaṃ tattu saṃkṣepācchrutvā pāpātpramucyate  
yattatkāraṇamavyaktaṃ vyaktaṃ śivamanāmayam  tasmātsaṃjāyate brahmā dvidhābhūtāddhi kālataḥ  
brāhmāṇḍaṃ sṛjati brahmā caturddaśabhavātmakam  tadvacmi kramatastāta samāsācchṛṇu yatnataḥ  
pātālāni tu saptaiva bhuvanāni tathorddhvataḥ  ucchrāyo dviguṇastasya jalamadhye sthitasya ca  
tasyādhāraḥ sthito nāgassa ca viṣṇuḥ prakīrtitaḥ  brahmaṇo vacaso hetorbibharti sakalaṃ tvidam  
śeṣasyāsya guṇān vaktuṃ na śaktā devadānavāḥ  yonaṃtaḥ paṭhyate siddhairdevarṣigaṇapūjitaḥ  
śiraḥsāhasrayuktassa sarvā vidyotayandiśaḥ  phaṇāmaṇisahasreṇa svastikāmalabhūṣaṇaḥ  
madāghūrṇitanetro'sau sāgniśśveta ivācalaḥ  sragvī kirīṭī hyābhāti yassadaivaika kuṃḍalaḥ  
sāyaṃ gaṃgāpravāheṇa śvetaśailopaśobhitaḥ  nīlavāsā madodriktaḥ kailāsādririvāparaḥ  
lāṃgalāsaktahastāgro bibhranmusalamuttamam  yo'rcyate nāgakanyābhissvarṇavarṇābhirādarāt  
saṃkarṣaṇātmako rudro viṣānalaśikhojjvalaḥ  kalpāṃte niṣkramante yadvaktrebhyo'gniśikhā muhuḥ  dagdhvā jagattrayaṃ śāntā bhavaṃtītyanuśuśruma  
āste pātālamūlasthassa śeṣaḥ kṣitimaṇḍalam  bibhratsvapṛṣṭhe bhūteśaśśeṣo'śeṣaguṇārcitaḥ  
tasya vīryaprabhāvaśca sākāṃkṣaistridaśairapi  na hi varṇayituṃ śakyaḥ svarūpaṃ jñātumeva vā  
āste kusumamāleva phaṇāmaṇiśilāruṇā  yasyaiṣā sakalā pṛthvī kastadvīryaṃ vadiṣyati  
yadā vijṛmbhate'naṃto madāghūrṇitalocanaḥ  tadā calati bhūreṣā sādritoyādhikānanā  
daśasāhasramekaikaṃ pātālaṃ muni sattama  atalaṃ vitalaṃ caiva sutalaṃ ca rasātalam  
talaṃ talātalaṃ cāgryaṃ pātālaṃ saptamaṃ matam  bhūmeradhassapta lokā ime jñeyā vicakṣaṇaiḥ  
ucchrāyo dviguṇaścaiṣāṃ sarveṣāṃ ratnabhūmayaḥ  ratnavanto'tha prāsādā bhūmayo hemasaṃbhavāḥ  
teṣu dānavadaiteyā nāgānāṃ jātayastathā  nivasaṃti mahānāgā rākṣasā daityasaṃbhavāḥ  
prāha svargasadomadhye pātālānīti nāradaḥ  svarlokādati ramyāṇi tebhyo'sāvāgato divi  
nānābhūṣaṇabhūṣāsu maṇayo yatra suprabhāḥ  āhlādakāni śubhrāṇi pātālaṃ kena tatsamam  
pātāle kasya na prītiritaścetaśca śobhitam  devadānavakanyābhirvimuktasyābhijāyate  
divārkaraśmayo yatra na bhavaṃti vidho niśi  na śītamātapo yatra maṇitejo'tra kevalam  
bhakṣyabhojyānnapānāni bhujyaṃte muditairbhṛśam  yatra na jāyate kālo gato'pi munisattama  
puṃskokilarutaṃ yatra padmāni kamalākarāḥ  nadyassarāṃsi ramyāṇi hyanyonyavicarāṇi ca  
bhūṣaṇānyatiśubhrāṇi gaṃdhāḍhyaṃ cānulepanam  vīṇāveṇumṛdaṃgānāṃ svanā geyāni ca dvija  
daityoragaiśca bhujyaṃte pātāle vai sukhāni ca  tapasā samavāpnoti dānavaissiddhamānavaiḥ  
iti śrīśivamahāpurāṇe pañcamyāmumāsaṃhitāyāṃ brahmāṇḍakathane pātālalokavarṇanaṃ nāma paṃcadaśo'dhyāyaḥ  
sanatkumāra uvāca  teṣāṃ mūrddhopariṣṭādvai narakāṃstāñchṛṇuṣva ca  matto munivaraśreṣṭha pacyaṃte yatra pāpinaḥ  
rauravaśśūkaro rodhastālo vivasanastathā  mahājvālastaptakuṃbho lavaṇopi vilohitaḥ  
vaitaraṇī pūyavahā kṛmiṇaḥ kṛmibhojanaḥ  asipatravanaṃ ghoraṃ lālābhakṣaśca dāruṇaḥ  
tathā pūyavahaḥ prāyo bahirjvālo hyadhaśśirāḥ  saṃdaṃśaḥ kālasūtraśca tamaścāvīciro dhanaḥ  
śvabhojano'tha ruṣṭaśca mahārauravaśālmalī  ityādyā bahavastatra narakā duḥkhadāyakāḥ  
pacyaṃte teṣu puruṣāḥ pāpakarmaratāstu ye  kramādvakṣye tu tān vyāsa sāvadhānatayā śṛṇu  
kūṭasākṣyaṃ tu yo vakti vinā viprān surāṃśca gāḥ  sadā'nṛtaṃ vadedyastu sa naro yāti rauravam  
bhrūṇahā svarṇahartā ca gorodhī viśvaghātakaḥ  surāpo brahmahaṃtā ca paradravyāpahārakaḥ  
yastatsaṃgī sa vai yāti mṛto vyāsa gurorvadhāt  tataḥ kuṃbhe svasurmāturgoścaiva duhitustathā  
sādhvyā vikrayakṛccātha vārddhakī keśavikrayī  taptaloheṣu pacyaṃte yaśca bhaktaṃ parityajet  
avamaṃtā gurūṇāṃ yaḥ paścādbhoktā narādhamaḥ  devadūṣayitā caiva devavikrayikaśca yaḥ  
agamyagāmī yaścāṃte yāti saptabalaṃ dvija  cauro goghno hi patito maryādādūṣakastathā  
devadvijapitṛdveṣṭā ratnadūṣayitā ca yaḥ  sa yāti kṛmibhakṣaṃ vai kṛmīnatti duriṣṭakṛt  
pitṛdevasurān yastu paryaśnāti narādhamaḥ  lālābhakṣaṃ sa yātyajño yaśśastrakūṭakṛnnaraḥ  
yaścāṃtyajena saṃsevyo hyasadgrāhī tu yo dvijaḥ  ayājyayājakaścaiva tathaivābhakṣya bhakṣakaḥ  
rudhiraughe pataṃtyete somavikrayiṇaśca ye  madhuhā grāmahā yāti krūrāṃ vaitaraṇīṃ nadīm  
navayauvanamattāśca maryādābhedinaśca ye  te kṛtyaṃ yāṃtyaśaucāśca kulakājīvinaśca ye  
asipatravanaṃ yāti vṛkṣacchedī vṛthaiva yaḥ  kṣurabhrakā mṛgavyādhā vahnijvāle pataṃti te  
bhraṣṭācāro hi yo vipraḥ kṣatriyo vaiśya eva ca  yātyaṃte dvija tatraiva yaḥ śvapākeṣu vahnidaḥ  
vratasya lopakā ye ca svāśramādvicyutāśca ye  saṃdaṃśayātanāmadhye pataṃti bhṛśadāruṇe  
vīryaṃ svapneṣu skaṃdeyurye narā brahmacāriṇaḥ  putrā nādhyāpitā yaiśca te pataṃti śvabhojane  
ete cānye ca narakāḥ śataśo'tha sahasraśaḥ  yeṣu duṣkṛtakarmāṇaḥ pacyate yātanāgatāḥ  
tathaiva pāpānyetāni tathānyāni sahasraśaḥ  bhujyaṃte yāni puruṣairnarakāṃtaragocaraiḥ  
varṇāśramaviruddhaṃ ca karma kurvaṃti ye narāḥ  karmaṇā manasā vācā niraye tu pataṃti te  
adhaśśirobhirdṛśyaṃte nārakā divi daivataiḥ  devānadhomukhānsarvānadhaḥ paśyaṃti nārakāḥ  
sthāvarāḥ kṛmipākāśca pakṣiṇaḥ paśavo mṛgāḥ  dhārmikāstridaśāstadvanmokṣiṇaśca yathākramam  
yāvaṃto jaṃtavassvarge tāvaṃto narakaukasaḥ  pāpakṛdyāti narakaṃ prāyaścittaparāṅmukhaḥ  
gurūṇi gurubhiścaiva laghūni laghubhistathā  prāyaścittāni kāleya manussvāyambhuvo'bravīt  
yāni teṣāmaśeṣāṇāṃ karmārṇyuktāni teṣu vai  prāyaścittamaśeṣeṇa harānusmaraṇaṃ param  
prāyaścittaṃ tu yasyaiva pāpaṃ puṃsaḥ prajāyate  kṛte pāpe'nutāpo'pi śivasaṃsmaraṇaṃ param  
māheśvaramavāpnoti madhyāhnādiṣu saṃsmaran  prātarniśi ca saṃdhyāyāṃ kṣīṇapāpo bhavennaraḥ  
muktiṃ prayāti svargaṃ vā samastakleśasaṃkṣayama  śivasya smaraṇādeva tasya śaṃbhorumāpateḥ  
pāpantarāyo viprendra japahomārcanādi ca  bhavatyeva na kutrāpi trailokye munisattama  
maheśvare matiryasya japahomārcanādipu  yatpuṇyaṃ tatkṛtaṃ tena devendratvādikaṃ phalam  
pumānna narakaṃ yāti yaḥ smaranbhaktito mune  aharniśaṃ śivaṃ tasmātsa kṣīṇāśeṣapātakaḥ  
narakasvargasaṃjñāye pāpapuṇye dvijottama  yayostvekaṃ tu duḥkhāyānyatsukhāyodbhavāya ca  
tadeva prītaye bhūtvā punarduḥkhāya jāyate  tatsyādduḥkhātmakaṃ nāsti na ca kiṃcitsukhātmakam  
manasaḥ pariṇāmo'yaṃ sukhaduḥkhopalakṣaṇaḥ  jñānameva paraṃ brahma jñānaṃ tattvāya kalpate  
jñānātmakamidaṃ viśvaṃ sakalaṃ sacarācaram  paravijñānataḥ kiṃcidvidyate na paraṃ mune  
evametanmayākhyātaṃ sarvaṃ narakamaṇḍalam  ata ūrdhvaṃ pravakṣyāmi sāṃprataṃ maṃḍalaṃ bhuvaḥ  
iti śrīśivamahāpurāṇe pañcamyāmumāsaṃhitāyāṃ brahmāṇḍavarṇane narakoddhāravarṇanaṃ nāma ṣoḍaśo'dhyāyaḥ  
sanatkumāra uvāca  pārāśaryya susaṃkṣepācchṛṇu tvaṃ vadato mama  maṇḍalaṃ ca bhuvassamyak saptadvīpādisaṃyutam  
jaṃbū plakṣaśśālmaliśca kuśaḥ krauñcaśca śākakaḥ  puṣpakassaptamassarve samudraissaptabhirvṛtāḥ  
lavaṇekṣurasau sarpirdavidugdhajalāśayāḥ  jambudvīpassamastānāmeteṣāṃ madhyataḥ sthitaḥ  
tasyāpi meruḥ kāleyamadhye kanakaparvataḥ  praviṣṭaḥ ṣoḍaśādhastādyojanaistasya cocchrayaḥ  
caturaśītimānaistairdvātriṃśanmūrdhni vistṛtaḥ  bhūmipṛṣṭhasthaśailo'yaṃ vistarastasya sarvataḥ  
mūle ṣoḍaśasāhasraḥ karṇikākāra saṃsthitaḥ  himavān hemakūṭaśca niṣadhaścāsya dakṣiṇe  
nīlaḥ śvetaśca śṛṅgī ca uttare varṣaparvatāḥ  daśasāhasrikaṃ hyete ratnavaṃto'ruṇaprabhāḥ  
sahasrayojanotsedhāstāvadvistāriṇaśca te  bhārataṃ prathamaṃ varṣaṃ tataḥ kiṃpuruṣaṃ smṛtam  
harivarṣaṃ tato 'nyadvai merordakṣiṇato mune  ramyakaṃ cottare pārśve tasyāṃśe tu hiraṇmayam  
uttare kuravaścaiva yathā vai bhārataṃ tathā  navasāhasramekaikameteṣāṃ munisattama  
ilāvṛtaṃ tu tanmadhye tanmadhye merurucchritaḥ  meroścaturddiśaṃ tatra navasāhasramucchritam  
ilāvṛtamṛṣiśreṣṭha catvāraścātra parvatāḥ  viṣkaṃbhā racitā meroryojitāḥ punarucchritāḥ  
pūrve hi mandaro nāma dakṣiṇe gandhamādanaḥ  vipulaḥ paścime bhāge supārśvaścottare sthitaḥ  
kadaṃbo jaṃbuvṛkṣaśca pippalo vaṭa eva ca  ekādaśaśatāyāmāḥ pādapā giriketavaḥ  
jambūdvīpasya nāmno vai hetuṃ śṛṇu mahāmune  virājaṃte mahāvṛkṣāstatsvabhāvaṃ vadāmi te  
mahāgaja pramāṇāni jambvāstasyāḥ phalāni ca  pataṃti bhūbhṛtaḥ pṛṣṭhe śīryyamāṇāni sarvataḥ  
rasena teṣāṃ vikhyātā jambūnadīti vai  parito vartate tatra pīyate tannivāsibhiḥ  
na svedo na ca daurgaṃdhyaṃ na jarā cendriyagrahaḥ  tasyāstaṭe sthitānāntu janānāṃ tanna jāyate  
tīramṛtsnāṃ ca samprāpya mukhavāyuviśoṣitām  jāmbūnadākhyaṃ bhavati suvarṇaṃ siddhabhūṣaṇam  
bhadrāśvaṃ pūrvato meroḥ ketumālaṃ ca paścime  varṣe dve tu muniśreṣṭha tayormadhya ilāvṛtam  
vanaṃ caitrarathaṃ pūrve dakṣiṇe gandhamādanaḥ  vibhrājaṃ paścime tadvaduttare nandanaṃ smṛtam  
aruṇodaṃ mahābhadraṃ śītodaṃ mānasaṃ smṛtam  sarāṃsyetāni catvāri devabhogyāni sarvaśaḥ  
śītāṃjanaḥ kuruṃgaśca kuraro mālyavāṃstathā  caikaikapramukhā meroḥ pūrvataḥ kesarācalāḥ  
trikūṭaśśiśiraścaiva pataṃgo rucakastathā  niṣadhaḥ kapilāyāśca dakṣiṇe kesarācalāḥ  
sinī vāsaḥ kusuṃbhaśca kapilo nāradastathā  nāgādayaśca girayaḥ paścime kesarācalāḥ  
śaṃkhacūḍo'tha ṛṣabho haṃso nāma mahīdharaḥ  kālaṃjarādyāśca tathā uttare kesarācalāḥ  
merorupari madhye hi śātakauṃbhaṃ vidheḥ puram  caturddaśasahasrāṇi yojanāni ca saṃkhyayā  
aṣṭānāṃ lokapālānāṃ paritastadanukramāt  yathādiśaṃ yathārūpaṃ puro'ṣṭāvupakalpitāḥ  
tasyāṃ ca brahmaṇaḥ puryyāṃ pātayitvendumaṇḍalam  viṣṇupādaviniṣkrāṃtā gaṃgā patati vai nadī  
sītā cālakanaṃdā ca cakṣurbhadrā ca vai kramāt  sā tatra patitā dikṣu caturddhā pratyapadyata  
sītā pūrveṇa śailaṃ hi nandā caiva tu dakṣiṇe  sā cakṣuḥ paścime caiva bhadrā cottarato vrajet  
girīnatītya sakalāṃścaturddikṣu mahāṃbudhim  sā yayau prayatā sūtā gaṃgā tripathagāminī  
sunīlaniṣadhau yau tau mālyavadgandhamādanau  teṣāṃ madhyagato meruḥ karṇikākārasaṃsthitaḥ  
bhārataḥ ketumālaśca bhadrāśvaḥ kuravastathā  patrāṇi lokapadmasya maryādālokaparvatāḥ  
jaṭharaṃ devakūṭaśca āyāme dakṣiṇottare  gandhamādanakailāsau pūrvapaścimato gatau  
pūrvapaścimato merorniṣadho nīlaparvataḥ  dakṣiṇottaramāyātau karṇikāṃtarvyavasthitau  
jaṭharādyāḥ sthitā meroryeṣāṃ dvau dvau vyavasthitau  kesarāḥ parvatā ete śvetādyāḥ sumanoramāḥ  
śailānāmuttare droṇyassiddhacāraṇasevitāḥ  suramyāṇi tathā tāsu kānanāni purāṇi ca  
sarveṣāṃ caiva devānāṃ yakṣagaṃdharvarakṣasām  krīḍaṃti devadaiteyāśśailaprāyeṣvaharniśam  
dharmiṇāmālayā hyete bhaumāssvargāḥ prakīrtitāḥ  na teṣu pāpakartāro yāṃti paśyaṃti kutracit  
yāni kiṃpuruṣādīni varṣāṇyaṣṭau mahāmune  na teṣu śoko nāpattyo nodvegaḥ kṣudbhayādikam  
svasthāḥ prajā nirātaṃkāssarvaduḥkhavivarjitāḥ  daśadvādaśavarṣāṇāṃ sahasrāṇi sthirāyuṣaḥ  
kṛtatretādikāścaiva bhaumānyaṃbhāṃsi sarvataḥ  na teṣu varṣate devasteṣu sthāneṣu kalpanā  
saptasveteṣu nadyaśca sujātāssvarṇavā lukāḥ  śataśassaṃti kṣudrāśca tāsu krīḍāratā janāḥ  
iti śrīśivamahāpurāṇe pañcamyāmumāsaṃhitāyāṃ brahmāṇḍakathane jambūdvīpavarṣavarṇanaṃ nāma saptadaśodhyāyaḥ  
sanatkumāra uvāca  vakṣye'haṃ bhārataṃ varṣaṃ himādreścaiva dakṣiṇe  uttare tu samudrasya bhāratī yatra saṃsṛtiḥ  
navayojanasāhasro vistāro'sya mahāmune  svargāpavargayoḥ karmabhūmireṣā smṛtā budhaiḥ  
yatassaṃprāpyate puṃbhissvargo naraka eva ca  bhāratasyāpi varṣasya nava bhedānbravīmi te  
iṃdradyumnaḥ kaseruśca tāmravarṇo gabhastimān  nāgadvīpastathā saumyo gandharvastvatha vāruṇaḥ  
ayaṃ tu navamasteṣāṃ dvīpassāgarasaṃbhṛtaḥ  yojanānāṃ sahasraṃ tu dvīpo'yaṃ dakṣiṇottaraḥ  
pūrve kirātā yasya syurdakṣiṇe yavanāḥ sthitāḥ  paścime ca tathā jñeyā uttare hi tapasvinaḥ  
brāhmaṇāḥ kṣatriyā vaiśyā madhye śūdrāśca bhūyaśaḥ  ijyā yuddhapaṇā sevā vartayanto vyavasthitāḥ  
maheṃdro malayassahyaḥ sudāmā carkṣaparvataḥ  viṃdhyaśca pāriyātraśca saptātra kulaparvatāḥ  
vedasmṛtipurāṇādyāḥ pāriyātrodbhavā mune  sarvapāpaharā jñeyā darśanātsparśanādapi  
narmadā surasādyāśca saptānyāśca sahasraśaḥ  viṃdhyodbhavā mahānadyassarvapāpaharāśśubhāḥ  
godāvarī bhīmarathī tāpīpramukhanimnagāḥ  girervinirgatā ṛkṣātsadyaḥ pāpabhayāpahāḥ  
sahyapādodbhavā nadyaḥ kṛṣṇāveṇyādikāstathā  kṛtamālā tāmraparṇī pramukhā malayodbhavāḥ  
triyāmā carṣikulyādyā mahendraprabhavā smṛtāḥ  ṛṣikulyā kumāryyādyāḥ śuktimatpādasaṃbhavāḥ  
nānājanapadāsteṣu maṃḍaleṣu vasanti vai  āsāṃ pibaṃti pānīyaṃ saratsu vividheṣu ca  
catvāri bhārate varṣe yugānyāsanmahāmune  kṛtādīni na cānyeṣu dvīpeṣu prabhavaṃti hi  
dānāni cātra dīyaṃte sukṛtaiścātra yājñikaiḥ  tapastapaṃti yatayaḥ paralokārthamādarāt  
yato hi karmabhūreṣā jambūdvīpe mahāmune  atrāpi bhārataṃ śreṣṭhamato'nyā bhogabhūmayaḥ  
kadācillabhate martyassahasrairmunisattama  atra janmasahasrāṇāṃ mānuṣyaṃ puṇyasaṃcayaiḥ  
svargāpavargāspadamārgabhūte dhanyāstu te bhāratabhūmibhāge  gāyaṃti devāḥ kila gītakāni bhavaṃti bhūyaḥ puruṣāssurāste  
avāpya mānuṣyamayaṃ kadācidvihṛtya śaṃbhoḥ paramātmarūpe  phalāni sarvāṇi tu karmajāni yāsyāmyahaṃ tattanutāṃ hi tasya  
āpsyaṃti dhanyāḥ khalu te manuṣyāḥ sukhairyutāḥ karmaṇi sanniviṣṭāḥ  janurhi yeṣāṃ khalu bhārate'sti te svargamokṣobhayalābhavantaḥ  
lakṣayojanavistārassamastaparimaṇḍalaḥ  jambūdvīpo mayā khyātaḥ kṣārodadhisusaṃvṛtaḥ  
saṃveṣṭya kṣāramudadhiṃ śatasāhasrasammitam  tato hi dviguṇo brahmanplakṣadvīpaḥ prakīrtitaḥ  
gomaṃtaścaiva candraśca nārado dardurastathā  somakassumanāśśailo vaibhrājaścaiva sattamaḥ  
varṣācaleṣu ramyeṣu sahitāssatataṃ prajāḥ  vasaṃti devagaṃdharvā varṣeṣveteṣu nityaśaḥ  
nādhayo vyādhayo vāpi janānāṃ tatra kutracit  daśa varṣasahasrāṇi tatra jīvaṃti mānavāḥ  
anutaptā śikhī caiva pāpaghnī tridivā kṛpā  amṛtā sukṛtā caiva saptaivātra ca nimnagāḥ  
kṣudranadyastathā śailāstatra saṃti sahasraśaḥ  tāḥ pibaṃti susaṃhṛṣṭā nadīrjanapadāstu te  
na tatrāpi yugāvasthā yathāsthāneṣu saptasu  tretāyugasamaḥ kālassarvadaiva mahāmune  
viprakṣatriyavaiśyāste śūdrāśca munisattama   kalpavṛkṣasamānastu tanmadhye sumahātaruḥ  
plakṣastannāmasaṃjño vai plakṣadvīpo dvijottama  ijyate tatra bhagavāñchaṃkaro lokaśaṃkaraḥ  
hariśca bhagavānbrahmā yantrairmantraiśca vaidikaiḥ  saṃkṣepeṇa tathā bhūyaśśālmaliṃ tvaṃ niśāmaya  
saptavarṣāṇi tatraiva teṣāṃ nāmāni me śṛṇu  śveto'tha haritaścaiva jīmūto rohitastathā  
vaikalo mānasaścaiva suprabhassaptamo mune  śālmalena tu vṛkṣeṇa dvīpaḥ śālmalisaṃjñakaḥ  
dviguṇena samudreṇa satataṃ saṃvṛtaḥ sthitaḥ  varṣābhivyaṃjakā nadyastāsāṃ nāmāni me śṛṇu  
śuklā raktā hiraṇyā ca candrā śubhrā vimocanā  nivṛttiḥ saptamī tāsāṃ puṇyatoyā suśītalāḥ  
saptaiva tāni varṣāṇi caturvarṇāyutāni ca  bhagavantaṃ sadā śaṃbhuṃ yajaṃte vividhairmakhaiḥ  
devānāṃ tatra sānnidhyamatīva sumanorame  eṣa dvīpassamudreṇa surodena samāvṛtaḥ  
dviguṇena kuśadvīpaḥ samaṃtādbāhyataḥ sthitaḥ  vasaṃti tatra daiteyā manujaissaha dānavāḥ  
tathaiva devagandharvā yakṣāḥ kiṃpuruṣādayaḥ  varṇāstatraiva catvāro nijānuṣṭhānatatparāḥ  
tatraiva ca kuśadvīpe brahmāṇaṃ ca janārddanam  yajaṃti ca tatheśānaṃ sarvakāmaphalapradam  
kuśeśayo hariścaiva dyutimānpuṣpavāṃstathā  maṇidrumo hemaśailassaptamo mandarācalaḥ  
nadyaśca sapta tāsāṃ tu nāmāni śṛṇu tattvataḥ  dhūtapāpā śivā caiva pavitrā saṃmitistathā  
vidyā daṃbhā mahī cānyā sarvapāpaharāstvimāḥ  anyāssahasraśassaṃti śubhāpo hemavālukāḥ  
kuśadvīpe kuśastambo ghṛtodena samāvṛtaḥ  krauñcadvīpo mahābhāga śrūyatāṃ cāparo mahān  
dviguṇena samudreṇa dadhimaṃḍena cāvṛtaḥ  varṣācalā mahābuddhe teṣāṃ nāmāni me śṛṇu  
krauñcaśca vāmanaścaiva tṛtīyaścāṃdhakārakaḥ  divāvṛtirmanaścaiva puṇḍarīkaśca dundubhiḥ  
nivasaṃti nirātaṃkā varṣaśaileṣu teṣu vai  sarvasauvarṇaramyeṣu suhṛddevagaṇaiḥ prajāḥ  
brāhmaṇāḥ kṣattriyā vaiśyāśśūdrāścānukramoditāḥ  saṃti tatra mahānadyassaptānyāstu sahasraśaḥ  
gaurī kumudvatī caiva sandhyā rātrirmanojavā  śāṃtiśca puṃḍarīkā ca yāḥ pibanti payaśśubham  
bhagavānpūjyate tatra yogarudrasvarūpavān  dadhimaṇḍodakaścāpi śākadvīpena saṃvṛtaḥ  
dviguṇenādrayassapta teṣāṃ nāmāni me śṛṇu  pūrve tatrodayagirirjaladhāraḥ pare yataḥ  
pṛṣṭhato'stagiriścaiva hyavikeśaśca kesarī  śākastatra mahāvṛkṣassiddhagaṃdharvasevitaḥ  
tatra puṇyā janapadāścāturvarṇyasamanvitāḥ  nadyaścātra mahāpuṇyāssarvapāpabhayāpahāḥ  
sukumārī kumārī ca nalinī veṇukā tathā  ikṣuśca reṇukā caiva gabhastissaptamī tathā  
anyāssahasraśastatra kṣudranadyo mahāmune  mahīdharāstathā saṃti śataśo'tha sahasraśaḥ  
dharmahānirna teṣvasti svargādāgatya mānavāḥ  varṣeṣu teṣu pṛthivīṃ viharanti parasparam  
śākadvīpe tu vai sūryyaḥ prītyā janapadaissadā  yathoktairijyate samyakkarmabhirniyatātmabhiḥ  
kṣīrodenāvṛtasso'pi dviguṇena samaṃtataḥ  kṣīrābdhissarvato vyāsa puṣkarākhyena saṃvṛtaḥ  
dviguṇena mahāvarṣastatra khyāto'tra mānasaḥ  yojanānāṃ sahasrāṇi paṃcaivordhvasamucchritaḥ  
tāni caiva tu lakṣāṇi sarvato valayākṛti  puṣkaradvīpavalayo madhyena vibhajaṃti ca  
tenaiva valayā kārā dvīpavarṣasamākṛtiḥ  daśavarṣasahasrāṇi tatra jīvaṃti mānavāḥ  
nirāmayā vītaśokā rāgadveṣavivarjitāḥ  adharmo na matasteṣāṃ na baṃdhavadhakau mune  
satyānṛte na tasyāstāṃ sadaiva vasatissadā  tulyaveṣāstu manujā hemavarṇaikarūpiṇaḥ  
varṣaścāyaṃ tu kāleya bhauma svargopamo mataḥ  sarvasya sukhadaḥ kāle jarārogavivarjitaḥ  
puṣkare dhātakīkhaṇḍe mahāvīte mahāmune   nyagrodhaṃ puṣkaradvīpe brahmaṇaḥ sthānamuttamam  
tasminnivasate brahmā pūjyamānassurāsuraiḥ  svādūdakenāṃbudhinā puṣkaraḥ pariveṣṭitaḥ  
evaṃ dvīpāssamudraistu sapta saptabhirāvṛtāḥ  dvīpāścaiva samudrāśca samānā dviguṇaiḥ paraiḥ  
uktātiriktatā teṣāṃ samudreṣu samāni vai  payāṃsi sarvadā'lpatvaṃ jāyate na kadācana  
sthālīsthamagnisaṃyogādadhaḥsthaṃ munisattamaḥ  tathenduvṛddhau salilamūrddhvagaṃ bhavati dhruvam  
udayāstamanetviṃdorvarddhaṃtyāpo hrasanti ca  ato nyūnātiriktāśca pakṣayoḥ śuklakṛṣṇayoḥ  
apāṃ vṛddhikṣayau dṛṣṭau śataśastu daśottaram  samudrāṇāṃ muniśreṣṭho sarveṣāṃ kathitaṃ tava  
bhojanaṃ puṣkaradvīpe prajāssarvāḥ sadaiva hi  khaṃḍasya kurvate vipra tatra svayamupasthitam  
svāṃgado yasya purato nāsti lokasya saṃsthitiḥ  dviguṇā hiraṇmayī bhūmissarvajaṃtuvivarjitā  
lokālokastataśśailassahasrāṇyacalo hi saḥ  ucchrayeṇa hi tāvaṃti yojanāyutavistṛtaḥ  
tamaścāṃḍakaṭāhena seyamurvī mahāmune  paṃcāśatkoṭivistārā sadvīpā samahīdharā  
ādhārabhūtā sarveṣāṃ sarvabhūtaguṇādhikā  seyaṃ dhātrī ca kāleya sarveṣāṃ jagatāmilā  
iti śrīśivamahāpurāṇe pañcamyāmumāsaṃhitāyāṃ brahmāṇḍakathane saptadīpavarṇanaṃ nāmāṣṭādaśo'dhyāyaḥ  
sanatkumāra uvāca  ravicandramasoryāvanmayūkhā bhāsayaṃti hi  tāvatpramāṇā pṛthivī bhūlokassa tu gīyate  
bhūmeryojanalakṣe tu saṃsthitaṃ ravimaṇḍalam  yojanānāṃ sahasrāṇi sadaiva parisaṃkhyayā  
śaśinastu pramāṇāya jagataḥ paricakṣate  raverūrdhvaṃ śaśī tasthau lakṣayojanasaṃkhyayā  
grahāṇāṃ maṇḍalaṃ kṛtsnaṃ śaśerupari saṃsthitam  sanakṣatraṃ sahasrāṇi daśaiva paritopari  
budhastasmādatho kāvyastasmādbhaumasya maṇḍalam  bṛhaspatistadūrdhvaṃ tu tasyopari śanaiścaraḥ  
saptarṣimaṇḍalaṃ tasmāllakṣeṇaikena saṃsthitam  ṛṣibhya tu sahasrāṇāṃ śatādūrdhvaṃ dhruvaḥ sthitaḥ  
meḍhībhūtassa yastasya jyotiścakrasya vai dhruvaḥ  bhūrbhuvaḥsvariti jñeyaṃ bhuva ūrdhvaṃ dhruvādavāk  
ekayojanakoṭistu yatra te kalpavāsinaḥ  dhruvādūrdhvaṃ maharlokassaptaite brahmaṇassutāḥ  
sanakaśca sanandaśca tṛtīyaśca sanātanaḥ  kapilaścāsuriścaiva voḍhuḥ paṃcaśikhastathā  
upariṣṭāttataśśukro dvilakṣābhyaṃtare sthitaḥ  dvilakṣayojanaṃ tasmādadhaḥ somasutaḥ smṛtaḥ  
dvilakṣayojanaṃ tasmādūrdhvaṃ bhaumassthito mune  dvilakṣayojanaṃ tasmādūrdhvaṃ jīvaḥ sthito guru  
dvilakṣayojanaṃ jīvādūrdhvaṃ saurirvyavasthitaḥ  ete saptagrahāḥ proktāssvasvarāśivyavasthitā  
rudralakṣairyojanatassaptordhvamṛṣayaḥ sthitāḥ  viśvalakṣairyojanato dhruvasthitirudāhṛtā  
caturguṇottare cārddhe janalokāttapaḥ smṛtam  vairājā yatra devā vai sthitā dāhavivarjitāḥ  
ṣaḍguṇena tapolokātsatyaloko vyavasthitaḥ  brahmalokaḥ sa vijñeyo vasaṃtyamalacetasaḥ  
satyadharmaratāścaiva jñānino brahmacāriṇaḥ  yadgāmino'tha bhūlokānnivasaṃti hi mānavāḥ  
bhuvarloke tu saṃsiddhā munayo devarūpiṇaḥ  svargaloke surādityā maruto vasavo'śvinau  
viśvedevāstathā rudrāssādhyā nāgāḥ khagādayaḥ  navagrahāstatastatra ṛṣayo vītakalmaṣāḥ  
ete sapta mahālokāḥ kāleya kathitāstava  pātālāni ca saptaiva brahmāṇḍasya ca vistaraḥ  
dadhivṛkṣaphalaṃ yadvadvṛttiścordhvamadhastathā  etadaṃḍakaṭāhena sarvato vai samāvṛtam  
daśaguṇena payasā sarvatastatsamāvṛtam  vahninā vāyunā cāpi nabhasā tamasā tathā  
bhūtādināpi mahatā digguṇottaraveṣṭitaḥ  mahāṃtaṃ ca samāvṛtya pradhānaṃ puruṣaḥ sthitaḥ  
anaṃtasya na tasyāsti saṃkhyāpi paramātmanaḥ  tenānaṃta iti khyātaḥ pramāṇaṃ nāsti vai yataḥ  
hetubhūtassamastasya prakṛtissā parā mune  aṃḍānāṃ tu sahasrāṇāṃ sahasrāṇyayutāni ca  
īdṛśānāṃ prabhūtāni tasmādavyaktajanmanaḥ  dāruṇyagnistile tailaṃ payassu ca yathā ghṛtam  
tathāsau paramātmā vai sarvaṃ vyāpyātmavedanaḥ  ādibījātprasuvate tatastebhyaḥ pareṇḍajāḥ  
tebhyaḥ putrāstathānyeṣāṃ bījānyanyāni vai tataḥ  mahadādayo viśeṣāṃtāstadbhavaṃti surādayaḥ  
bījādvṛkṣapraroheṇa yathā nāpacayastaroḥ  sūryyakāṃtamaṇeḥ sūryyādyadvadvahniḥ prajāyate  
tadvatsaṃjāyate sṛṣṭiḥ śivastatraḥ na kāmayet  śivaśaktisamāyoge devādyāḥ prabhavaṃti hi  
tathā svakarmaṇaikena prarohamupayāṃti vai  brahmā viṣṇuśca rudrāśca sa śivaḥ parigīyate  
tasmāduddharate sarvaṃ yasmiṃśca layameṣyati  kartā kriyāṇāṃ sarvāsāṃ sa śivaḥ parigīyate  
vyāsa uvāca  sanatkumāra sarvajña chiṃdhi me saṃśayaṃ mahat  santi lokā hi brahmāṃḍādupariṣṭānna vā mune  
sanatkumāra uvāca  brahmāṃḍādupariṣṭācca saṃti lokā munīśvara  tāñchṛṇu tvaṃ viśeṣeṇa vacmi te'haṃ samāgataḥ  
vidhilokātparo loko vaikuṃṭha iti viśrutaḥ  virājate mahādīptyā yatra viṣṇuḥ pratiṣṭhitaḥ  
tasyopariṣṭātkaumāro loko hi paramādbhutaḥ  senānīḥ śaṃbhutanayo rājate yatra suprabhaḥ  
tataḥ paramumāloko mahādivyo virā jate  yatra śaktirvibhātyekā tridevajananī śivā  
parātparā hi prakṛtī rajassattvatamomayī  nirguṇā ca svayaṃ devī nirvikārā śivātmikā  
tasyopariṣṭādvijñeyaśśivalokassanātanaḥ  avināśī mahādivyo mahāśobhānvitassadā  
virājate paraṃ brahma yatra śaṃbhurmaheśvaraḥ  tridevajanakasvāmī sarveṣāṃ triguṇātparaḥ  
tata ūrdhvaṃ na lokāśca golokastatsamīpataḥ  gomātarassuśīlākhyāstatra saṃti śivapriyā  
tatpālaḥ kṛṣṇanāmā hi rājate śaṃkarājñayā  pratiṣṭhitaśśivenaiva śaktyā svacchandacāriṇā  
śivaloko'dbhuto vyāsa nirādhāro manoharaḥ  atinirvacanīyaśca nānāvastuvirājitaḥ  
śivastu tadadhiṣṭhātā sarvadevaśiromaṇiḥ  viṣṇubrahmaharaissevyaḥ paramātmā nirañjanaḥ  
iti te kathitā tāta sarvabrahmāṃḍasaṃsthitiḥ  tadūrdhvaṃ lokasaṃsthānaṃ kimanyacchrotumicchasi  
iti śrīśivamahāpurāṇe pañcamyāmumāsaṃhitāyāṃ lokavarṇanaṃnāmaikonaviṃśo'dhyāyaḥ  
 vyāsa uvāca  sanatkumāra sarvajña tatprāptiṃ vada sattama  yadgatvā na nivartaṃte śivabhaktiyutā narāḥ  
 sanatkumāra uvāca  parāśarasuta vyāsa śṛṇu prītyā śubhāṃ gatim  vrataṃ hi śuddhabhaktānāṃ tathā śuddhaṃ tapasvinām  
ye śivaṃ śuddhakarmāṇassuśuddhatapasānvitāḥ  samarcayanti taṃ nityaṃ vandyāste sarvathānvaham  
nātaptatapaso yāṃti śivalokamanāmayam  śivānugrahasaddhetustapa eva mahāmune  
tapasā divi modante pratyakṣaṃ devatāgaṇāḥ  ṛṣayo munayaścaiva satyaṃ jānīha madvacaḥ  
sudurddharaṃ durāsādhyaṃ sudhuraṃ duratikramam  tatsarvaṃ tapasā sādhyaṃ tapo hi duratikramam  
susthitastapasi brahmā nityaṃ viṣṇurharastathā  devā devyo'khilāḥ prāptāstapasā durlabhaṃ phalam  
yena yena hi bhāvena sthitvā yatkriyate tapaḥ  tatassaṃprāpyate'sau tairiha loke na saṃśayaḥ  
sāttvikaṃ rājasaṃ caiva tāmasaṃ trividhaṃ smṛtam  vijñeyaṃ hi tapo vyāsa sarvasādhanasādhanam  
sāttvikaṃ daivatānāṃ hi yatīnāmūrddhvaretasām  rājasaṃ dānavānāṃ hi manuṣyāṇāṃ tathaiva ca  tāmasaṃ rākṣasānāṃ hi narāṇāṃ krūrakarmaṇām  
trividhaṃ tatphalaṃ proktaṃ munibhistattvadarśibhiḥ  japo dhyānaṃ tu devānāmarcanaṃ bhaktitaśśubham  
sāttvikaṃ taddhi nirdiṣṭamaśeṣaphalasādhakam  iha loke pare caiva manobhipretasādhanam  
kāmanāphalamuddiśya rājasaṃ tapa ucyate  nijadehaṃ susaṃpīḍya dehaśoṣakadussahaiḥ  
tapastāmasamuddiṣṭaṃ manobhipretasādhanam  
uttamaṃ sāttvikaṃ vidyāddharmabuddhiśca niścalā  snānaṃ pūjā japo homaḥ śuddhaśaucamahiṃsanam  
vratopavāsacaryā ca maunamindriyanigrahaḥ  dhīrvidyā satyamakrodho dānaṃ kṣāṃtirdamo dayā  
vāpīkūpataḍāgādeḥ prasādasya ca kalpanā  kṛcchraṃ cāṃdrāyaṇaṃ yajñassutīrthānyāśramāḥ punaḥ  
dharmasthānāni caitāni sukhadāni manīṣiṇām  sudharmaḥ paramo vyāsaḥ śivabhakteśca kāraṇam  
saṃkrātiviṣuvadyogo nādamukte niyujyatām  dhyānaṃ trikālikaṃ jyotirunmanībhāvadhāraṇā  
recakaḥ pūrakaḥ kumbhaḥ prāṇāyāmastridhā smṛtaḥ  nāḍīsaṃcāravijñānaṃ pratyāhāranirodhanam  
turīyaṃ tadadho buddhiraṇimādyaṣṭasaṃyutam  pūrvottamaṃ samuddiṣṭaṃ parajñānaprasādhanam  
kāṣṭhāvasthā mṛtāvasthā haritāveti kīrtitāḥ  nānopalabdhayo hyetāssarvapāpapraṇāśanāḥ  
nārī śayyā tathā pānaṃ vastradhūpavilepanam  tāmbūlabhakṣaṇaṃ paṃca rājaiśvaryyavibhūtayaḥ  
hemabhārastathā tāmraṃ gṛhāśca ratnadhenavaḥ  pāṃḍityaṃ vedaśāstrāṇāṃ gītanṛtyavibhūṣaṇam  
śaṃkhavīṇāmṛdaṃgāśca gajendraśchatracāmare  bhogarūpāṇi caitāni ebhiśśakto'nurajyate  
ādarśavanmunesnehaistilavatsa nipīḍyate  araṃ gaccheti cāpyenaṃ kurute jñānamohitaḥ  
jānannapīha saṃsāre bhramate ghaṭiyaṃtravat  sarvayoniṣu duḥkhārtassthāvareṣu careṣu ca  
evaṃ yoniṣu sarvāsu pratikramya bhrameṇa ta  kālāṃtaravaśādyāti mānuṣyamatidurlabham  
vyutkrameṇāpi mānuṣyaṃ prāpyate puṇyagauravāt  vicitrā gatayaḥ proktāḥ karmaṇāṃ gurulāghavāt  
mānuṣyaṃ ca samāsādya svargamokṣaprasādhanam  nācaratyātmanaḥ śreyassa mṛtaśśocate ciram  
devāsurāṇāṃ sarveṣāṃ mānuṣyaṃ cāti durlabhaṃ  tatsaṃprāpya tathā kuryānna gacchennarakaṃ yathā  
svargāpavargalābhāya yadi nāsti samudyamaḥ  durlabhaṃ prāpya mānuṣyaṃ vṛthā tajjanma kīrtitam  
sarvasya mūlaṃ mānuṣyaṃ caturvargasya kīrtitam  saṃprāpya dharmato vyāsa tadyattādanupālayet  
dharmamūlaṃ hi mānuṣyaṃ labdhvā sarvārthasādhakam  yadi lābhāya yatnaḥ syānmūlaṃ rakṣetsvayaṃ tataḥ  
mānuṣye'pi ca vipratvaṃ yaḥ prāpya khalu durlabham  nācaratyātmanaḥ śreyaḥ ko'nyastasmādacetanaḥ  
dvīpānāmeva sarveṣāṃ karmabhūmiriyamucyate  itassvargaśca mokṣaśca prāpyate samupārjitaḥ  
deśe'sminbhārate varṣe prāpya mānuṣyamadhruvam  na kuryādātmanaḥ śreyastenātmā khalu vaṃcitaḥ  
karmabhūmiriyaṃ vipra phalabhūmirasau smṛtā  iha yatkriyate karma svarge tadanubhujyate  
yāvatsvāsthyaṃ śarīrasya tāvaddharmaṃ samācaret  asvasthaścodito'pyanyairna kiṃcitkartumutsahet  
adhruveṇa śarīreṇa dhruvaṃ yo na prasādhayet  dhruvaṃ tasya paribhraṣṭamadhruvaṃ naṣṭameva ca  
āyuṣaḥ khaṃḍakhaṃḍāni nipataṃti tadagrataḥ  ahorātropadeśena kimarthaṃ nāvabudhyate  
yadā na jñāyate mṛtyuḥ kadā kasya bhaviṣyati  ākasmike hi maraṇe dhṛtiṃ viṃdati kastathā  
parityajya yadā sarvamekākī yāsyati dhruvam  na dadāti kadā kasmātpātheyārthamidaṃ dhanam  
gṛhītadānapātheyaḥ sukhaṃ yāti yamālayam  anyathā kliśyate jaṃtuḥ pātheyarahite pathi  
yeṣāṃ kāleya puṇyāni paripūrṇāni sarvataḥ  gacchatāṃ svargadeśaṃ hi teṣāṃ lābhaḥ padepade  
iti jñātvā naraḥ puṇyaṃ kuryātpāpaṃ vivarjayet  puṇyena yāti devatvamapuṇyo narakaṃ vrajet  
ye manāgapi deveśaṃ prapannāśśaraṇaṃ śivam  te'pi ghoraṃ na paśyaṃti yamaṃ na narakaṃ tathā  
kiṃtu pāpairmahāmohaiḥ kiṃcitkāle śivājñayā  vasaṃti tatra mānuṣyāstato yāṃti śivāspadam  
ye punassarvabhāvena pratipannā maheśvaram  na te limpaṃti pāpena padmapatramivāmbhasā  
uktaṃ śiveti yairnāma tathā harahareti ca  na teṣāṃ narakādbhītiryamāddhi munisattama  
paralokasya pātheyaṃ mokṣopāyamanāmayam  puṇyasaṃghaikanilayaṃ śiva ityakṣaradvayam  
śivanāmaiva saṃsāramahārogekaśāmakam  nānyatsaṃsārarogasya śāmakaṃ dṛśyate mayā  
brahmahatyāsahasrāṇi purā kṛtvā tu pulkasaḥ  śiveti nāma vimalaṃ śrutvā mokṣaṃ gataḥ purā  
tasmādvivarddhayedbhaktimīśvare satataṃ budhaḥ  śivabhaktyā mahāprājña bhuktiṃ muktiṃ ca viṃdati  
iti śrīśivamahāpurāṇe pañcamyāmumāsaṃhitāyāṃ manuviśeṣakathanaṃ nāma viṃśo'dhyāyaḥ  
 vyāsa uvāca  brāhmaṇatvaṃ hi duṣprāpyaṃ nisargādbrāhmaṇo bhavet  īśvarasya mukhātkṣatraṃ bāhubhyāmūruto viśaḥ  
padbhyāṃ śūdrassamutpanna iti tasya mukhācchrutiḥ  kimu sthitimadhaḥsthānādāpnuvanti hyato vada  
sanatkumāra uvāca  duṣkṛtena tu kāleya sthānādbhraśyanti mānavāḥ  śreṣṭhaṃ sthānaṃ samāsādya tasmādrakṣeta paṇḍitaḥ  
yastu vipratvamutsṛjya kṣatrayonyāṃ prasūyate  brāhmaṇyātsa paribhraṣṭaḥ kṣatriyatvaṃ niṣevate  
adharmasevanānmūḍhastathaiva parivartate  janmāntarasahasrāṇi tamasyāviśate yataḥ  
tasmātprāpya paraṃ sthānaṃ pramādyanna tu nāśayet  svasthānaṃ sarvadā rakṣetprāpyāpi vipado naraḥ  
brāhmaṇatvaṃ śubhaṃ prāpya brāhmaṇyaṃ yo'vamanyate  bhojyābhojyaṃ na jānāti sa pumānkṣatriyo bhavet  
karmaṇā yena medhāvī śūdro vaiśyo hi jāyate  tatte vakṣyāmi nikhilaṃ yena varṇottamo bhavet  
śūdrakarma yathoddiṣṭaṃ śūdro bhūtvā samācaret  yathāvatparicaryyāṃ tu triṣu varṇeṣu nityadā  
kurute kāmayānastu śūdro'pi vaiśyatāṃ vrajet  yo yojayeddhanairvaiśyo juhvānaśca yathāvidhi  
agnihotramupādāya śeṣānna kṛtabhojanaḥ  sa vaiśyaḥ kṣatriyakule jāyate nātra saṃśayaḥ  
kṣattriyo jāyate yajñaisaṃskṛtairāttadakṣiṇaiḥ  adhīte svargamanvicchaṃstretāgniśaraṇaṃ sadā  
ārdrahastapado nityaṃ kṣitiṃ dharmeṇa pālayet  ṛtukālābhigāmī ca svabhāryyādharmatatparaḥ  
sarvātithyaṃ trivargasya bhūtebhyo dīyatāmiti  gobrāhmaṇātmano'rthaṃ hi saṃgrāmābhihato bhavet  
tenāgnimantrapūtātmā kṣattriyo brāhmaṇo bhavet  vidhito brāhmaṇo bhūtvā yājakastu prajāyate  
svakarmanirato nityaṃ satyavādī jitendriyaḥ  prāpyate vipulassvargo devānāmapi vallabhaḥ  
brahmaṇatvaṃ hi duṣprāpyaṃ kṛcchreṇa sādhyate naraiḥ  brāhmaṇyātsakalaṃ prāpya mokṣaścāpi munīśvara  
tasmātsarvaprayatnena brāhmaṇo dharmatatparaḥ  sādhanaṃ sarvavargasya rakṣedbrāhmaṇyamuttamam  
vyāsa uvāca  saṃgrāmasyeha māhātmyaṃ tvayoktaṃ munisattama  etadicchāmyahaṃ śrotuṃ brūhi tvaṃ vadatāṃ vara  
sanatkumāra uvāca  agniṣṭomādibhiryajñairiṣṭvā vipuladakṣiṇaiḥ  na tatphalamavāpnoti saṃgrāme yadavāpnuyāt  
iti tattvavidaḥ prāhuryajñakarmavidassadā  tasmāttatte pravakṣyāmi yatphalaṃ śastrajīvinām  
dharmalābho'rthalābhaśca yaśolābhastathaiva ca  yaśśūro vāṃchate yuddhaṃ vimṛndanparavāhinīm  
tasya dharmārtha kāmāśca yajñaścaiva sadakṣiṇaḥ  paraṃ hyabhimukhaṃ dattvā tadyānaṃ yo'dhirohati  
viṣṇuloke sa jāyeta yaśca yuddhe'parājitaḥ  aśvamedhānavāpnoti caturo na mṛtassa cet  
yastu śastramanutsṛjya mriyate vāhinī mukhe  sammukho vartate śūrassa svargānna nivartate  
rājā vā rājaputro vā senāpatirathāpi vā  hatakṣātreṇa yaḥ śūrastasya loko'kṣayo bhavet  
yāvaṃti tasya romāṇi bhidyante'strairmahāhave  tāvato labhate lokānsarvakāmadughā'kṣayān  
vīrāsanaṃ vīraśayyā vīrasthānasthitissthirā  sarvadā bhavati vyāsa iha loke paratra ca  
gavārthe brāhmaṇārthe ca sthānasvāmyarthameva ca  ye mṛtāste sukhaṃ yāṃti yathā sukṛtinastathā  
yaḥ kaścidbrāhmaṇaṃ hatvā paścātprāṇānparityajet  tatrāsau svapateryuddhe sa svargānna nivartate  
kravyādairdatibhiścaiva hatasya gatiruttamā  dvijagosvāmināmarthe bhavedvipuladākṣayā  
śaknotviha samarthaśca yaṣṭuṃ kratuśatairapi  ātmadehaparityāgaḥ kartuṃ yudhi suduṣkaraḥ  
yuddhaṃ puṇyatamaṃ svargyaṃ rūpajñaṃ sarvatomukham  sarveṣāmeva varṇānāṃ kṣatriyasya viśeṣataḥ  
bhṛśaṃ caiva pravakṣyāmi yuddhadharmaṃ sanātanam  yādṛśāya prahartavyaṃ yādṛśaṃ parivarjayet  
ātatāyinamāyāṃtamapi vedāṃtagaṃ dvijam  jighāṃsaṃtaṃ jighāṃsettu na tena brahmahā bhavet  
haṃtavyo'pi na haṃtavyaḥ pānīyaṃ yaśca yācate  raṇe hatvāturānvyāsa sa naro brahmahā bhavet  
vyādhitaṃ durbalaṃ bālaṃ stryanāthau kṛpaṇaṃ dhruvam  dhanurbhagnaṃ chinnaguṇaṃ hatvā vai brahmahā bhavet  
evaṃ vicāryya saddhīmānbhavetprītyāḥ raṇapriyaḥ  sajanmanaḥ phalaṃ prāpya paratreha pramodate  
iti śrīśivamahāpurāṇe pañcamyāmumāsaṃhitāyāṃ raṇaphalavarṇanaṃ nāmaikaviṃśo'dhyāyaḥ  
vyāsa uvāca  vidhiṃ tāta vadedānīṃ jīva janmavidhānataḥ  garbhe sthitiṃ ca tasyāpi vairāgyārthaṃ munīśvara  
sanatkumāra uvāca  śṛṇu vyāsa samāsena śāstrasāramaśeṣataḥ  vadiṣyāmi suvairāgyaṃ mumukṣorbhavabaṃdhakṛt  
pākapātrasya madhye tu pṛthagannaṃ pṛthagjalam  agnerūrdhvaṃ jalaṃ sthāpyaṃ tadannaṃ ca jalopari  
jalasyādhassa cāgnirhi sthito'gniṃ dhamate śanaiḥ  vāyunādhamyamāno'gniratyuṣṇaṃ kurute jalam  
tadannamuṣṇatoyena samantātpacyate punaḥ  dvidhā bhavati tatpakvaṃ pṛthakkiṭṭaṃ pṛthagrasaḥ  
malairdvādaśabhiḥ kiṭṭaṃ bhinnaṃ dehādbahirbhavet  rasastu dehe sarati sa puṣṭastena jāyate  
karṇākṣināsikā jihvā dantāḥ śiśno gudaṃ nakhāḥ  malāśrayaḥ kaphaḥ svedo viṇmūtraṃ dvādaśa smṛtāḥ  
hṛtpadme pratibaddhāśca sarvanāḍyassamaṃtataḥ  jñeyā rasapravāhinyastatprakāraṃ bruve mune  
tāsāṃ mukheṣu taṃ sūkṣmaṃ prāṇassthāpayet rasam  rasena tena nāḍīstāḥ prāṇaṃ pūrayate punaḥ  
punaḥ prayāṃti saṃpūrṇāstāśca dehaṃ samaṃtataḥ  tatassa nāḍīmadhyasthaśśarīreṇātmanā rasaḥ  
pacyate pacyamānācca bhavetpākadvayaṃ punaḥ  tvak tayā veṣṭyate pūrvaṃ rudhiraṃ ca prajāyate  
raktāllomāni māṃsaṃ ca keśāḥ snāyuśca māṃsataḥ  snāyutaśca tathāsthīni nakhā majjāsthisaṃbhavāḥ  
majjākāraṇavaikalyaṃ śukraṃ hi prasavātmakam  iti dvādaśadhānnasya pariṇāmaḥ prakīrtitāḥ  
śukro'nnājjāyate śukrāddivyadehasya saṃbhavaḥ  ṛtukāle yadā śukraṃ nirdoṣaṃ yonisaṃsthitam  
tadvā tadvāyusaṃspṛṣṭaṃ strīraktenaikatāṃ vrajet  visargakāle śukrasya jīvaḥ kāraṇasaṃyutaḥ  
saṃvṛtaḥ praviśedyoniṃ karmabhissvairniyojitaḥ  tacchukraraktamekasthamekāhātkalilaṃ bhavet  
paṃcarātreṇa kalilaṃ budbudākāratāṃ vrajet  budbudassaptarātreṇa māṃsapeśī bhavetpunaḥ  
grīvā śiraśca skaṃdhau ca pṛṣṭhavaṃśastathodaram  pāṇipādantathā pārśve kaṭirgātraṃ tathaiva ca  
dvimāsābhyantareṇaiva kramaśassaṃbhavediha  tribhirmāsaiḥ prajāyaṃte sarve hyaṃkurasaṃdhayaḥ  
māsaiścaturbhiraṃgulyaḥ prajāyaṃte yathākramam  mukhaṃ nāsā ca karṇau māsaiḥ paṃcabhireva ca  
dantapaṃktistathā guhyaṃ jāyaṃte ca nakhāḥ punaḥ  karṇayostu bhavecchidraṃ ṣaṇmāsābhyaṃtareṇa tu  
pāyurmehamupasthaṃ ca nābhiścābhyupajāyate  saṃdhayo ye ca gātreṣu māsairjāyaṃti saptabhiḥ  
aṃgapratyaṃgasaṃpūrṇaḥ paripakvassa tiṣṭhati  udare māturācchanno jarāyau muni sattama  
māturāhāracauryyeṇa ṣaḍvidhena rasena tu  nābhinālanibaddhena varddhate sa dinedine  
tatasmṛtiṃ labhejjīvassaṃpūrṇe'smiñśarīrake  sukhaṃ duḥkhaṃ vijānāti nidrāsvapnaṃ purākṛtam  
mṛtaścāhaṃ punarjāto jātaścāhaṃ punarmṛtaḥ  nānāyonisahasrāṇi mayā dṛṣṭāni jāyatā  
adhunā jātamātro'haṃ prāptasaṃskāra eva ca  śreyo'munā kariṣyāmi yena garbhe na saṃbhavaḥ  
garbhasthaściṃtayatyevamahaṃ garbhādvinissṛtaḥ  anveṣyāmi śivajñānaṃ saṃsāravinivartakam  
evaṃ sa garbhaduḥkhena mahatā paripīḍitaḥ  jīvaḥ karmavaśādāste mokṣopāyaṃ viciṃtayan  
yathā girivarākrāṃtaḥ kaścidduḥkhena tiṣṭhati  tathā jarāyuṇā dehī duḥkhaṃ tiṣṭhati veṣṭitaḥ  
patitassāgare yadvadduḥkhamāste samākulaḥ  garbhodakena siktāṃgassarvadākulitastadā  
lohakuṃbhe yathā nyastaḥ pacyate kaścidagninā  garbhakuṃbhe tathā kṣiptaḥ pacyate jaṭharāgninā  
sūcībhiragnivarṇābhinirbhinnasya niraṃtaram  yadduḥkhaṃ jāyate tasya tatra saṃsthasya cādhikam  
garbhāvāsātparaṃ duḥkhaṃ kaṣṭaṃ naivāsti kutracit  dehināṃ duḥkhabahulaṃ sughoramatisaṃkaṭam  
ityetatsumahadduḥkhaṃ pāpināṃ parikīrtitam  kevalaṃ dharmabudīnāṃ saptamāsairbhavassadā  
garbhātsudurlabhaṃ duḥkhaṃ yoniyaṃtranipīḍanāt  bhavetpāpātmanāṃ vyāsa na hi dharmayutātmanām  
ikṣuvatpīḍyamānasya yaṃtreṇaiva samaṃtataḥ  śirasā tāḍyamānasya pāpa mudgarakeṇa ca  
yaṃtreṇa pīḍitā yadvannissārā ssyustilāḥ kṣaṇāt  tathā śarīraṃ nissāraṃ yoniyaṃtranipīḍanāt  
asthipādatulāstaṃbhaṃ snāyubandhena yaṃtritam  raktamāṃsamṛdāliptaṃ viṇmūtradravyabhājanam  
keśaromanakhacchannaṃ rogāyatanamāturam  vadanaikamahādvāraṃ gavākṣāṣṭakabhūṣitam  
oṣṭhadvayakapāṭaṃ ca tathā jihvārgalānvitam  bhogatṛṣṇāturaṃ mūḍhaṃ rāgadveṣavaśānugam  
saṃvartitāṃgapratyaṃgaṃ jarāyupariveṣṭitam  saṃkaṭenāviviktena yonimārgeṇa nirgatam  
viṇmūtraraktasiktāṃgaṃ vikośikasamudbhavam  asthipañjaravikhyātamasmiñjñeyaṃ kalevaram  
śatatrayaṃ ṣaṣṭyadhikaṃ paṃcapeśīśatāni ca  sārddhābhistisṛbhiśchannaṃ samaṃtādromakoṭibhiḥ  
śarīraṃ sthūlasūkṣmābhirdṛśyā'dṛśyā hi tāssmṛtāḥ  etāvatībhirnāḍībhiḥ koṭibhistatsamaṃtataḥ  
asvedamadhubhiryābhiraṃtasthaḥ sravate bahiḥ  dvātriṃśaddaśanāḥ proktā viṃśatiśca nakhāḥ smṛtāḥ  
pittasya kuḍavaṃ jñeyaṃ kaphasyāthāḍhakaṃ smṛtam  vasāyāśca palaṃ viṃśattadardhaṃ kapilasya ca  
paṃcārddhaṃ tu tulā jñeyā palāni daśa medasaḥ  palatrayaṃ mahāraktaṃ majjāyāśca caturguṇam  
śukrorddhaṃ kuḍavaṃ jñeyaṃ tadbījaṃ dehināṃ balam  māṃsasya caikapiṃḍena palasāhasramucyate  
raktaṃ palaśataṃ jñeyaṃ viṇmūtraṃ yatpramāṇata  aṃjalayaśca catvāraścatvāro munisattama  
iti dehagṛhaṃ hyetannityasyānityamātmanaḥ  aviśuddhaṃ viśuddhasya karmabaṃdhādvinirmitam  
iti śrīśivamahāpurāṇe pañcamyāmumāsaṃhitāyāṃ dehotpattivarṇanaṃ nāma dvāviṃśo'dhyāyaḥ  
sanatkumāra uvāca  śṛṇu vyāsa mahābuddhe dehasyāśucitāṃ mune  mahattvaṃ ca svabhāvasya samāsātkathayāmyaham  
śukraśoṇitasaṃyogāddehassaṃjāyate yataḥ  nityaṃ viṇmūtrasaṃpūrṇastenāyamaśucissmṛtaḥ  
yathāṃtarviṣṭhayā pūrṇaśśucimānna bahirghaṭaḥ  śodhyamāno hi deho'yaṃ tenāyamaśucistataḥ  
saṃprāpyātipavitrāṇi paṃcagavyahavīṃṣi cā  aśucitvaṃ kṣaṇādyāṃti kimanyadaśucistataḥ  
hṛdyānyapyannapānāni yaṃ prāpya surabhīṇi ca  aśucitvaṃ prayāṃtyāśu kimanyadaśucistataḥ  
he janāḥ kinna paśyaṃti yanniryāti dinedine  svadehātkaśmalaṃ pūtistadādhāraḥ kathaṃ śuciḥ  
dehassaṃśodhyamāno'pi paṃcagavyakuśāṃbubhiḥ  ghṛṣyamāṇa ivāṃgāro nirmalatvaṃ na gacchati  
srotāṃsi yasya satataṃ prabhavaṃti gireriva  kaphamūtrapurīṣādyaissa dehaśśudhyate katham  
sarvāśucinidhānasya śarīrasya na vidyate  śucirekaḥ pradeśo'pi viṇmūtrasya dṛteriva  
sṛṣṭvātmadehasrotāṃsi mṛttoyaiḥ śodhyate karaḥ  tathāpyaśucibhāṃḍasya na vibhraśyati kiṃ karaḥ  
kāyassugaṃdhadhūpādyairya nnenāpi susaṃskṛtaḥ  na jahāti svabhāvaṃ sa śvapucchamiva nāmitam  
yathā jātyaiva kṛṣṇorthaḥ śuklassyānna hyupāyataḥ  saṃśoddhyamānāpi tathā bhavenmūrtirna nirmalā  
jighrannapi svadurgaṃdhaṃ paśyannapi svakaṃ malam  na virajyeta loko'yaṃ pīḍayannapi nāsikām  
aho mohasya māhātmyaṃ yenedaṃ chāditaṃ jagat  śīghraṃ paśyansvakaṃ doṣaṃ kāyasya na virajyate  
svadehasya vigaṃdhena na virajyeta yo naraḥ  virāgakāraṇaṃ tasya kimetadupadiśyate  
sarvasyaiva jaganmadhye deha evāśucirbhavet  tanmalāvayavasparśācchucirapyaśucirbhavet  
gaṃdhalepāpanodārtha śaucaṃ dehasya kīrtitam  dvayasyāpagamācchuddhiśśuddhasparśādviśudhyati  
gaṃgātoyena sarveṇa mṛdbhāraiḥ parvatopamaiḥ  āmṛtyorācarecchaucaṃ bhāvaduṣṭo na śudhyati  
tīrthasnānaistapobhirvā duṣṭātmā naiva śudhyati  śvadṛtiḥ kṣālitā tīrthe kiṃ śuddhimadhigacchati  
aṃtarbhāvapraduṣṭasya viśato'pi hutāśanam  na svargo nāpavargaśca dehanirdahanaṃ param  
sarveṇa gāṃgena jalena samyaṅ mṛtparvatenāpyatha bhāvaduṣṭaḥ  ājanmanaḥ snānaparo manuṣyo na śudhyatītyeva vayaṃ vadāmaḥ  
prajvālya vahniṃ ghṛtatailasiktaṃ pradakṣiṇāvartaśikhaṃ mahāṃtam  praviśya dagdhastvapi bhāvaduṣṭo na dharmamāpnoti phalaṃ na cānyata  
gaṃgāditīrtheṣu vasaṃti matsyā devālaye pakṣigaṇāśca nityam  bhāvojjhitāste na phalaṃ labhaṃte tīrthāvagāhācca tathaiva dānāt  
bhāvaśuddhiḥ paraṃ śaucaṃ pramāṇe sarvakarmasu  anyathā''liṃgyate kāṃtā bhāvena duhitānyathā  
manaso bhidyate vṛttirabhinneṣvapi vastuṣu  anyathaiva sutaṃ nārī cintayatyanyathā patim  
paśyadhvamasya bhāvasya mahābhāgyamaśeṣataḥ  pariṣvaktopi yannāryyā bhāvahīnaṃ na kāmayet  
nādyādvividhamannādyaṃ bhakṣyāṇi surabhīṇi ca  yadi ciṃtāṃ samādhatte citte kāmādiṣu triṣu  
gṛhyate tena bhāvena naro bhāvādvimucyate  bhāvataśśuci śuddhātmā svargaṃ mokṣaṃ ca viṃdati  
bhāvenaikātmaśuddhātmā dahañjuhvanstuvanmṛtaḥ  jñānāvāpteravāpyāśu lokānsubahuyājinām  
jñānāmalāṃbhasā puṃsāṃ sadvairāgyamṛdā punaḥ  avidyārāgaviṇmūtralepagaṃdhaviśodhanam  
evametaccharīraṃ hi nisargādaśuci smṛtam  tvaṅmātrasāraṃ niḥsāraṃ kadalīsārasannibham  
jñātvaivaṃ doṣavaddehaṃ yaḥ prājñaśśithilo bhavet  deha bhogodbhavādbhāvācchamacittaḥ prasannadhīḥ  
so'tikrāmati saṃsāraṃ jīvanmuktaḥ prajāyate  saṃsāraṃ kadalīsāradṛḍhagrāhyavatiṣṭhate  
evametanmahākaṣṭaṃ janma duḥkhaṃ prakīrtitam  puṃsāmajñānadoṣeṇa nānākārmavaśena ca  
ślokārdhena tu vakṣyāmi yaduktaṃ granthakoṭibhiḥ  mameti paramaṃ duḥkhaṃ na mameti paraṃ sukham  
bahavopīha rājānaḥ paraṃ loka mito gatāḥ  nirmamatvasametāstu baddhāśśatasahasraśaḥ  
garbhasthasya smṛtiryāsītsā ca tasya praṇaśyati  saṃmūrchitena duḥkhena yoniyantranipīḍanāt  
bāhyena vāyunā vāsya mohasaṅgena dehinaḥ  spṛṣṭamātreṇa ghoreṇa jvarassamupajāyate  
tena jvāreṇa mahatā sammohaśca prajāyate  sammūḍhasya smṛtibhraṃśaśśīghraṃ saṃjāyate punaḥ  
smṛtibhraṃśāttatastasya smṛtirnno'pūrvakarmaṇaḥ  ratiḥ saṃjāyate tūrṇaṃ jantostatraiva janmani  
rakto mūḍhaśca loko'yaṃ na kāryye sampravartate  na cātmānaṃ vijānāti na paraṃ na ca daivatam  
na śṛṇoti paraṃ śreyassati karṇe'pi sanmune  na paśyati paraṃ śreyassati cakṣuṣi tatkṣame  
same pathi śanairgacchan skhalatīva padepade  satyāṃ buddhau na jānāti bodhyamāno budhairapi  
saṃsāre kliśyate tena garbhalobhavaśānugaḥ  garbhasmṛtena pāpena samujjhitamatiḥ pumān  
itthaṃ mahatparaṃ divyaṃ śāstramuktaṃ śivena tu  tapasaḥ kathanārthāya svargamokṣaprasādhanam  
ye satyasmicchive jñāne sarvakāmārtha sādhane  na kurvantyātmanaḥ śreyastadatra mahadadbhutam  
avyaktendriyavṛttitvādbālye duḥkhaṃ mahatpunaḥ  icchannapi na śaknoti vaktuṃ karttuṃ pratikriyām  
daṃtotthāne mahadduḥkhamalpena vyādhinā tathā   bālarogaiśca vividhai pīḍā bālagrahairapi  
kvacitkṣuttṛṭparītāṃgaḥ kvacittiṣṭhati saṃraṭan  viṇmūtrabhakṣaṇādyaṃ ca mohādbālassamācaret  
kaumāre karṇapīḍāyāṃ mātāpitrośca sādhanaḥ  akṣarādhyayanādyaiśca nānāduḥkhaṃ pravartate  
bālye duḥkhamatītyaiva paśyannapi vimūḍhadhīḥ  na kurvītātmanaḥ śreyastadatra mahadadbhutam  
pravṛttendriyavṛttitvātkāmarogaprapīḍanāt  tadaprāpte tu satataṃ kutassaukhyaṃ tu yauvane  
īrṣyayā ca mahadduḥkhaṃ mohādraktasya tasya ca  netrasya kupitasyeva tyāgī duḥkhāya kevalam  
na rātrau viṃdate nidrāṃ kāmāgnipariveditaḥ  divāpi ca kutassaukhyamarthopārjanaciṃtayā  
strīṣvadhyāsitacittasya ye puṃsaḥ śukrabindavaḥ  te sukhāya na manyante svedajā iva te tathā  
kṛmibhistudyamānasya kuṣṭhino vānarasya ca  kaṃḍūyanābhitāpena yadbhavetstriṣu tadvidaḥ  
yādṛśaṃ manyate saukhyaṃ gaṃḍe pūtivinirgamāt  tādṛśaṃ strīṣu mantavyaṃ nādhikaṃ tāsu vidyate  
viṇmūtrasya samutsargātsukhaṃ bhavati yādṛśam  tādṛśaṃ strīṣu vijñeyaṃ mūḍhaiḥ kalpitamanyathā  
nārīṣvavastubhūtāsu sarvadoṣāśrayāsu vā  nāṇumātraṃ sukhaṃ tāsu kathitaṃ paṃcacūḍayā  
sammānanāvamānābhyāṃ viyogeneṣṭasaṃgamāt  yauvanaṃ jarayā grastaṃ kva saukhyamanupadravam  
valīpalitakhālityaiśśithilikṛtavigraham  sarvakriyāsvaśaktiṃ ca jarayā jarjarīkṛtam  
strīpuṃsayauvanaṃ hṛdyamanyo'nyasya priyaṃ purā  tadeva jarayāgrastamanayorapi na priyam  
apūrvavatsvamātmānaṃ jarayā parivartitam  yaḥ paśyannapi rajyeta ko'nyastasmādacetanaḥ  
jarābhibhūtaḥ puruṣaḥ putrīputrādibāṃdhavaiḥ  āsaktatvāddurādharṣairbhṛtyaiśca paribhūyate  
dharmamarthaṃ ca kāmaṃ vā mokṣaṃ vātijarāturaḥ  aśaktassādhituṃ tasmādyuvā dharmaṃ samācaret  
iti śrīśivamahāpurāṇe pañcamyāmumāsaṃhitāyāṃ saṃsāracikitsāyāṃ dehā śucitvabālyādyavasthāduḥkhavarṇanaṃ nāma trayoviṃśo'dhyāyaḥ  
vyāsa uvāca  kutsitaṃ yoṣidarthaṃ yatsaṃproktaṃ paṃcacūḍayā  tanme brūhi samāsena yadi tuṣṭo'si me mune  
sanatkumāra uvāca  strīṇāṃ svabhāvaṃ vakṣyāmi śṛṇu vipra yathātatham  yasya śravaṇamātreṇa bhavedvairāgyamuttamam  
striyo mūlaṃ hi doṣāṇāṃ laghucittāḥ sadā mune  tadāsaktirna kartavyā mokṣepsubhiratandritaiḥ  
atrāpyudāharaṃtīmamitihāsaṃ purātanam  nāradasya ca saṃvādaṃ puṃścalyā paṃcacūḍayā  
lokānparicarandhīmāndevarṣirnāradaḥ purā  dadarśāpsarasaṃ bālāṃ paṃcacūḍāmanuttamām  
papracchāpsarasaṃ subhrūṃ nārado munisattamaḥ  saṃśayo hṛdi me kaścittanme brūhi sumadhyame  
evamuktā tu sā vipraṃ pratyuvāca varāpsarā  viṣaye sati vakṣyāmi samarthāṃ manyase'tha mām  
nārada uvāca  na tvāmaviṣaye bhadre niyokṣyāmi kathaṃcana  strīṇāṃ svabhāvamicchāmi tvattaḥ śrotuṃ sumadhyame  
sanatkumāra uvāca  etacchrutvā vacastasya devarṣerapsarottamā  pratyuvāca munīśaṃ taṃ devarṣiṃ munisattamam  
paṃcacūḍovāca  mune śṛṇu na śakyā strī satī vai niṃdituṃ striyā  viditāste striyo yāśca yādṛśyaśca svabhāvataḥ  
na māmarhasi devarṣe niyoktuṃ praśnamīdṛśam  ityuktvā sā'bhavattūṣṇīṃ paṃcacūḍāpsarovarā  
atha devarṣivaryo hi śrutvā tadvākyamuttamam  pratyuvāca punastāṃ vai lokānāṃ hitakāmyayā  
nārada uvāca  mṛṣāvāde bhaveddoṣassatye doṣo na vidyate  iti jānīhi satyaṃ tvaṃ vadātastatsumadhyame  
sanatkumāra uvāca  ityuktā sā kṛtamatī rabhasā cāruhāsinī  strīdoṣāñśāśvatānsatyānbhāṣituṃ saṃpracakrame  
pañcacūḍovāca  kulīnā nāthavaṃtyaśca rūpavaṃtyaśca yoṣitaḥ  maryādāsu na tiṣṭhaṃti sa doṣaḥ strīṣu nārada  
na strībhyaḥ kiṃcidanyadvai pāpīyastaramasti hi  striyo mūlaṃ hi pāpānāṃ tathā tvamapi vettha ha  
samājñātānarthavataḥ pratirūpān yathepsitān  yatīnantaramāsādya nālaṃ nāryyaḥ pratīkṣitum  
asaddharmastvayaṃ strīṇāmasmākaṃ bhavati prabho  pāpīyaso narān yadvai lajjāṃ tyaktvā bhajāmahe  
striyaṃ ca yaḥ prārthayate sannikarṣaṃ ca gacchati  īṣacca kurute sevāṃ tamevecchati yoṣitaḥ  
anarthitvānmanuṣyāṇāṃ bhayātpatijanasya ca  maryādāyāmamaryādāḥ striyastiṣṭhaṃti bhartṛṣu  
nāsāṃ kaścidamānyo'sti nāsāṃ vayasi niścayaḥ  surūpaṃ vā kurūpaṃ vā pumāṃsamupabhuṃjate  
na bhayādatha vākrośānnārthahetoḥ kathaṃcana  na jñātikulasambandhāstriyastiṣṭhaṃti bhartṛṣu  
yauvane vartamānānāmiṣṭābharaṇavāsasām  nārīṇāṃ svairavṛttīnāṃ spṛhayanti kulastriyaḥ  
yā hi śaśvadbahumatā rakṣyante dayitāḥ striyaḥ  api tāḥ samprasajjante kubjāndhajaḍavāmane  
paṃguṣvapi ca devarṣe ye cānye kutsitā narāḥ  strīṇāmagamyo lokeṣu nāsti kaścinmahāmune  
yadi puṃsāṃ gatirbrahmankathaṃcinnopapadyate  apyanyonyaṃ pravartante na ca tiṣṭhanti bhartṛṣu  
alābhātpuruṣāṇāṃ ca bhayātparijanasya ca  vadhabandhabhayāccaiva tā bhagnāśā hi yoṣitaḥ  
calasvabhāva duśceṣṭā durgāhyā bhavatastathā  prājñasya puruṣasyeha yathā ratiparigrahāt  
nāgnistuṣyati kāṣṭhānāṃ nāpagānāṃ mahodadhi  nāntakassarvabhūtānāṃ na puṃsāṃ vāmalocanāḥ  
idamanyacca devarṣe rahasyaṃ sarvayoṣitām  dṛṣṭvaiva puruṣaṃ sadyo yoniḥ praklidyate striyāḥ  
susnātaṃ puruṣaṃ dṛṣṭvā sugandhaṃ malavarjitam  yoniḥ praklidyate strīṇāṃ dṛteḥ pātrādivodakam  
kāyānāmapi dātāraṃ karttāraṃ mānasāṃtvayoḥ  rakṣitāraṃ na mṛṣyaṃti bhartāraṃ paramaṃ striyaḥ  
na kāmabhogātparamānnālaṃkārārthasaṃcayāt  tathā hitaṃ na manyante yathā ratiparigrahāt  
antakaśśamano mṛtyuḥ pātālaṃ vaḍavāmukham  kṣuradhārā viṣaṃ sarpo vahnirityekataḥ striyaḥ  
yataśca bhūtāni mahāṃti paṃca yataśca loko vihito vidhātrā  yataḥ pumāṃsaḥ pramadāśca nirmitāḥ sadaiva doṣaḥ pramadāsu nārada  
sanatkumāra uvāca  iti śrutvā vacastasyā nāradastuṣṭamānasaḥ  tathyaṃ matvā tatastadvai viraktobhūddhi tāsu ca  
ityuktaḥ strī svabhāvaste paṃcacūḍokta ādarāt  vairāgyakāraṇaṃ vyāsa kimanyacchrotumarhasi  
iti śrīśivamahāpurāṇe pañcamyāmumāsaṃhitāyāṃ strīsvabhāvavarṇanaṃ nāma caturviṃśo'dhyāyaḥ  
vyāsa uvāca  sanatkumāra sarvajña tvatsakāśānmayā mune  strīsvabhāvaḥ śrutaḥ prītyā kālajñānaṃ vadasva me  
sanatkumāra uvāca  idameva purā'pṛcchatpārvatī parameśvaram  śrutvā nānākathāṃ divyāṃ prasannā supraṇamya tam  
pārvatyuvāca  bhagavaṃstvatprasādena jñātaṃ me sakalaṃ matam  yathārcanaṃ tu te deva yairmaṃtraiśca yathāvidhi  
adyāpi saṃśayastvekaḥ kālacakraṃ prati prabho  mṛtyucihnaṃ yathā deva kiṃ pramāṇaṃ yathāyuṣaḥ  
tathā kathaya me nātha yadyahaṃ tava vallabhā  iti pṛṣṭastayā devyā pratyuvāca maheśvaraḥ  
 īśvara uvāca  satyaṃ te kathayiṣyāmi śāstraṃ sarvottamaṃ priye  yena śāstreṇa deveśi naraiḥ kālaḥ prabudhyate  
ahaḥ pakṣaṃ tathā māsamṛtuṃ cāyanavatsarau  sthūlasūkṣmagataiścihnairbahiraṃtargataistathā  
tattehaṃ sampravakṣyāmi śṛṇu tattvena sundari  lokānāmupakārārthaṃ vairāgyārthamume'dhunā  
akasmātpāṃḍuraṃ dehamūrddhvarāgaṃ samaṃtataḥ  tadā mṛtyuṃ vijānīyātṣaṇmāsābhyantare priye  
mukhaṃ karṇau tathā cakṣurjihvāstambho yadā bhavet  tadā mṛtyuṃ vijānīyātṣaṇmāsābhyantare priye  
rauravānugataṃ bhadra dhvaniṃ nākarṇayeddrutam  ṣaṇmāsābhyaṃtare mṛtyurjñātavyaḥ kālavedibhiḥ  
ravisomāgnisaṃyogādyadodyotaṃ na paśyati  kṛṣṇaṃ sarvaṃ samastaṃ ca ṣaṇmāsaṃ jīvitaṃ tathā  
vāmahasto yadā devi saptāhaṃ spaṃdate priye  jīvitaṃ tu tadā tasya māsamekaṃ na saṃśayaḥ  
unmīlayati gātrāṇi tālukaṃ śuṣyate yadā  jīvitaṃ tu tadā tasya māsamekaṃ na saṃśayaḥ  
nāsā tu sravate yasya tridoṣe pakṣajīvitam  vaktraṃ kaṃṭhaṃ ca śuṣyeta ṣaṇmāsāṃte gatāyuṣaḥ  
sthūlajihvā bhavedyasya dvijāḥ klidyaṃti bhāmini  ṣaṇmāsājjāyate mṛtyuścihnaistairupalakṣayet  
aṃbutailaghṛtasthaṃ tu darpaṇe varavarṇini  na paśyati yadātmānaṃ vikṛtaṃ palameva ca  
ṣaṇmāsāyussa vijñeyaḥ kālacakraṃ vijānatā  anyacca śṛṇu deveśi yena mṛtyurvibuddhyate  
śirohīnāṃ yadā chāyāṃ svakīyāmupalakṣayet  athavā chāyayā hīnaṃ māsamekaṃ na jīvati  
āṃgikāni mayoktāni mṛtyucihnāni pārvati  bāhyasthāni bruve bhadre cihnāni śṛṇu sāṃpratam  
raśmihīnaṃ yadā devi bhavetsomārkamaṇḍalam  dṛśyate pāṭalākāraṃ māsārdedhena vipadyate  
aruṃdhatī mahāyānamiṃdulakṣaṇavarjitam  adṛṣṭatārako yo'sau māsamekaṃ sa jīvati  
dṛṣṭe grahe ca diṅmohaḥ ṣaṇmāsājjāyate dhruvam  utathyaṃ na dhruvaṃ paśyedyadi vā ravimaṇḍalam  
rātrau dhanuryadāpaśyenmadhyāhne colkapātanam  veṣṭyate gṛdhrakākaiśca ṣaṇmāsāyurna saṃśayaḥ  
ṛṣayassvargapaṃthāśca dṛśyaṃte naiva cāmbare  ṣaṇmāsāyurvijanīyātpuruṣaiḥ kālavedibhiḥ  
akasmādrāhuṇā grastaṃ sūryaṃ vā somameva ca  dikcakraṃ bhrāṃtavatpaśyetṣaṇmāsānmriyate sphuṭam  
nīlābhirmakṣikābhiśca hyakasmādveṣṭyate pumān  māsamekaṃ hi tasyāyurjñātavyaṃ paramārthataḥ  
gṛdhraḥ kākaḥ kapotaśca śiraścākramya tiṣṭhati  śīghraṃ tu mriyate jaṃturmāsaikena na saṃśayaḥ  
evaṃ cāriṣṭabhedastu bāhyasthaḥ samudāhṛtaḥ  mānuṣāṇāṃ hitārthāya saṃkṣepeṇa vadāmyaham  
hastayorubhayordevi yathā kālaṃ vijānate  vāmadakṣiṇayormadhye pratyakṣaṃ cetyudāhṛtam  
evaṃ pakṣau sthitau dvau tu samāsātsurasuṃdari  śucirbhūtvā smarandevaṃ susnātassaṃyatendriyaḥ  
hastau prakṣālya dugdhenālaktakena vimardayet  gaṃdhaiḥ puṣpaiḥ karau kṛtvā mṛgayecca śubhāśubham  
kaniṣṭhāmāditaḥ kṛtvā yāvadaṃguṣṭhakaṃ priye  parvatrayakrameṇaiva hastayorubhayorapi  
pratipadādivinyasya tithiṃ pratipadāditaḥ  saṃpuṭākārahastau tu pūrvadiṅmukhasaṃsthitaḥ  
smarennavātmakaṃ maṃtraṃ yāvadaṣṭottaraṃ śatam  nirīkṣayettato hastau pratiparvaṇi yatnataḥ  
tasminparvaṇi sā rekhā dṛśyate bhṛṃgasannibhā  tattithau hi mṛtirjñeyā kṛṣṇe śukle tathā priye  
adhunā nādajaṃ vakṣye saṃkṣepātkālalakṣaṇam  gamāgamaṃ viditvā tu karma kuryāñchṛṇu priye  
ātmavijñānaṃ suśroṇi cāraṃ jñātvā tu yatnataḥ  kṣaṇaṃ truṭirlavaṃ caiva nimeṣaṃ kāṣṭhakālikam  
muhūrtakaṃ tvahorātraṃ pakṣamāsartuvatsaram  abdaṃ yugaṃ tathā kalpaṃ mahākalpaṃ tathaiva ca  
evaṃ sa harate kālaḥ paripāṭyā sadāśivaḥ  vāmadakṣiṇamadhye tu pathi trayamidaṃ smṛtam  
dināni paṃca cārabhya paṃcaviṃśaddināvadhi  vāmācāragatau nādaḥ pramāṇaṃ kathitaṃ tava  
bhūtaraṃdhradiśaścaiva dhvajaśca varavarṇini  vāmacāragatau nādaḥ pramāṇaṃ kālavedinaḥ  
ṛtorvikārabhūtāśca guṇāstatraiva bhāmini  pramāṇaṃ dakṣiṇaṃ proktaṃ jñātavyaṃ prāṇavedibhiḥ  
bhūtasaṃkhyā yadā prāṇānvahaṃte ca iḍādayaḥ  varṣasyābhyaṃtare tasya jīvitaṃ hi na saṃśayaḥ  
daśaghasrapravāheṇa hyabdamānaṃ sa jīvati  paṃcadaśapravāheṇa hyabdamekaṃ gatāyuṣam  
viṃśaddinapravāheṇa ṣaṇmāsaṃ lakṣayettadā  paṃcaviṃśaddinamitaṃ vahate vāmanāḍikā  
jīvitaṃ tu tadā tasya trimāsaṃ hi gatāyuṣaḥ  ṣaḍviṃśaddinamānena māsadvayamudāhṛtam  
saptaviṃśaddinamitaṃ vahatetyativiśramā  māsamekaṃ samākhyātaṃ jīvitaṃ vāmagocare  
etatpramāṇaṃ vijñeyaṃ vāmavāyupramāṇataḥ  savyetare dinānyeva catvāraścānupūrvaśaḥ  
catussthāne sthitā devi ṣoḍaśaitāḥ prakīrtitāḥ  teṣāṃ pramāṇaṃ vakṣyāmi sāmprataṃ hi yathārthataḥ  
ṣaḍdinānyāditaḥ kṛtvā saṃkhyāyāśca yathāvidhi  etadaṃtargate caiva vāmaraṃdhre prakāśitam  
ṣaḍdināni yadā rūḍhaṃ dvivarṣaṃ ca sa jīvati  māsānaṣṭau vijānīyāddinānyaṣṭa ca tāni tu  
prāṇaḥ saptadaśe caiva viddhi varṣaṃ na saṃśayaḥ  saptamāsānvijānīyāddinaiḥ ṣaḍbhirna saṃśayaḥ  
aṣṭaghasraprabhedena dvivarṣaṃ hi sa jīvati  caturmāsā hi vijñeyāścaturviṃśaddināvadhiḥ  
yadā navadinaṃ prāṇā vahaṃtyeva trimāsakam  māsadvayaṃ ca dve māse dinā dvādaśa kīrtitāḥ  
pūrvavatkathitā ye tu kālaṃ teṣāṃ tu pūrvakam  avāṃtaradinā ye tu tena māsena kathyate  
ekādaśa pravāheṇa varṣamekaṃ sa jīvati  māsā nava tathā proktā dinānyaṣṭamitānyapi  
dvādaśena pravāheṇa varṣamekaṃ sa jīvati  māsān sapta vijānīyātṣaḍghasrāṃścāpyudāharet  
nāḍī yadā ca vahati trayodaśadināvadhi  samvatsaraṃ bhavettasya caturmāsāḥ prakīrtitāḥ  
caturviśaddinaṃ śeṣaṃ jīvitaṃ ca na saṃśayaḥ  prāṇavāhā yadā vāme caturddaśadināni tu  
samvatsaraṃ bhavettasya māsāḥ ṣaṭ ca prakīrtitāḥ  caturviṃśaddinānyeva jīvitaṃ ca na saṃśayaḥ  
paṃcadaśapravāheṇa nava māsānsa jīvati  caturviśaddinānyeva kathitaṃ kālavedibhiḥ  
ṣoḍaśāhapravāheṇa daśamāsānsa jīvati  caturviśaddinādhikyaṃ kathitaṃ kālavedibhiḥ  
saptadaśapravāheṇa navamāsairgatāyuṣam  aṣṭādaśadinānyatra kathitaṃ sādhakeśvari  
vāmacāraṃ yadā devi hyaṣṭādaśadināvadhiḥ  jīvitaṃ cāṣṭamāsaṃ tu ghasrā dvādaśa kīrtitāḥ  
caturviṃśaddinānyatra niścayenāvadhāraya  prāṇavāho yadā devi trayoviṃśaddināvadhiḥ  
catvāraḥ kathitā māsāḥ ṣaḍdināni tathottare  caturviṃśapravāheṇa trīnmāsāṃśca sa jīvati  
dinānyatra daśāṣṭau ca saṃharaṃtyeva cārataḥ  avāṃtaradine yastu saṃkṣepātte prakīrtitaḥ  
vāmacāraḥ samākhyāto dakṣiṇaṃ śṛṇu sāṃpratam  aṣṭāviṃśapravāheṇa tithimānena jīvati  
pravāheṇa daśāhena tatsaṃsthena vipadyate  triṃśaddhasrapravāhena pañcāhena vipadyate  
ekatriṃśadyadā devi vahate ca niraṃtaram  dinatrayaṃ tadā tasya jīvitaṃ hi na saṃśayaḥ  
dvātriṃśatprāṇasaṃkhyā ca yadā hi vahate raviḥ  tadā tu jīvitaṃ tasya dvidinaṃ hi na saṃśayaḥ  
dakṣiṇaḥ kathitaḥ prāṇo madhyasthaṃ kathayāmi te  ekabhāgagato vāyupravāho mukhamaṇḍale  
dhāvamānapravāheṇa dinamekaṃ sa jīvati  cakrame tatparāsorhi purāvidbhirudāhṛtam  
etatte kathitaṃ devi kālacakraṃ gatāyuṣaḥ  lokānāṃ ca hitārthāya kimanyacchrotumicchasi  
iti śrīśivamahāpurāṇe paṃcamyāmumāsaṃhitāyāṃ kālajñānavarṇanaṃ nāma paṃcaviṃśo'dhyāyaḥ  
devyuvāca  kathitaṃ tu tvayā deva kālajñānaṃ yathārthataḥ  kālasya vaṃcanaṃ brūhi yathā tattvena yoginaḥ  
kālastu sannikṛṣṭo hi vartate sarvajaṃtuṣu  yathā cāsya na mṛtyuśca vaṃcate kālamāgatam  
tathā kathaya me deva prītiṃ kṛtvā mamopari  yogināṃ ca hitāya tvaṃ brūhi sarvasukhaprada  
 śaṃkara uvāca  śṛṇu devi pravakṣyāmi pṛṣṭohaṃ yattvayā śive  samāsena ca sarveṣāṃ mānuṣāṇāṃ hitārthataḥ  
pṛthivyāpastathā tejo vāyurākāśameva ca  eteṣāṃ hi samāyogaḥ śarīraṃ pāṃcabhautikam  
ākāśastu tato vyāpī sarveṣāṃ sarvagaḥ sthitaḥ  ākāśe tu vilīyaṃte saṃbhavaṃti punastataḥ  
viyoge tu sadā kasya svaṃ dhāma pratipedire  tasyā sthiratā cāsti sannipātasya suṃdari  
jñānino'pi tathā tatra tapomaṃtrabalādapi  te sarve suvijānaṃti sarvametanna saṃśayaḥ  
devyuvāca  khaṃ tena yannaśyati ghorarūpaḥ kālaḥ karālastridivaikanāthaḥ  dagdhastvayā tvaṃ punareva tuṣṭaḥ stotrai stutaḥ svāṃ prakṛtiṃ sa lebhe  
tvayā sa coktaḥ kathayā janānāmadṛṣṭarūpaḥ pracariṣyasīti  dṛṣṭastvayā tatra mahāprabhāvaḥ prabhorvarātte punarutthitaśca  
tadadya bhoḥ kāla ihāsthi kiṃcinnihanyate yena vadasva tanme  tvaṃ yogivaryaḥ prabhurātmataṃtraḥ paropakārāttatanurmaheśa  
śaṃkara uvāca  na hanyate devavaraistu daityaissayakṣarakṣoragamānuṣaiśca  ye yogino dhyānaparāssadehā bhavaṃti te ghnaṃti sukhena kālam  
sanatkumāra uvāca  etacchrutvā tribhuvanaguroḥ prāha gaurī vihasya satyaṃ tvaṃ me vada kathamasau hanyate yena kālaḥ  śambhustāmāha sadyo hi makaravadane yogino ye kṣipaṃti kālavyālaṃ sakalamanaghāstacchṛṇuṣvaikacittā  
śaṅkara uvāca  paṃcabhūtātmako dehassadāyuktastu tadguṇaiḥ  utpādyate varārohe tadvilīno hi pārthivaḥ  
ākāśājjāyate vāyurvāyostejaśca jāyate  tejaso'mbu vinirddiṣṭaṃ tasmāddhi pṛthivī bhavet  
pṛthivyādīni bhūtāni gacchaṃti kramaśaḥ param  dharā paṃcaguṇā proktā hyāpaścaiva caturguṇāḥ  
triguṇaṃ ca tathā tejo vāyurdviguṇa eva ca  śabdaikaguṇamākāśaṃ pṛthivyādiṣu kīrtitam  
śabdassparśaśca rūpaṃ ca raso gandhaśca paṃcamaḥ  vijahāti guṇaṃ svaṃ svaṃ tadā bhūtaṃ vipadyate  
tadā guṇaṃ vigṛhṇāti prādurbhūtaṃ taducyate  evaṃ jānīhi deveśi paṃcabhūtāni tattvataḥ  
tasmāddhi yoginā nityaṃ svasvakāleṃ'śajā guṇāḥ  ciṃtanīyāḥ prayatnena devi kālajigīṣuṇā  
devyuvāca  kathaṃ jejīyyate kālo yogibhiryogavitprabho  dhyānena cātha mantreṇa tatsarvaṃ kathayasva me  
śaṅkara uvāca  śṛṇu devi pravakṣyāmi yogināṃ hitakāmyayā  parajñānaprakathanaṃ na deyaṃ yasya kasyacit  
śraddadhānāya dātavyaṃ bhaktiyuktāya dhīmate  anāstikāya śuddhāya dharmanityāya bhāmini  
suśvāsena suśayyāyāṃ yogaṃ yuṃjīta yogavit  dīpaṃ vināṃdhakāre tu prajāḥ supteṣu dhārayet  
tarjanyā pihitau karṇau pīḍayitvā muhūrttakam  tasmātsaṃśrūyate śabdastudanvahnisamudbhavaḥ  
sandhyāto bhuktamevaṃ hi cāvasannaṃ kṣaṇādapi  sarvarogānnihatyāśu jvaropadravakānbahūn  
yaścopalakṣayennityairākāraṃ ghaṭikādvayam  jitvā mṛtyuṃ tathā kāmaṃ svecchayā paryyaṭediha  
sarvajñassarvadarśī ca sarvasiddhimavāpnuyāt  yathā nadati khe'bdo hi prāvṛḍadbhissusaṃyataḥ  
taṃ śrutvā mucyate yogī sadyaḥ saṃsārabandhanāt  tatassa yogibhirnnityaṃ sūkṣmātsūkṣmataro bhavet  
eṣa te kathito devi śabdabrahmavidhikramaḥ  palālamiva dhānyārthī tyajedbandhamaśeṣataḥ  
śabdabrahmatvidaṃ prāpya ye kecidanyakāṃkṣiṇaḥ  ghnaṃti te muṣṭinākāśaṃ kāmayaṃte kṣudhāṃ tṛṣām  
jñātvā paramidaṃ brahma sukhadaṃ muktikāraṇam  avāhyamakṣaraṃ caiva sarvopādhivivarjitam  
mohitāḥ kālapāśena mṛtyupāśavaśaṃgatāḥ  śabdabrahma na jānaṃti pāpinaste kubuddhayaḥ  
tāvadbhavaṃti saṃsāre yāvaddhāma na viṃdate  vidite tu pare tattve mucyate janmabandhanāt  
nidrālasyaṃ mahā vighnaṃ jitvā śatruṃ prayatnataḥ  sukhāsane sthito nityaṃ śabdabrahmābhyasanniti  
śatavṛddhaḥ pumāṃllabdhvā yāvadāyussamabhyaset  mṛtyuñjayavapustambha ārogyaṃ vāyuvarddhanam  
pratyayo dṛśyate vṛddhe kiṃ punastaruṇe jane  na coṃkāro na mantropi naiva bījaṃ na cākṣaram  
anāhatamanuccāryyaṃ śabdabrahma śivaṃ param  dhyāyante devi satataṃ sudhiyā yatnataḥ priye  
tasmācchabdā nava proktāḥ prāṇavidbhistu lakṣitāḥ  tānpravakṣyāmi yatnena nādasiddhimanukramāt  
ghoṣaṃ  kāṃsyaṃ  tathā śṛṃgaṃ  ghaṇṭāṃ  vīṇā  divaṃśajān  
dundubhiṃ  śaṃkhaśabdaṃ  tu navamaṃ meghagarjitam   
nava śabdānparityajya tuṃkāraṃ tu samabhyaset  dhyāyannevaṃ sadā yogī puṇyaiḥ pāpairna lipyate  
na śṛṇoti yadā śṛṇvanyogābhyāsena devike  mriyatebhyasamānastu yogī tiṣṭheddivāniśam  
tasmādutpadyate śabdo mṛ tsaptabhirdinaiḥ  sa vai navavidho devi taṃ bravīmi yathārthataḥ  prathamaṃ nadate ghoṣamātmaśuddhikaraṃ param  sarvavyādhiharaṃ nādaṃ vaśyākarṣaṇamuttamam  
dvitīyaṃ nādate kāṃsyastambhayetprāṇināṃ gatim  viṣabhūtagrahānsarvānbadhnīyānnātra saṃśayaḥ  
tṛtīyaṃ nādate śṛṃgamabhicāri niyojayet  vidviḍuccāṭane śatrormāraṇe ca prayojayet  
ghaṃṭānādaṃ caturtha tu vadate parameśvaraḥ  ākarṣassarvadevānāṃ kiṃ punarmānuṣā bhuvi  
yakṣagandharvakanyāśca tasyākṛṣṭā dadaṃti hi  yathepsitāṃ mahāsiddhiṃ yogine kāmato'pi vā  
vīṇā tu paṃcamo nādaḥ śrūyate yogibhissadā  tasmādutpadyate devi dūrādarśanameva hi  
dhyāyato vaṃśanādaṃ tu sarvatattvaṃ prajāyate  dundubhiṃ dhyāyamānastu jarāmṛtyuvivarjitaḥ  
śaṃkhaśabdena deveśi kāmarūpaṃ prapadyate  yogino meghanādena na vipatsaṃgamo bhavet  
yaścaikamanasā nityaṃ tuṃkāraṃ brahmarūpiṇam  kimasādhyaṃ na tasyāpi yathāmati varānane  
sarvajñassarvadarśī ca kāmarūpī vrajatyasau  na vikāraiḥ prayujyeta śiva eva na saṃśayaḥ  
etatte parameśāni śabdabrahmasvarūpakam  navadhā sarvamākhyātaṃ kiṃ bhūyaḥ śrotumicchasi  
iti śrīśivamahāpurāṇe pañcamyāmumāsaṃhitāyāṃ kālavaṃcanavarṇanaṃ nāma ṣaḍviṃśo'dhyāyaḥ  
devyuvāca  vāyostu padamāpnoti yogākāśasamudbhavam  tanme sarvaṃ samācakṣva prasannastvaṃ yadi prabho  
 śaṃkara uvāca  purā me sarvamākhyātaṃ yogināṃ hitakāmyayā  kālaṃ jigāya yassamyagvāyorliṃgaṃ yathā bhavet  
tena jñātvā dinaṃ yogī prāṇāyāmaparaḥ sthitaḥ  sa jayatyāgataṃ kālaṃ māsārddhenaiva suṃdari  
hṛtstho vāyussadā vahnerdīpakasso'nupāvakaḥ  sa bāhyābhyaṃtaro vyāpī vāyussarvagato mahān  
jñānavijñānamutsāhaḥ sarvaṃ vāyoḥ pravartate  yeneha nirjito vāyustena sarvamidaṃ jagat  
dhāraṇāyāṃ sadā tiṣṭhejjarāmṛtyujighāṃsayā  yogī yogarataḥ samyagdhāraṇādhyānatatparaḥ  
lohakāro yathā bhastrāmāpūryya mukhato mune  sādhayedvāyunā karma tadvadyogī samabhyaset  
devassahasrake netrapādahastasahasrakaḥ  graṃthīnhi sarvamāvṛtya so'gre tiṣṭheddaśāṃgulam  
gāyatrīṃ śirasā sārddhaṃ japedvyāhṛtipūrvikām  trivāramāyataprāṇāḥ prāṇāyāmassa ucyate  
gatāgatā nivartaṃte candrasūryādayo grahāḥ  adyāpi na nivartaṃte yogadhyānaparāyaṇāḥ  
śatamabdaṃ tapastaptvā kuśāgrāpaḥ pibeddvijaḥ  tadāpnoti phalaṃ devi viprāṇāṃ dhāraṇaikayā  
yo dvijaḥ kalyamutthāya prāṇāyāmaikamācaret  sarvaṃ pāpaṃ nihaṃtyāśu brahmalokaṃ sa gacchati  
yo'taṃdritassadaikāṃte praṇāyāmaparo bhavet  jarāṃ mṛtyuṃ vinirjitya vāyugaḥ khecarīti saḥ  
siddhasya bhajate rūpaṃ kāṃtiṃ medhāṃ parākramam  śauryaṃ vāyusamo gatyā saukhyaṃ ślāghyaṃ paraṃ sukham  
etatkathitamaśeṣaṃ vāyossiddhiṃ yadāpnute yogī  yattejaso'pi labhate tatte vakṣyāmi deveśi  
sthitvā sukhāsane sve śete janavacanahīne tu  śaśiraviyutayā tejaḥ prakāśayanmadhyame deśe  
vahnigataṃ bhrūmadhye prakāśate yastvataṃdrito yogī  dīpahīnadhvāṃta paśyennyūnamasaṃśayaṃ loke  
netre karaśākhābhiḥ kiṃcitsaṃpīḍya yatnato yogī  tāraṃ paśyandhyāyenmuhūrtamarddhaṃ tamekabhāvo'pi  
tatastu tamasi dhyāyanpaśyate jyotiraiśvaram  śvetaṃ raktaṃ tathā pītaṃ kṛṣṇamindradhanuṣprabham  
bhuvormadhye lalāṭasthaṃ bālārkasamatejasam  taṃ viditvā tu kāmāṃgī krīḍate kāmarūpadhṛk  
kāraṇapraśamāveśaṃ parakāyapraveśanam  aṇimādiguṇāvāptirmanasā cāvalokanam  
dūraśravaṇa vijñānamadṛśyaṃ bahurūpadhṛk  satatābhyāsayogena khecaratvaṃ prajāyate  
śrutādhyayanasaṃpannā nānāśāstraviśāradāḥ  jñānino'pi vimuhyaṃte pūrvakarmavaśānugāḥ  
paśyaṃto'pi na paśyaṃti śṛṇvānā badhirā yathā  yathāṃdhā mānuṣā loke mūḍhāḥ pāpavimohitāḥ  
vedāhametaṃ puruṣaṃ mahāṃtamādityavarṇaṃ tamasaḥ parastāt  tameva viditvātimṛtyumeti nānyaḥ paṃthā vidyate prāyaṇāyaḥ  
eṣa te kathitaḥ samyaktejaso vidhiruttamaḥ  kālaṃ jitvā yathā yogī cāmaratvaṃ prapadyate  
punaḥ parataraṃ vakṣye yathā mṛtyurna jāyate  sāvadhānatayā devi śṛṇuṣvaikāgramānasā  
turīyā devi bhūtānāṃ yogināṃ dhyānināṃ tathā  sukhāsane yathāsthānaṃ yogī niyatamānasaḥ  
samunnataśarīro'pi sa baddhvā karasaṃpuṭam  cañcvākāreṇa vaktreṇa pibanvāyuṃ śanaiśśanaiḥ  
prasravaṃti kṣaṇādāpastālusthā jīvadāyikāḥ  tā jighredvāyunādāyāmṛtaṃ tacchītalaṃ jalam  
pibannanudinaṃ yogī na mṛtyuvaśago bhavet  divyakāyo mahātejāḥ pipāsā kṣudvivarjitaḥ  
balena nāgasturago javena dṛṣṭyā suparṇassuśrutistu dūrāt  ākuṃcitākuṃḍalikṛṣṇakeśo gaṃdharvavidyādharatulyavarṇaḥ  
jīvennaro varṣaśataṃ surāṇāṃ sumedhasā vākpatinā samatvam  evaṃ caran khecaratāṃ prayāti yatheṣṭacārī sukhitassadaiva  
punaranyatpravakṣṇami vidhānaṃ yatsurairapi  gopitaṃ tu prayatnena tacchṛṇuṣva varānane  
samākuṃcyābhyasedyogī rasanāṃ tālukaṃ prati  kiṃcitkālāṃtareṇaiva kramātprāpnoti laṃbikām  
tataḥ prasravate sā tu saṃspṛṣṭā śītalāṃ sudhām  pibanneva sadā yogī so'maratvaṃ hi gacchati  
rephāgraṃ laṃbakāgraṃ karatalaghaṭanaṃ śubhrapadmasya bindostenākṛṣṭā sudheyaṃ patati parapade devatānaṃdakārī  sāraṃ saṃsāratāraṃ kṛtakaluṣataraṃ kālatāraṃ satāraṃ yenedaṃ plāvitāṃgaṃ sa bhavati na mṛtaḥ kṣutpipāsāvihīnaḥ  
ebhiryuktā caturbhiḥ kṣitidharatanaye yogibhirvai dharaiṣā dhairyyānnityaṃ kuto'ntaṃ sakalamapi jagadyatsukhaprāpaṇāya  svapne dehī vidhatte sakalamapi sadā mānayanyacca duḥkhaṃ svarge hyevaṃ dharitryāḥ prabhavati ca tato vā sa kiñciccaturṇām  
tasmānmaṃtraistapobhirvrataniyamayutairauṣadhairyogayuktā dhātrī raktā manuṣyairnayavinayayutairdharmavidbhiḥ krameṇa  bhūtānāmādi devo na hi bhavati calaḥ saṃyuto vai caturṇāṃ tasmādevaṃ pravakṣye vidhimanugaditaṃ chāyikaṃ yacchivākhyam  
iti śrīśivamahāpurāṇe pañcamyāmumāsaṃhitāyāṃ kālavaṃcanaśivaprāptivarṇanaṃ nāma saptaviṃśo'dhyāyaḥ  
devyuvāca  devadeva mahādeva kathitaṃ kālavaṃcanam  śabdabrahmasvarūpaṃ ca yogalakṣaṇamuttamam  
kathitaṃ te samāsenacchāyikaṃ jñānamuttamam  vistareṇa samākhyāhi yogināṃ hitakāmyayā  
 śaṃkara uvāca  śṛṇu devi pravakṣyāmicchāyāpuruṣalakṣaṇam  yajjñātvā puruṣaḥ samyaksarvapāpaiḥ pramucyate  
sūryyaṃ hi pṛṣṭhataḥ kṛtvā somaṃ vā varavarṇini  śuklāmbaradharassragvī gaṃdhadhūpādivāsitaḥ  
saṃsmarenme mahāmaṃtraṃ sarvakāmaphalapradam  navātmakaṃ piṃḍabhūtaṃ svāṃ chāyāṃ saṃnirīkṣayet  
dṛṣṭvā tāṃ punarākāśe śvetavarṇasvarūpiṇīm  sa paśyatyekabhāvastu śivaṃ paramakāraṇam  
brahmaprāptirbhavettasya kālavidbhiritīritam  brahmahatyādikaiḥ pāpairmucyate nātra saṃśayaḥ  
śirohīnaṃ yadā paśyetṣaḍbhirmāsairbhavetkṣayaḥ  samastaṃ vāṅmayaṃ tasya yoginastu yathā tathā  
śukle dharmaṃ vijānīyātkṛṣṇe pāpaṃ vinirdiśet  rakte baṃdhaṃ vijānīyātpīte vidviṣamādiśet  
vivāho baṃdhunāśassyāddvituṃḍe caiva kṣudbhayam  vikaṭau naśyate bhāryyā vijaṃghe dhanameva hi  
pādābhāve videśassyādityetatkathitaṃ mayā  tadvicāryyaṃ prayattnena puruṣeṇa maheśvari  
samyaktaṃ puruṣaṃ dṛṣṭvā saṃniveśyātmanātmani  japennavātmakaṃ maṃtraṃ hṛdayaṃ me maheśvari  
vatsare vigate maṃtrī tannāsti yanna sādhayet  aṇimādiguṇānaṣṭau khecaratvaṃ prapadyate  
punaranyatpravakṣyāmi śaktiṃ jñātuṃ durāsadām  pratyakṣaṃ dṛśyate loke jñānināmagrataḥ sthitam  
ajñeyā likhyate loke yā sarpīkṛtakuṇḍalī  sā mātrā yānasaṃsthāpi dṛśyate na ca paṭhyate  
brahmāṇḍamūrdhnigā yā ca stutā vedaistu nityaśaḥ  jananī sarvavidyānāṃ guptavidyeti gīyate  
khecarā sā vinirdiṣṭā sarvaprāṇiṣu saṃsthitā  dṛśyādṛśyācalā nityā vyaktāvyaktā sanātanī  
avarṇā varṇasaṃyuktā procyate biṃdumālinī  tāṃ paśyansarvadā yogī kṛtakṛtyo'bhijāyate  
sarvatīrthakṛtasnānādbhaveddānasya yatphalam  sarvayajñaphalaṃ yacca mālinyā darśanāttadā  
prāpnotyatra na saṃdehassatyaṃ vai kathitaṃ mayā  sarvatīrtheṣu yatsnātvā dattvā dānāni sarvaśaḥ  
sarveṣāṃ devi yajñānāṃ yatphalaṃ tallabhetpumān  kiṃ bahūktyā maheśāni sarvānkāmānsamaśnute  
tasmājjñānaṃ yathāyogamabhyasetsatataṃ budhaḥ  abhyāsājjāyate siddhiryogo'bhyāsātpravardhate  
saṃvittirlabhyate'bhyāsādabhyāsānmokṣamaśnute  abhyāsassatataṃ kāryo dhīmatā mokṣakāraṇam  
ityetatkathitaṃ devi bhuktimuktiphalapradam  kimanyatpṛcchyate tattvaṃ vada satyaṃ bravīmi te  
sūta uvāca  iti śrutvā brahmaputravacanaṃ paramārthadam  prasanno'bhūdati vyāsaḥ pārāśaryyo munīśvarāḥ  
sanatkumāraṃ sarvajñaṃ brahmaputraṃ kṛpānidhim  vyāsaḥ paramasaṃtuṣṭaḥ praṇanāma muhurmuhuḥṣa  
tatastuṣṭāva taṃ vyāsaḥ kāleyassa munīśvaraḥ  sanatkumāraṃ munayaḥ suravijñānasāgaram  
vyāsa uvāca  kṛtārtho'haṃ muniśreṣṭha brahmatvaṃ me tvayā kṛtam  namaste'stu namaste'tu dhanyastvaṃ brahmavittamaḥ  
sūta uvāca  iti stutvā sa kāleyo brahmaputraṃ mahāmunim  tūṣṇīṃ babhūva suprītaḥ paramānaṃdanirbharaḥ  
brahmaputrastamāmaṃtrya pūjitastena śaunakaḥ  yayau svadhāma suprīto vyāso'pi prītamānasaḥ  
iti me varṇito viprāḥ sukhadaḥ paramārthayuk  sanatkumārakāleyasaṃvādo jñānavarddhanaḥ  
iti śrīśivamahāpurāṇe pañcamyāmumāsaṃhitāyāṃ chāyāpuruṣadarśanavarṇanaṃ nāmāṣṭāviṃśo'dhyāyaḥ  
śaunaka uvāca  śrutaṃ me mahadākhyānaṃ yattvayā parikīrtitam  sanatkumārakāleyasaṃvādaṃ paramārthadam  
atohaṃ śrotumicchāmi yathā sargastu brahmaṇaḥ  samutpannaṃ tu me brūhi yathā vyāsācca te śrutam  
sūta uvāca  mune śṛṇu kathāṃ divyāṃ sarvapāpapraṇāśinīm  kathyamānāṃ mayā citrāṃ bahvarthāṃ śrutavistarām  
yaścaināṃ pāṭhayettāṃ ca śṛṇuyādvā'pyabhīkṣṇaśaḥ  svavaṃśadhāraṇaṃ kṛtvā svargaloke mahīyate  
pradhānaṃ puruṣo yattannityaṃ sadasadātmakam  pradhānapuruṣo bhūtvā nirmame lokabhāvanaḥ  
sraṣṭāraṃ sarvabhūtānāṃ nārāyaṇaparāyaṇam  taṃ vai viddhi muniśreṣṭha brahmāṇamamitaujasam  
yasmādakalpayatkalpāntamagrāśśucayo yataḥ  bhavaṃti muniśārdūla namastasmai svayambhuve  
tasmai hiraṇyagarbhāya puruṣāyeśvarāya ca  namaskṛtya pravakṣyāmi bhūyaḥ sargamanuttamam  
brahmā sraṣṭā hariḥ pātā saṃhartā ca maheśvaraḥ  tasya sargasya nānyo'sti kāle kāle tathā gate  
so'pi svayaṃbhūrbhagavānsisṛkṣurvividhāḥ prajāḥ  apa eva sasarjādau tāsu vīryamavāsṛjat  
āpo nārā iti proktā āpo vai narasūnavaḥ  ayanaṃ tasya tāḥ pūrvaṃ tena nārāyaṇaḥ smṛtaḥ  
hiraṇyavarṇamabhavattadaṃḍamudakeśayam  tatra jajñe svayaṃ brahmā svayaṃbhūriti viśrutaḥ  
hiraṇyagarbho bhagavānuṣitvā parivatsaram  tadaṃḍamakaroddvaidhaṃ divaṃ bhūmi ca nirmame  
adho'thorddhvaṃ prayuktāni bhuvanāni caturddaśa  tayośśakalayormadhya ākāśamamṛjatprabhuḥ  
apsu pāriplavāṃ pṛthvīṃ diśaśca daśadhā divi  tatra kāle mano vācaṃ kāmakrodhāvatho ratim  
marīcimatryaṃgirasau pulastyaṃ pulahaṃ kratuma  vasiṣṭhaṃ tu mahatejāsso'sṛjatsapta mānasān  
sapta bahmāṇa ityete purāṇe niścayaṃ gatāḥ  tato'sṛjatpunarbrahmā rudrānkrodhasamudbhavān  
sanatkumāraṃ ca ṛṣiṃ sarveṣāmapi pūrvajam  sapta caite prajāyaṃte paścādrudrāśca sarvataḥ  
atassanatkumārastu tejassaṃkṣipya tiṣṭhati  teṣāṃ saptamahāvaṃśā divyā devarṣipūjitāḥ  
prajāyante kriyāvanto maharṣibhiralaṃkṛtāḥ  vidyuto'śani meghāṃśca rohitendradhanūṃṣi ca  
payāṃsi ca sasarjādau parjanyaṃ ca sasarja ha  ṛco yajūṃṣi sāmāni nirmame yajñasiddhaye  
pūjyāṃstairayajandevānityevamanuśuśruma  mukhāddevānajanayatpitṝṃścaivātha vakṣasaḥ  prajanācca manuṣyānvai jaghanānnirmame'surān  
uccāvacāni bhūtāni gātrebhyastasya jajñire  āpavasya prajāsargaṃ sṛjato hi prajāpateḥ  
sṛjyamānāḥ prajāścaiva nāvarddhanta yadā tadā  dvidhā kṛtvātmano dehaṃ strī caiva puruṣo'bhavat  
sasṛje'tha prajāssarvā mahimnā vyāpya viśvataḥ  virājamasṛjadviṣṇussa sṛṣṭaḥ puruṣo virāṭ  
dvitīyaṃ taṃ manuṃ viddhi manorantarameva ca  sa vairājaḥ prajāssarvāssasarja puruṣaḥ prabhuḥ  
nārāyaṇavisargasya prajāstasyāpyayonijaḥ  āyuṣmānkīrtimāndhanyaḥ prajāvāṃścābhavattataḥ  
ityevamādisargaste varṇito munisattama  ādisargaṃ viditvaivaṃ yatheṣṭāṃ prāpnuyādgatim  
iti śrīśivamahāpurāṇe pañcamyāmumāsaṃhitāyāmādisargavarṇanaṃ nāma ekonatriṃśo'dhyāyaḥ  
sūta uvāca  saṃsṛṣṭāsu prajāsveva āpavo'tha prajāpratiḥ  lebhe vai puruṣaḥ patnīṃ śatarūpāmayo nijām  
āpavasya mahimnā tu divamāvṛtya tiṣṭhataḥ  dharmeṇaiva mahātmā sa śatarūpāpyajāyata  
sā tu varṣaśataṃ taptvā tapaḥ paramaduścaram  bhartāraṃ dīptatapasaṃ puruṣaṃ pratyapadyata  
sa vai svāyaṃbhuvo jajñe puruṣo manurucyate  tasyaikasaptatiyugaṃ manvaṃtaramihocyate  
vairājātpuruṣādvīrā śatarūpā vyajāyata  priyavratottānapādau vīrakāyāmajāyatām  
kāmyā nāma mahābhāgā kardamasya prajāpateḥ  kāmyāputrāstrayastvāsansamrāṭsākṣiraviṭprabhuḥ  
uttānapādo'janayatputrāñchakrasamānprabhuḥ  dhruvaṃ ca tanayaṃ divyamātmānaṃdasuvarcasam  
dharmasya kanyā suśroṇī sunītirnāma viśrutā  utpannā cāpi dharmmeṇa dhuvasya jananī tathā  
dhruvo varṣasahasrāṇi trīṇi divyāni kānane  tapastepe sa bālastu prārthayansthānamavyayam  
tasmai brahmā dadau prītassthānamātmasamaṃ prabhuḥ  acalaṃ caiva puratassaptarṣīṇāṃ prajāpatiḥ  
tasmātpuṣṭiśca dhānyaśca dhruvātputrau vyajāyatām  puṣṭirevaṃ samutthāyāḥ pañcaputrānakalmaṣān  
ripuṃ ripuṃjayaṃ vipraṃ vṛkalaṃ vṛṣatejasam  riporevaṃ ca mahiṣī cākṣuṣaṃ sarvatodiśam  
ajījanatpuṣkariṇyāṃ varuṇaṃ cākṣuṣo manuḥ  manorajāyanta daśa naḍvalāyāṃ mahaujasaḥ  
kanyāyāṃ hi muniśreṣṭha vaiśyajanma prajāyateḥ  pururmāsaḥ śatadyumnastapasvī satyavitkaviḥ  
agniṣṭomo'tirātraścātimanyussuyaśā daśa  pūrorajanayatputrānṣaḍāgneyī mahāprabhān  
aṅgaṃ sumanasaṃ khyātiṃ sṛtimaṃgirasaṃ gayam  aṅgātsunīthā bhāryyā vai venamekamasūyata  
apacāreṇa venasya kopasteṣāṃ mahānabhūt  huṃkāreṇaiva taṃ jaghnurmunayo dharmatatparāḥ  
atha prajārthamṛṣayaḥ prārthitāśca sunīthayā  sārasvatāstadā tasya mamaṃthurdakṣiṇaṃ karam  
venasya pāṇau mathite saṃbabhūva tataḥ pṛthuḥ  sa dhanvī kavacī jātastejasādityasannibhaḥ  
avatārasya viṣṇorhi prajāpālanahe tave  dharmasaṃrakṣaṇārthāya duṣṭānāṃ daṃḍahetave  
pṛthurvainyastadā pṛdhvīmarakṣatkṣatrapūrvajaḥ  rājasūyābhiṣiktānāmādyassa vasudhāpatiḥ  
tasmāccaiva samutpannau nipuṇau sūtamāgadhau  teneyaṃ gaurmuniśreṣṭha dugdhā sarvahitāya vai  
sarveṣāṃ vṛttidaścābhūddevarṣisura rakṣasām  manuṣyāṇāṃ viśeṣeṇa śatayajñakaro nṛpaḥ  
pṛthoḥ putrau tu jajñāte dharmajñau bhuvi pārthivau  vijitāśvaśca haryakṣo mahāvīrau suviśrutau  
śikhaṃḍinī cājanayatputraṃ prācīnabarhiṣam  prācīnāgrāḥ kuśāstasya pṛthivītalacāriṇaḥ  
samudratanayā tena dharmatassuvivāhitā  reje'dhikataraṃ rājā kṛtadāro mahāprabhuḥ  
samudratanayāyāstu daśa prācīnabarhiṣaḥ  babhūvustanayā divyā bahuyajñakarasya vai  
sarve prācetasā nāmnā dhanurvedasya pāragāḥ  apṛthagdharmācaraṇāste'tapyaṃta mahattapaḥ  
daśavarṣasahasrāṇi samudrasalileśayāḥ  rudragītaṃ japaṃtaśca śivadhyānaparāyaṇāḥ  
tapaścaratsu pṛthivyāmabhavaṃśca mahīruhāḥ  arakṣyamāṇāyāṃ pṛthvyāṃ babhūvātha prajākṣayaḥ  
tāndṛṣṭvā tu nivṛttāste tapaso labdhasadvarāḥ  cukrudhurmuniśārdūla dagdhukāmā stapobalāḥ  
prācetasā mukhebhyaste prāsṛjannagnimārutau  vṛkṣānunmūlya vāyustānadahaddhavyavāhanaḥ  
vṛkṣakṣayaṃ tato dṛṣṭvā kiṃciccheṣeṣu śākhiṣu  upagamyābravīdetānrājā somaḥ pratāpavān  
soma uvāca  kopaṃ yacchata rājānassarve prācīnabarhiṣaḥ  anubhūtānukanyeyaṃ vṛkṣāṇāṃ varavarṇinī  
bhaviṣyaṃ jānatā sā tu dhṛtā garbheṇa vai mayā  bhāryyā vo'stu mahābhāgāssomavaṃśavivarddhinī  
asyāmutpatsyate vidvāndakṣo nāma prajāpatiḥ  sṛṣṭikartā mahātejā brahmaputraḥ purātanaḥ  
yuṣmākaṃ tejasārddhena mama cānena tejasā  brahmatejomayo bhūpaḥ prajā saṃvarddhayiṣyati  
tatassomasya vacanājjagṛhuste pracetasaḥ  bhāryyāṃ dharmeṇa tāṃ prītyā vṛkṣajāṃ varavarṇinīm  
tebhyastasyāstu saṃjajñe dakṣo nāma prajāpatiḥ  so'pi jajñe mahātejāssomasyāṃśena vai mune  
acarāṃśca carāṃścaiva dvipado'tha catuṣpadaḥ  saṃsṛjya manasā dakṣo maithunīṃ sṛṣṭimārabhat  
vīraṇasya sutāṃ nāmnā vīraṇīṃ sa prajāpateḥ  upayeme suvidhinā sudharmeṇa pativratām  
haryyaśvānayutaṃ tasyāṃ sutānpuṇyānajījanat  te viraktā babhūvuśca nāradasyopadeśataḥ  
tacchutvā sa punardakṣassubalāśvānajījanat  nāmatastanayāṃstasyāṃ sahasraparisaṃkhyayā  
te'pi bhrātṛpathā yātāstanmunerupadeśataḥ  nāgamanpitṛsānnidhyaṃ viraktā bhikṣumārgiṇaḥ  
tacchrutvā śāpamākruddho munaye dussahaṃ dadau  kutracinna labhasveti saṃsthitiṃ kalahapriya  
sāṃtvito'tha vidhātrā hi sa paścādasṛjatstriyaḥ  mahājvālāsvarūpeṇa guṇaiścāpi munīśvaraḥ  
dadau sa daśa dharmāya kaśyapāya trayodaśa  dve caivaṃ brahmaputrāya dve caivāṅgirase tadā  
dve kṛśāśvāya viduṣe munaye munisattama  śiṣṭāssomāya dakṣo'pi nakṣatrākhyā dadau prabhuḥ  
tābhyo dakṣasya putrībhyo jātā devāsurādayaḥ  bahavastanayā khyātāstaissarvaiḥ pūritaṃ jagat  
tataḥ prabhṛti viprendra prajā maithunasaṃbhavāḥ  saṃkalpāddarśanātsparśātpūrveṣāṃ sṛṣṭirucyate  
 śaunaka uvāca  aṃguṣṭhādbrahmaṇo jajñe dakṣaścoktastvayā purā  kathaṃ prācetasatvaṃ hi punarlebhe mahātapāḥ  
etaṃ me saṃśayaṃ sūta pratyākhyātuṃ tvamarhasi  citrametatsa somasya kathaṃ śvaśuratāṃ gataḥ  
 sūta uvāca  utpattiśca nirodhaśca nityaṃ bhūteṣu vartate  kalpekalpe bhavaṃtyete sarve dakṣādayo mune  
imāṃ visṛṣṭiṃ dakṣasya yo vidyātsacarācarām  prajāvānāyuṣā pūrṇassvargaloke mahīyate  
iti śrīśivamahāpurāṇe pañcamyāmumāsaṃhitāyāṃ sargavarṇanaṃ nāma triṃśo'dhyāyaḥ  
śaunaka uvāca  devānāṃ dānavānāṃ ca gandharvoragarakṣasām  sṛṣṭiṃ tu vistareṇemāṃ sūtaputra vadāśu me  
sūta uvāca  yadā na vavṛdhe sā tu vīraṇasya prajāpatiḥ  sutāṃ sutapasā yuktāmāhvayatsargakāraṇāt  
sa maithunena dharmeṇa sasarja vividhāḥ prajāḥ  tāḥ śṛṇu tvaṃ mahāprājña kathayāmi samāsataḥ  
tasyāṃ putrasahasrāṇi vīriṇyāṃ paṃca vīryavān  āśritya janayāmāsa dakṣa eva prajāpatiḥ  
etānsṛṣṭāṃstu tāndṛṣṭvā nāradaḥ prāha vai muniḥ  sarvaṃ sa tu samutpanno nāradaḥ parameṣṭhinaḥ  
śrutavānvā kaśyapādvai puṃsāṃ sṛṣṭirbhaviṣyati  dakṣasyeva duhitṛṣu tasmāttānabravīttu saḥ  
ajānataḥ kathaṃ sṛṣṭiṃ bāliśā vai kariṣyatha  diśaṃ kāṃcidajānaṃtastasmādvijñāya tāṃ bhuvam  
ityuktāḥ prayayussarve āśāṃ vijñātumojasā  tadaṃtaṃ na hi saṃprāpya na nivṛttāḥ piturgṛham  
tajjñātvā janayāmāsa punaḥ paṃcaśatānsutān  tānuvāca punasso'pi nāradassarvadarśanaḥ  
nārada uvāca  bhuvo mānamajānaṃtaḥ kathaṃ sṛṣṭiṃ kariṣyatha  sarve hi bāliśāḥ kiṃ hi sṛṣṭikartuṃ samudyatāḥ  
sūta uvāca  te'pi tadvacanaṃ śrutvā niryātāssarvatodiśam  subalāśvā dakṣasutā haryaśvā iva te purā  
anaṃtaṃ puṣkaraṃ prāpya gatāste'pi parābhavam  adyāpi na nivartaṃte samudrebhya ivāpagāḥ  
tadāprabhṛti vai bhrātā bhrāturanveṣaṇe rataḥ  prayāto naśyati mune tanna kāryyaṃ vipaścitā  
tāṃścāpi naṣṭānvijñāya putrāndakṣaḥ prajāpatiḥ  sa ca krodhā ddadau śāpaṃ nāradāya mahātmane  
kutracinna labhasveti saṃsthitiṃ kalahapriya  tava sānnidhyato loke bhavecca kalahassadā  
sāṃtvito'tha vidhātrā hi sa dakṣastu prajāpatiḥ  kanyāḥ ṣaṣṭyasṛjatpaścādvīriṇyāmiti naḥ śrutam  
dadau sa daśa dharmāya kaśyapāya trayodaśa  saptaviṃśati somāya catasro'riṣṭanemine  
dve caivaṃ brahmaputrāya dve caivāṅgirase tadā  dve kṛśāśvāya viduṣe tāsāṃ nāmāni me śṛṇu  
aruṃdhatī vasuryyāmirlambā bhānurmarutvatī  saṃkalpā ca muhūrtā ca saṃdhyā viśvā ca vai mune  
dharmapatnyo mune tvetāstāsvapatyāni me śṛṇu  viśvedevāstu viśvāyāssādhyānsādhyā vyajāyata  
marutvatyāṃ marutvaṃto vasostu vasavastathā  bhānostu bhānavassarve muhūrtāyāṃ muhūrtajāḥ  
lambāyāścaiva ghoṣo'tha nāgavīthī ca yāmijā  pṛthivī viṣamastasyāmarundhatyāmajāyata  
saṃkalpāyāstu satyātmā jajñe saṃkalpa eva hi  ayādayā vasoḥ putrā aṣṭau tāñchṛṇu śaunaka  
ayo dhuvaśca somaśca dharaścaivānilo'nalaḥ  pratyūṣaśca prabhāsaśca vasavā'ṣṭā ca nāmataḥ  
ayasya putro vaitaṇḍaḥ śramaḥ śāṃto munistathā  dhruvasya putro bhagavānkālo lokabhāvanaḥ  
somasya bhagavānvarcā varcasvī yena jāyate  dharasya putro draviṇo hutahavyavahastathā  
manoharāyāśśiśiraḥ prāṇo'tha ramaṇastathā  anilasya śivā bhāryyā yasyāḥ putrāḥ purojavaḥ  
avijñātagatiścaiva dvau putrāvanilasya tu  agniputraḥ kumārastu śarastambe śriyāvṛte  
tasya śākho viśākhaśca naigameyaśca pṛṣṭhataḥ  apatyaṃ kṛttikānāṃ tu kārtikeya iti smṛtaḥ  
pratyūṣasya tvabhūtputra ṛṣirnāmnā tu devalaḥ  dvau putrau devalasyāpi prajāvantau manīṣiṇau  
bṛhaspate tu bhaginī varastrī brahmacāriṇī  yogasiddhā jagatkṛtsnaṃ samaṃtādvyacarattadā  
prabhāsasya tu sā bhāryyā vasūnāmaṣṭamasya ca  viśvakarmā mahābhāga tasya jajñe prajāpatiḥ  
kartā śilpasahasrāṇāṃ tridaśānāṃ ca vārddhakiḥ  bhūṣaṇānāṃ ca sarveṣāṃ kartā śilpavatāṃ varaḥ  
yassarvāsāṃ vimānāni devatānāṃ cakāra ha  manuṣyāścopajīvanti yasya śilpaṃ mahātmanaḥ  
matāṃtaramāha  raivato'jo bhavo bhīmo vāma ugro vṛṣākapiḥ  ajaikapādahirbudhnyo bahurūpo mahāniti  
sarūpāyāṃ prasūtasya striyāṃ rudraśca koṭiśaḥ  tatraikādaśamukhyāstu tannāmāni mune śṛṇu  
ajaikapādahirbudhnyastvaṣṭā rudraśca vīryavān  haraśca bahurūpaśca tryambakaścāparājitaḥ  
vṛṣākapiśca śambhuśca kapardī raivatastathā  ekādaśaite kathitā rudrāstribhuvaneśvarāḥ  
śataṃ tvevaṃ samākhyātaṃ rudrāṇāmamitaujasām  śṛṇu kaśyapapatnīnāṃ nāmāni munisattama  
iti śrīśivamahāpurāṇe pañcamyāmumāsaṃhitāyāṃ sargavarṇanaṃ nāmaika'triṃśodhyāyaḥ  
sūta uvāca  aditirditiśca surasāriṣṭelā danureva ca  surabhirvinatā celā tāmrā krodhavaśā tathā  
kadūrmuniśca viprendra tāsvapatyāni me śṛṇu  pūrvamanvaṃtare śreṣṭhe dvādaśāsansurottamāḥ  
tuṣitā nāma te'nyonyamūcurvaivasvateṃtare  upasthite suyaśasaścākṣuṣasyāṃtare manoḥ  
hitāya sarvalokānāṃ samāgamya parasparam  āgacchatastu tānūcuraditiṃ ca praviśya vai  
manvaṃtare prasūyāmassatāṃ śreyo bhaviṣyati  evamuktāstu te sarve cākṣuṣasyāntare manoḥ  
mārīcātkaśyapājjātāste'dityāṃ dakṣakanyayā  tatra viṣṇuśca śakraśca jajñāte punareva hi  
aryamā caiva dhātā ca tvaṣṭā pūṣā tathaiva ca  vivasvānsavitā caiva mitrāvaruṇa eva ca  
aṃśo bhagaścātitejā ādityā dvādaśa smṛtāḥ  pūrvamāsanye tuṣitāssurāḥ  
puraiva tasyāṃtare tu ādityā dvādaśa smṛtāḥ  iti proktāni kramaśo'dityapatyāni śaunaka  
saptaviṃśati yāḥ proktāssomapatnyo'tha suvratāḥ  tāsāmapatyānyabhavandīptayo'mitatejasaḥ  
ariṣṭanemipatnīnāmapatyānīha ṣoḍaśa  bahuputrasya viduṣaścatasro yāssutāḥ smṛtāḥ  
kṛśāśvasya tu devarṣe devapraharaṇāḥ smṛtāḥ  bhārmyāyāmarciṣi mune dhūmrakeśastathaiva ca  
svadhā satī ca dve patnyau svadhā jyeṣṭhā satī parā  svadhāsūta pitṝnvedamatharvāṅgirasaṃ satī  
ete yugasahasrāṃte jāyaṃte punareva hi  sarvadevanikāyāśca trayastriṃśattu kāmajāḥ  
yathā sūryyasya nityaṃ hi udayāstamayāviha  evaṃ devānikāste ca saṃbhavaṃti yugeyuge  
dityāṃ babhūvatuḥ putrau kaśyapāditi naḥ śrutam  hiraṇyakaśipuścaiva hiraṇyākṣaśca vīryavān  
siṃhikā hyabhavatkanyā vipracitteḥ parigrahaḥ  hiraṇyakaśipoḥ putrāścatvāraḥ prathitaujasaḥ  
anuhrādaśca hrādaśca saṃhrādaścaiva vīryavān  prahrādaścānujastatra viṣṇubhaktivicāradhīḥ  
anuhrādasya sūryāyāṃ pulomā mahiṣastathā  hrādasya dhamanirbhāryāsūta vātāpimilvalam  
saṃhrādasya kṛtirbhāryāsūtaḥ paṃcajanaṃ tataḥ  virocanastu prāhrādirdevyāstasyābhavadbaliḥ  
baleḥ putraśataṃ tvāsīdaśanāyāṃ munīśvara  balirāsīnmahāśaivaḥ śivabhaktiparāyaṇaḥ  
dānaśīla udāraśca puṇyakīrti tapāḥ smṛtaḥ  tatputro bāṇanāmā yatso'ṣi śaivavarassudhīḥ  yassaṃtoṣya śivaṃ samyaggāṇapatyamavāpa ha  
sā kathā śrutapūrvā te bāṇasya hi mahātmanaḥ  kṛṣṇaṃ yassamare vīrassuprasannaṃ cakāra ha  
hiraṇyākṣasutāḥ paṃca paṃḍitāstu mahābalāḥ  kukuraḥ śakuniścaiva bhūtasaṃtāpanastathā  
mahānādaśca vikrāṃtaḥ kālanābhastathaiva ca  ityuktā ditiputrāśca danoḥ putrānmune śṛṇu  
abhavandanuputrāśca śataṃ tīvraparākramāḥ  ayomukhaśśaṃbaraśca kapolo vāmanastathā  
vaiśvānaraḥ pulomā ca vidrāvaṇamahāśirau  svarbhānurvṛṣaparvā ca vipracittiśca vīryavān  
ete sarve danoḥ putrāḥ kaśyapādanujajñire  eṣāṃ putrāñcchṛṇu mune prasaṃgādvacmi te'nagha  
svabhārnostu prabhā kanyā pulomnastu śacī sutā  upadānavī hayaśirā śarmmiṣṭhā vārṣaparvaṇī  
pulomā pulomikā caiva vaiśvānarasute ubhe  bahvapatye mahāvīryye mārīcestu parigrahaḥ  
tayoḥ putrasahasrāṇi ṣaṣṭirdānavanandanāḥ  marīcirjanayāmāsa mahatā tapasānvitaḥ  
paulomāḥ kālakhaṃjāśca dānavānāṃ mahābalā  avadhyā devatānāṃ ca hiraṇyapuravāsinaḥ  
pitāmahaprasādena ye hatāḥ savyasācinā  siṃhikāyāmathotpannā vipracittessutāstathā  
daityadānavasaṃyogājjātāstīvraparākramāḥ  saiṃhikeyā iti khyātāstrayodaśa mahābalāḥ  
rāhuḥ śalyo subalino balaścaiva mahābalaḥ  vātāpirnamuciścaivāthelvalaḥ svasṛpastathā  
ajiko narakaścaiva kālanābhastathaiva ca  śaramāṇaśśarakalpaśca ete vaṃśavivarddhanāḥ  
eṣāṃ putrāśca pautrāśca danuvaṃśavivarddhanāḥ  bahavaśca samudbhūtā vistaratvānna varṇitāḥ  
saṃhrādasya tu daiteyā nivātakavacāḥ kule  utpannā marutastasmiṃstapasā bhāvitātmanaḥ  
ṣaṇmukhādyā mahāsattvāstāmrāyāḥ parikīrtitāḥ  kākī śyenī ca bhāsī ca sugrīvī ca śukī tathā  
gṛddhrikāśvī hyulūkī ca tāmrā kanyāḥ prakīrtitāḥ  kākī kākānajanayadulūkī pratyulūkakān  
śyenī śyenāṃstathā bhāsī bhāsā ngṛddhī tu gṛdhrakān  śukī śukānajanayatsugrīvī śubhapakṣiṇaḥ  
aśvānuṣṭrāngardabhāṃśca tāmrā ca kaśyapapriyā  janayāmāsa cetyevaṃ tāmrāvaṃśāḥ prakīrtitāḥ  
vinatāyāśca putrau dvāvaruṇo garuḍastathā  suparṇaḥ patatāṃ śreṣṭho nāruṇassvena karmaṇā  
surasāyāssahasraṃ tu sarpāṇāmamitaujasām  anekaśirasāṃ teṣāṃ khecarāṇāṃ mahātmanām  
yeṣāṃ pradhānā rājānaḥ śeṣavāsukitakṣakāḥ  airāvato mahāpadmaḥ kaṃbalāśvatarāvubhau  
ailāputrastathā padmaḥ karkoṭakadhanaṃjayau  mahānīlamahākarṇau dhṛtarāṣṭro balāhakaḥ  
kuharaḥ puṣpadantaśca durmukhāssumukhastathā  bahuśaḥ khararomā ca pāṇirityevamādayaḥ  
gaṇāḥ krodhavaśāyāśca tasyāssarve ca daṃṣṭriṇaḥ  aṃḍajāḥ pakṣiṇo'bjāśca varāhyāḥ paśavo matāḥ  
anāyuṣāyāḥ putrāśca paṃcāśacca mahābalāḥ  abhavanbalavṛkṣau ca vikṣaro'tha bṛhaṃstathā  
śaśāṃstu janayāmāsa surarabhirmahiṣāṃstathā  ilā vṛkṣāṃllatā vallīstṛṇajātīstu sarvaśaḥ  
khaśā tu yakṣarakṣāṃsi munirapsarasastathā  ariṣṭāsūta sarpāṃśca prabhāvairmānavottamān  
ete kaśyapadāyādāḥ kīrtitāste munīśvara  yeṣāṃ putrāśca pautrāśca śataśo'tha sahasraśaḥ  
iti śrīśivamahāpurāṇe pañcamyā mumāsaṃhitāyāṃ kaśyapavaṃśavarṇanaṃ nāma dvātriṃśo'dhyāyaḥ  
sūta uvāca  eṣa manvantare tāta sargassvārociṣe smṛtaḥ  vaivasvate tu mahati vāruṇe vitate kratau  
juhvānasya brahmaṇo vai prajāsarga ihocyate  pūrvaṃ yānatha brahmarṣīnutpannānsapta mānasān  
putrānvai kalpayāmāsa svayameva pitāmahaḥ  teṣāṃ virodho devānāṃ dānavānāṃ mahānṛṣe  
diti vinaṣṭaputrā tu kaśyapaṃ samupasthitā  sa kaśyapaḥ prasannātmā samgayagārādhitastayā  
vareṇacchaṃdayāmāsa sā ca vavre varaṃ tadā  putramindravadhārthāya samarthamamitaujasam  
sa tasyai ca varaṃ prādātprārthitaṃ sumahātapāḥ  brahmacaryyādiniyamaṃ prāha caiva śataṃ samāḥ  
dhārayāmāsa garbhaṃ tu śucissā varavarṇinī  brahmacaryyādiniyamaṃ ditirdadhre tathaiva vai  
tatastvādhāya so'dityāṃ garbhaṃ taṃ śaṃsitavrataḥ  jagāma kaśyapastaptuṃ tapassaṃhṛṣṭamānasaḥ  
tasyāścaivāṃtaraṃ prepsusso'bhavatpākaśāsanaḥ  ūnavarṣe śate cāsyā dadarśāntarameva saḥ  
akṛtvā pādayoḥ śaucaṃ ditirarvākśirāstadā  nidrāmāhārayāmāsa bhāvino'rthasya gauravāt  
etasminnantare śakrastasyāḥ kukṣiṃ praviśya saḥ  vajrapāṇistu taṃ garbhaṃ saptadhā hi nyakṛntata  
sa pāṭyamāno garbho'tha vajreṇa praruroda ha  rudantaṃ saptadhaikaikaṃ mārodīriti tānpunaḥ  cakarta vajrapāṇistānneva mamrustathāpi te  
te tamūcuḥ pātyamānāssarve prāṃjalayo mune  no jighāṃsasi kiṃ śakra bhrātaro marutastava  
iṃdreṇa svīkṛtāste hi bhrātṛtve sarva eva ca  tatyajurddaityabhāvaṃ te viprarṣe śaṃkarecchayā  
maruto nāma te devā babhūvustu mahābalāḥ  khagā ekonapaṃcāśatsahāyā vajrapāṇinaḥ  
teṣāmeva pravṛddhānāṃ hariḥ prādātprajāpatiḥ  kramaśastāni rājyāni pṛthupūrvaṃ śṛṇuṣva tat  
ariṣṭapuruṣo vīraḥ kṛṣṇo jiṣṇuḥ prajāpatiḥ  parjanyastu dhanādhyakṣastasya sarvamidaṃ jagat  
bhūtasargamimaṃ samyagavocaṃ te mahāmune  vibhāgaṃ śṛṇu rājyānāṃ kramaśastaṃ bruve'dhunā  
abhiṣicyādhirājye tu pṛthuṃ vainyaṃ pitāmahaḥ  tataḥ krameṇa rājyāni vyādeṣṭumupacakrame  
dvijānāṃ vīrudhāṃ caiva nakṣatragrahayostathā  yajñānāṃ tapasāṃ caiva somaṃ rājye'bhyaṣecayat  
apāṃ tu varuṇaṃ rājye rājñāṃ vaiśravaṇaṃ prabhum  ādityānāṃ tathā viṣṇuṃ vasūnāmatha pāvakam  
prajāpatīnāṃ dakṣaṃ tu marutāmatha vāsavam  daityānāṃ dānavānāṃ ca prahlādamamitaujasam  
vaivasvataṃ pitṝṇāṃ ca yamaṃ rājye'bhyaṣecayat  mātṝṇāṃ ca vratānāṃ ca mantrāṇāṃ ca tathā gavām  
yakṣāṇāṃ rākṣasānāṃ ca pārthivānāṃ tathaiva ca  sarvabhūtapiśācānāṃ giriśaṃ śūlapāṇinam  
śailānāṃ himavantaṃ ca nadīnāmatha sāgaram  mṛgāṇāmatha śārdūlaṃ govṛṣaṃ tu gavāmapi  
vanaspatīnāṃ vṛkṣāṇāṃ vaṭaṃ rājye'bhyaṣecayat  iti dattaṃ prajeśena rājyaṃ sarvatra vai kramāt  
pūrvasyāṃ diśi putraṃ tu vairājasya prajāpateḥ  sthāpayāmāsa sarvātmā rājye viśvapatirvibhuḥ  
tathaiva muniśārdūla kardamasya prajāpateḥ  dakṣiṇasyāṃ tathā putraṃ sudhanvānamacīklṛpat  
paścimāyāṃ diśi tathā rajasaḥ putramacyutam  ketumantaṃ mahātmānaṃ rājānaṃ vyādiśatprabhuḥ  
tathā hiraṇyaromāṇaṃ parjanyasya prajāpateḥ  udīcyāṃ diśi rājānaṃ durdharṣaṃ so'bhyaṣecayat  
tasya vistāramākhyātaṃ pṛthorvenyasya śaunaka  mahardhye tadadhiṣṭhānaṃ purāṇe parikīrtitam  
iti śrīśivamahāpurāṇe pañcamyāmumāsaṃhitāyāṃ sargavarṇanaṃ nāma trayastriṃśattamodhyāyaḥ  
 śaunaka uvāca  manvaṃtarāṇi sarvāṇi vistareṇānukīrtaya  yāvaṃto manavaścaiva śrotumicchāmi tānaham  
sūta uvāca  svāyaṃbhuvo manuścaiva tatasstvārociṣastathā  uttamastāmasaścaiva raivataścākṣuṣastathā  
ete ca manavaḥ ṣaṭ te saṃproktā munipuṃgava  vaivasvato muniśreṣṭha sāṃprataṃ manurucyate  
sāvarṇiśca manuścaiva tato raucyastathā paraḥ  tathaiva brahmasāvarṇiścatvāro manavastathā  
tathaiva dharmasāvarṇī rudrasāvarṇireva ca  devasāvarṇirākhyātaṃ iṃdrasāvarṇireva ca  
atītā vartamānāśca tathaivānāgatāśca ye  kīrtitā manavaścāpi mayaivaite yathā śrutāḥ  
mune caturdaśaitāni trikālānugatāni te  proktāni nirmitaḥ kalpo yugasāhasraparyyayaḥ  
ṛṣīṃsteṣāṃ pravakṣyāmi puttrāndevagaṇāṃstathā  śṛṇu śaunaka suprītyā kramaśastānyaśasvinaḥ  
marīciratrirbhagavānaṅgirāḥ pulahaḥ kratuḥ  pulastyaśca vasiṣṭhaśca saptaite brahmaṇassutāḥ  
uttarasyāṃ diśi tathā mune saptarṣa yastathā  yāmā nāma tathā devā āsansvāyaṃbhuveṃtare  
āgnīdhraścāgnibāhuśca medhā medhātithirvasuḥ  jyotiṣmāndhṛtimānhavyaḥ savanaśśubhra eva ca  
svāyaṃbhuvasya putrāste manordaśa mahātmanaḥ  kīrtitā muniśārdūla tatrendro yajña ucyate  
prathamaṃ kathitaṃ tāta divyaṃ manvataraṃ tathā  dvitīyaṃ te pravakṣyāmi tannibodha yathātatham  
ūrjastaṃbhaḥ parastaṃbha ṛṣabho vasumāṃ stathā  jyotiṣmāndyutimāṃścaiva rociṣmānsaptamastathā  
ete maharṣayo jñeyāstatrendro rocanastathā  devāśca tuṣitā nāma smṛtāḥ svārociṣeṃ'tare  
harighnassukṛtirjyotirayomūrtirayasmayaḥ  prathitaśca manasyuśca nabhassūryastathaiva ca  
svārociṣasya putrāste manordaśamahātmanaḥ  kīrtitā muniśārdūla mahāvīryaparākramāḥ  
dvitīyametatkathitaṃ mune manvantaraṃ mayā  tṛtīyaṃ tava vakṣyāmi tannibodha yathātatham  
vasiṣṭhaputrāḥ saptāsanvāsiṣṭhā iti viśrutāḥ  hiraṇyagarbhasya sutā ūrjā nāma mahaujasaḥ  
ṛṣayo'tra samākhyātāḥ kīrtyamānānnibodha me  auttameyā ṛṣiśreṣṭha daśaputrā manoḥ smṛtāḥ  
iṣa ūrjita ūrjaśca madhurmādhava eva ca  śuciśśukravahaścaiva nabhaso nabha eva ca  
ṛṣabhastatra devāśca satyaveda śrutādayaḥ  tatrendrassatyajinnāma trailokyādhipatirmune  
tṛtīyametatparamaṃ manvataramudāhṛtam  manvataraṃ caturthaṃ te kathayāmi mune śṛṇu  
gārgyaḥ pṛthustathā vāgmī jayo dhātā kapīnakaḥ  kapīvānsaptaṛṣayaḥ satyā devagaṇāstathā  
tatreṃdrastriśikho jñeyo manuputrānmune śṛṇu  dyūtipotassautapasyastamaśśūlaśca tāpanaḥ  
taporatirakalmāṣo dhanvī khaḍgī mahānṛṣiḥ  tāmasasya smṛtā ete daśa putrā mahāvratāḥ  
tāmasasyāṃtaraṃ caiva mano me kathitaṃ tava  caturthaṃ pañcamaṃ tāta śṛṇu manvaṃtaraṃ param  
devabāhurjayaścaiva munirvedaśirāstathā  hiraṇyaromā parjanya ūrdhvabāhuśca somapāḥ  
satyanetraratāścānye ete saptarṣayo'pare  devāśca bhūtarajasastapaḥprakṛtayastathā  
tatreṃdro vibhunāmā ca trailokyādhipatistathā  raivatākhyo manustatra jñeyastāmasasodaraḥ  
arjunaḥ paṃktiviṃdhyo vā dayāyāsta nayā mune  mahatā tapasā yuktā merupṛṣṭhe vasaṃti hi  
ruceḥ prajāpatiḥ putro raucyo nāma manuḥ smṛtaḥ  bhūtyā cotpādito devyāṃ bhautyo nāmābhavatsutaḥ  
anāgatāśca saptaite kalpe'sminmanavassmṛtāḥ  anāgatāśca saptaiva smṛtā divi maharṣayaḥ  
rāmo vyāsastathātreyo dīptimānsu bahuśrutaḥ  bharadvājastathā drauṇiraśvatthāmā mahādyutiḥ  
gautamasyātmajaścaiva śaradvān gautamaḥ kṛpaḥ  kauśiko gālavaścaiva ruruḥ kaśyapa eva ca  
ete sapta mahātmāno bhaviṣyā munisattamāḥ  devāścānāgatāstatra trayaḥ proktāssvayaṃbhuvā  
marīceścaiva putrāste kaśyapasya mahātmanaḥ  teṣāṃ virocanasuto baliriṃdro bhaviṣyati  
viṣāṃṅgaścāvanīvāṃśca sumaṃto dhṛtimānvasuḥ  sūriḥ surākhyo viṣṇuśca rājā sumatireva ca  
sāvarṇeśca manoḥ putrā bhaviṣyā daśa śaunaka  ihāṣṭamaṃ hi kathitaṃ navamaṃ cāntaraṃ śṛṇu  
prathamaṃ dakṣasāvarṇi pravakṣyāmi manuṃ śṛṇu  medhātithiśca paulastyo vasuḥ kaśyapa eva ca  
jyotiṣmānbhārgavaścaiva dhṛtimānaṃgirāstathā  savanaścaiva vāsiṣṭha ātreyo havya eva ca  
pulahassapta ityete ṛṣayo rauhiteṃtare  devatānāṃ gaṇāstatra traya eva mahāmune  
dīkṣāputrasya putrāste rohitasya prajāpateḥ  dhṛṣṭaketurdīptaketuḥ paṃcahasto nirākṛtiḥ  
pṛthuśravā bhūridyumno ṛcīko bṛhato gayaḥ  prathamasya tu sāvarṇernava putrā mahaujasa  
daśame tvatha paryāye dvitīyasyāṃtare manoḥ  haviṣmānpulahaścaiva prakṛtiścaiva bhārgavaḥ  
āyo muktistathātreyo vasiṣṭhaścāvyayassmṛtaḥ  paulastyaḥ prayatiścaiva bhāmāraścaiva kaśyapaḥ  
aṅgirānenasassatyaḥ saptaite paramarṣayaḥ  devatānāṃ gaṇāścāpi dviṣimaṃtaśca te smṛtāḥ  
teṣāmindrassmṛtaḥ śambhustvayameva maheśvaraḥ  akṣatvānuttamaujāśca bhūriṣeṇaśca vīryavān  
śatānīko nirāmitro vṛṣaseno jayadrathaḥ  bhūridyumnaḥ suvarcārcirdaśa tvete manossutāḥ  
ekādaśe tu paryāye tṛtīyasyāṃtare manoḥ  tasyāpi sapta ṛṣayaḥ kīrtyamānānnibodha me  
haviṣmānkaśyapaścāpi vapuṣmāṃścaiva vāruṇaḥ  atreyo'tha vasiṣṭhaśca hyanayastvaṃgirāstathā  
cārudhṛṣyaśca paulastyo niḥsvaro'gnistu taijasaḥ  saptaite ṛṣayaḥ proktāstrayo devagaṇāssmṛtāḥ  
brahmaṇastu sutāste hi ta ime vaidhṛtāḥ smṛtāḥ  sarvagaśca suśarmmā ca devānīkastu kṣemakaḥ  
dṛḍheṣuḥ khaṃḍako darśaḥ kuhurbāhurmanoḥ smṛtāḥ  sāvarṇasya tu pautrā vai tṛtīyasya nava smṛtāḥ  
caturthasya tu sāvarṇerṛṣīnsapta nibodha me  dyutirvasiṣṭhaputraśca ātreyassutapāstathā  
aṃgirāstapaso mūrtistapasvī kaśyapastathā  tapodhanaśca paulastyaḥ pulahaśca taporatiḥ  
bhārgavassaptamasteṣāṃ vijñeya tapaso nidhiḥ  paṃca devagaṇāḥ proktā mānasā brahmaṇassutāḥ  
ṛtadhāmā tadindro hi trilokī rājyakṛtsukhī  dvādaśe caiva paryāye bhāvye raucyāṃtare mune  
aṃgirāścaiva dhṛtimānpaulastyo havyavāṃstu yaḥ  paulahastattvadarśī ca bhārgavaśca nirutsavaḥ  
niṣprapaṃcastathātreyo nirdehaḥ kaśyapastathā  sutapāścaiva vāsiṣṭhassaptaivaite maharṣayaḥ  
traya eva gaṇāḥ proktā devatānāṃ svayaṃbhuvā  divaspatistamindro vai vicitraścitra eva ca  
nayo dharmo dhṛtoṃdhraśca sunetraḥ kṣatravṛddhakaḥ  nirbhayassutapā droṇo mano raucyasya te sutāḥ  
caturddaśe tu paryāye satyasyaivāṃtare manoḥ  āgnīdhraḥ kāśyapaścaiva paulastyo māgadhaśca yaḥ  
bhārgavo'pyativāhyaśca śucirāṃgirasastathā  yuktaścaiva tathātreyaḥ pautro vāśiṣṭha eva ca  
ajitaḥ pulahaścaiva hyaṃtyāssaptarṣayaśca te  pavitrāścākṣuṣā devāḥ śucirindro bhaviṣyati  
eteṣāṃ kalya utthāya kīrtanātsukhamedhate  atītānāgatānāṃ vai maharṣīṇāṃ naraissadā  
devatānāṃ gaṇāḥ proktāśśṛṇu paṃca mahāmune  turaṃgabhīrurbudhnaśca tanugro'nūgra eva ca  
atimānī pravīṇaśca viṣṇussaṃkraṃdanastathā  tejasvī sabalaścaiva satyastvete manossutā  
bhaumasyaivādhikāre vai pūrvakalpastu pūryate  ityete'nāgatā'tītā manavaḥ kīrtitā mayā  
uktāssanatkumāreṇa vyāsāyāmitatejasā  pūrṇe yugasahasrāṃte paripālyaḥ svadharmataḥ  
prajābhistapasā yuktā brahmalokaṃ vrajaṃti te  yugāni sapratistvekaṃ sāgrāṇyaṃtaramucyate  
caturdaśaite manavaḥ kīrtitā kīrtivardhanāḥ  manvaṃtareṣu sarveṣu saṃhārāṃte punarbhavaḥ  
na śakyamantaraṃ teṣāṃ vaktuṃ varṣaśatairapi  pūrṇe śatasahasre tu kalpo niḥśeṣa ucyate  
tatra sarvāṇi bhūtāni dagdhānyādityaraśmibhiḥ  brahmāṇamagrataḥ kṛtvā sadādityagaṇairmune  
praviśaṃti suraśreṣṭha hariṃ nārāyaṇaṃ param  sraṣṭāraṃ sarva bhūtānāṃ kalpāṃteṣu punaḥpunaḥ  
bhūyopi bhagavān rudrassaṃhartā kāla eva hi  kalpāṃte tatpravakṣyāmi manorvaivasvatasya vai  
iti te kathitaṃ sarvaṃ manvaṃtarasamudbhavam  visargaṃ puṇyamākhyānaṃ dhanyaṃ kulavivarddhanam  
iti śrīśivamahāpurāṇe pañcamyāmumāsaṃhitāyāṃ sarvamanvatarānurkārtanaṃ nāma catustriṃśo'dhyāyaḥ  
 sūta uvāca  vivasvānkaśyapājjajñe dākṣāyaṇyāṃ mahāṛṣeḥ  tasya bhāryā'bhavatsaṃjñā tvāṣṭrī devī sureṇukā  
mune'sahiṣṇunā tena tejasā dussahena ca  bhartṛrūpeṇa nātuṣyadrūpa yauvanaśālinī  
ādityasya hi tadrūpamasahiṣṇustu tejasaḥ  dahyamānā tadodvegamakarodvaravarṇinī  
ṛṣe'syāṃ trīṇyapatyāni janayāmāsa bhāskaraḥ  saṃjñāyāṃ tu manuḥ pūrvaṃ śrāddhadevaḥ prajāpatiḥ  
yamaśca yamunā caiva yamalau saṃbabhūvatuḥ  evaṃ hi trīṇyapatyāni tasyāṃ jātāni sūryyataḥ  
saṃvartulaṃ tu tadrūpaṃ dṛṣṭvā saṃjñā vivasvataḥ  asahaṃtī tataśchāyāmātmanassā' sṛjacchubhām  
māyāmayī tu sā saṃjñāmavocadbhaktitaśśubhe  kiṃ karomīha kāryyaṃ te kathayasva śucismite  
saṃjñovāca  ahaṃ yāsyāmi bhadraṃ te mamaiva bhavanaṃ pituḥ  tvayaitadbhavane satyaṃ vastavyaṃ nirvikārataḥ  
imau me bālakau sādhū kanyā ceyaṃ sumadhyamā  pālanīyāḥ sukhenaiva mama cedicchasi priyam  
chāyovāca  ākeśagrahaṇāddevi sahiṣye'haṃ suduṣkṛtam  nākhyāsyāmi mataṃ tubhyaṃ gaccha devi yathāsukham  
sūta uvāca  ityuktā sā'gamaddevī vrīḍitā sannidhau pituḥ  pitrā nirbhartsitā tatra niyuktā sā punaḥ punaḥ  
agacchadvaḍavā bhūtvā''cchādyarūpaṃ tatastvakam  kuruṃstadottarānprāpya nṛṇāṃ madhye cacāra ha  
saṃjñāṃ tāṃ tu ravirmatvā chāyāyāṃ susutaṃ tadā  janayāmāsa sāvarṇiṃ manuṃ vai savitā kila  
saṃjñā'nu prārthitā chāyā sā svaputre'pi nityaśaḥ  cakārābhyadhikaṃ snehaṃ na tathā pūrvaje sute  
anujaścākṣamastattu yamastaṃ naiva cakṣame  sa saroṣastu bālyācca bhāvino'rthasya gauravāt  
chāyāṃ saṃtarjayāmāsa yadā vaivasvato yamaḥ  taṃ śaśāpa tataḥ krodhācchāyā tu kaluṣīkṛtā  
caraṇaḥ patatāmeṣa taveti bhṛśaroṣitaḥ  yamastataḥ pitussarvaṃ prāṃjaliḥ pratyavedayat  
bhṛśaṃ śāpa bhayodvignassaṃjñāvākyairviceṣṭitaḥ  mātrā snehena sarveṣu vartitavyaṃ suteṣu vai  
snehamasmāsvapākṛtya kanīyāṃsaṃ bibharti sā  tasmānmayodyataḥ pādastadbhavān kṣaṃtumarhati  
śaptohamasmi deveśa jananyā tapatāṃvara  tava prasādāccaraṇo na patenmama gopate  
savitovāca  asaṃśayaṃ putra mahadbhaviṣyatyatra kāraṇam  yena tvāmāviśatkrodho dharmajñaṃ satyavādinam  
na śakyate tanmithyā vai karttuṃ mātṛvacastava  kṛmayo māṃsamādāya gamiṣyaṃti mahītale  
tadvākyaṃ bhavitā satyaṃ tvaṃ ca trātau bhaviṣyasi  kuru tāta na saṃdehaṃ manaścāśvāsya svaṃ prabho  
sūta uvāca  ityuktvā tanayaṃ sūryo yamasaṃjñaṃ munīśvara  ādityaścābravīttānttu chāyāṃ krodhasamanvitaḥ  
sūrya uvāca  he priye kumate caṃḍi kiṃ tvayā''caritaṃ kila  kiṃ tu me'bhyadhikaḥ sneha etadākhyātumarhasi  
sūta uvāca  sā ravervacanaṃ śrutvā yathā tathyaṃ nyavedayat  nirdagdhā kāmaraviṇā sāṃtvayāmāsa vai tadā  
chāyovāca  tavātitejasā dagdhā idaṃ rūpaṃ na śobhate  asahaṃtī ca tatsaṃjñā vane vasati śādvale  
ślāghyā yogabalopetā yogamāsādya gopate  anukūlastu deveśa saṃdiśyātmamayaṃ matam  
rūpaṃ nivartayāmyadya tava kāṃtaṃ karomyaham  sūta uvāca  tacchrutvā'pagataḥ krodho mārtaṇḍasya vivasvataḥ  
bhramimāropya tattejaḥ śātayāmāsa vai muniḥ  tato vibhrājitaṃ rūpa tejasā saṃvṛtena ca  
kṛtaṃ kāṃtataraṃ rūpaṃ tvaṣṭrā tacchuśubhe tadā  tatobhiyogamāsthāya svāṃ bhāryyāṃ hi dadarśa ha  
adhṛṣyāṃ sarvabhūtānāṃ tejasā niyamena ca  so'śvarūpaṃ samāsthāya gatvā tāṃ maithunecchayā  
maithunāya viceṣṭaṃtīṃ parapuṃsobhiśaṃkayā  mukhato nāsikāyāṃ tu śukraṃ tat vyadadhānmune  
devau tataḥ prajāyetāmaśvinau bhiṣajāṃ varau  nāsatyau tau ca dasrau ca smṛtau dvāvaśvināvapi  
tau tu kāṃtena rūpeṇa darśayāmāsa bhāskaraḥ  ātmānaṃ sā tu taṃ dṛṣṭvā prahṛṣṭā patimādarāt  
patyā tena gṛhaṃ prāyātsvaṃ satī muditānanā  mumudāte'tha tau prītyā daṃpato pūrvatodhikam  
yamastu karmaṇā tena bhṛśaṃ pīḍitamānasaḥ  dharmeṇa raṃjayāmāsa dharmarāja imā prajāḥ  
lebhe sa karmaṇā tena dharmarājo mahādyutiḥ  pitṝṇāmādhipatyaṃ ca lokapālatvameva ca  
manuḥ prajāpatistvāsītsāvarṇissa tapodhanaḥ  bhāvyaḥ sa karmaṇā tena manossāvarṇikeṃtare  
merupṛṣṭhe tapo ghoramadyāpi carate prabhuḥ  yavīyasī tayoryā tu yamī kanyā yaśasvinī  
abhavatsā saricchreṣṭhā yamunā lokapā vanī  manurityucyate loke sāvarṇiriti cocyate  
ya idaṃ janma devānāṃ śṛṇuyāddhārayettu vā  āpadaṃ prāpya mucyeta prāpnuyātsumahadyaśaḥ  
iti śrīśivamahāpurāṇe pañcamyāmumāsaṃhitāyāṃ manvantarakīrtane vaivasvatavarṇanaṃ nāma pacatriṃśo'dhyāyaḥ  
sūta uvāca  manorvaivasvatasyāsanputrā vai nava tatsamāḥ  paścānmahonnatā dhīrāḥ kṣatradharmaparāyaṇāḥ  
ikṣvākuḥ śibinābhāgau dhṛṣṭaḥ śaryātireva ca  nariṣyanto'tha nābhāgaḥ karūṣaśca priyavrataḥ  
akarotputtrakāmastu manuriṣṭiṃ prajāpati  anutpanneṣu putreṣu tatreṣṭyāṃ munipuṃgavaḥ  
sā hi divyāṃbaradharā divyābharaṇabhūṣitā  divyasaṃhananā caivamilā jajñe hi viśrutā  
tāmiḍetyeva hovāca manurdaṇḍadharastathā  anugacchatva māmeti tamiḍā pratyuvāca ha  
iḍovāca  dharmayuktamidaṃ vākyaṃ putrakāmaṃ prajāpatim  mitrāvaruṇayoraṃśairjātāsmi vadatāṃ vara  
tayossakāśaṃ yāsyāmi na me dharme rucirbhavet  evamuktvā satī sā tu mitrāvaruṇayostataḥ  
gatvāṃtikaṃ varārohā prāṃjalirvākyamabravīt  aṃśaistu yuvayorjātā manuyajñe mahāmunī  
āgatā bhavatoraṃti brūtaṃ kiṃ karavāṇi vām  anyānputrānsṛja vibho tairvaṃśaste bhaviṣyati  
sūta uvāca  tāṃ tathāvādinīṃ sādhvīmiḍāṃ manvadhvarodbhavām  mitrāvaruṇānāmānau munī ūcaturādarāt  
mitrāvaruṇāvūcatuḥ  anena tava dharmajñe praśrayeṇa damena ca  satyena caiva suśroṇi prītau dvau varavarṇini  
āvayostvaṃ mahābhāge khyātiṃ caiva gamiṣyasi  manorvaśakaraḥ putrastvameva ca bhaviṣyasi  
sudyumna iti vikhyātastriṣu lokeṣu viśrutaḥ  jagatpriyo dharmaśīlau manuvaṃśavivarddhanaḥ  
sūta uvāca  nivṛttā sā tu tacchrutvā gacchaṃtī pituraṃtike  budhenāṃtaramāsādya maidhunāyopamaṃtritā  
somaputrāttato jajñe tasyāṃ rājā purūravāḥ  putro'tisundaraḥ prājña urvaśī patirunnataḥ  
janayitvā ca sā tatra purūravasamādarāt  putraṃ śivaprasādāttu punassudyumnatāṃ gataḥ  
sudyumnasya tu dāyādāstrayaḥ paramadhārmikāḥ  utkalaśca gayaścāpi vinatāśvaśca vīryavān  
utkalasyotkalā viprā vinatāśvasya paścimāḥ  dikpūrvā muni śārdūla gayasya tu gayā smṛtāḥ  
praviṣṭe tu manau tāta divākaratanuṃ tadā  daśadhā tatra tatkṣetramakarotpṛthivīṃ manuḥ  
ikṣvākuḥ śreṣṭhadāyādo madhyadeśamavāptavān  vasiṣṭhavacanādāsītpratiṣṭhānaṃ mahātmanaḥ  
pratiṣṭhāṃ dharmarājyasya sudyumnotha tato dadau  tatpurūravase prādādrājyaṃ prāpya mahāyaśāḥ  
mānavo yo muniśreṣṭhāḥ strīpuṃsorlakṣaṇaḥ prabhuḥ  nariṣyaṃtācchakāḥ putrā nabhagasya suto 'bhavat  
aṃbarīṣastu bāhleyo bāhlakaṃ kṣetrāmāptavān  śaryātirmithunaṃ tvāsīdānarto nāma viśrutaḥ  
putrassukanyā kanyā ca yā patnī cyavanasya hi  ānartasya hi dāyādo raibhyo nāma sa raivataḥ  
ānartaviṣaye yasya purī nāma kuśasthalī  mahādivyā saptapurīmadhye yā saptamī matā  
tasya putraśataṃ tvāsītkakudmī jyeṣṭha uttamaḥ  tejasvī subalaḥ pāro dharmiṣṭho brahmapālakaḥ  
kakudminastu saṃjātā revatī nāma kanyakā  mahālāvaṇyasaṃyuktā divyalakṣmīrivāparā  
praṣṭuṃ kanyāvaraṃ rājā kakudmī kanyayā saha  brahmaloke vidhessamyaksarvādhīśo jagāma ha  
āvartamāne gāṃdharve sthito labdhakṣaṇaḥ kṣaṇam  śuśrāva tatra gāṃdharvaṃ nartane brahmaṇoṃ'tike  
muhūrtabhūtaṃ tatkāle gataṃ bahuyugaṃ tadā  na kiṃcidbubudhe rājā kakudmī munayassa tu  
tadāsau vidhimā namya svābhiprāyaṃ kṛtāṃjaliḥ  nyavedayadvinītātmā brahmaṇe paramātmane  
tadabhiprāyamākarṇya sa prahasya prajāpatiḥ  kakudminaṃ mahārājaṃ samābhāṣya samabravīt  
brahmovāca  śṛṇu rājanraibhyasuta kakudminpṛthivapite  madvacaḥ prītitassatyaṃ pravakṣyāmi viśeṣataḥ  
kālena saṃhṛtāste vai varā ye te kṛtā hṛdi  na tadgotraṃ hi tatrāsti kālassarvasya bhakṣakaḥ  
tvatpuryyapi hatā puṇyajanaissā rākṣasairnṛpa  aṣṭāviṃśaddvāpare'dya kṛṣṇena nirmitā punaḥ  
kṛtā dvārāvatī nāmnā bahudvārā manoramā  bhojavṛṣṇyaṃdhakairguptā vāsudevapurogamaiḥ  
tadgaccha tatra prītātmā vāsudevāya kanyakām  baladevāya dehi tvamimāṃ svatanayāṃ nṛpa  
sūta uvāca  ityādiṣṭo nṛpo'yaṃ taṃ natvā tāṃ ca purīṃ gataḥ  gatānbahūnyugāñjñātvā vismitaḥ kanyayā yutaḥ  
tatastu yuvatīṃ kanyāṃ tāṃ ca svāṃ suvidhānataḥ  kṛṣṇabhrātre balāyāśu prādāttatra sa revatīm  
tato jagāma śikharaṃ merordivyaṃ mahāprabhuḥ  śivamārādhayāmāsa sa nṛpastapasi sthitaḥ  
ṛṣaya ūcuḥ  tatra sthito bahuyugaṃ brahmaloke sa revataḥ  yuvaivāgānmartyalokametannaḥ saṃśayo mahān  
sūta uvāca  na jarā kṣutpipāsā vā vikārāstatra saṃti vai  apamṛtyurna keṣāṃcinmunayo brahmaṇoṃ'tike  
ato na rājā saṃprāpa jarāṃ mṛtyuṃ ca sā sutā  sa yuvaivāgatastatra saṃmaṃtrya tanayāvaram  
gatvā dvārāvatīṃ divyāṃ purīṃ kṛṣṇavinirmitām  vivāhaṃ kārayāmāsa kanyāyāḥ sa balena hi  
tasya putraśataṃ tvāsīddhārmikasya mahāprabho  kṛṣṇasyāpi sutā jātā bahustrībhyo'mitāstataḥ  
anvavāyo mahāṃstatra dvayorapi mahātmanoḥ  kṣatriyā dikṣu sarvāsu gatā hṛṣṭāssudhārmikāḥ  
iti prokto hi śaryātervaṃśo'nyeṣāṃ vadāmyaham  mānavānāṃ hi saṃkṣepācchṛṇutādarato dvijāḥ  
nābhāgo diṣṭaputro'bhūtsa tu brāhmaṇatāṃ gataḥ  svakṣatravaṃśaṃ saṃsthāpya brahmakarmabhirāvṛtaḥ  
dhṛṣṭāddhārṣṭamabhūtkṣatraṃ brahmabhūyaṃ gataṃ kṣitau  karūṣasya tu kārūṣāḥ kṣatriyā yuddhadurmadāḥ  
nṛgo yo manuputrastu mahādātā viśeṣataḥ  nānāvasūnāṃ suprītyā viprebhyaśca gavāṃ tathā  
godātavyatyayādyastu svakubuddhyā svapāpataḥ  kṛkalāsatvamāpannaḥ śrīkṛṣṇena samuddhṛtaḥ  
tasyekobhūtsutaḥ śreṣṭhaḥ prayātirdharmavittathā  iti śrutaṃ mayā vyāsāttatproktaṃ hi samāsataḥ  
vṛṣaghnastu manoḥ putro gopālo guruṇā kṛtaḥ  pālayāmāsa gā yatto rātryāṃ vīrāsanavrataḥ  
sa ekadā''gataṃ goṣṭhe vyāghraṃ gā hiṃsituṃ balī  śrutvā gokadanaṃ buddho haṃtuṃ taṃ khaḍgadhṛgyayau  
ajānannahanadbabhrośśiraśśārdūlaśaṃkayā  niścakrāma sabhīrvyāghro dṛṣṭvā taṃ khaḍginaṃ prabhum  
manyamāno hataṃ vyāghraṃ svasthānaṃ sa jagāma ha  rātryāṃ tasyāṃ bhramāpanno varṣavātavinaṣṭadhīḥ  
vyuṣṭāyāṃ niśi cotthāya prage tatra gato hi saḥ  adrākṣītsa hatāṃ babhruṃ na vyāghraṃ duḥkhito'bhavat  
śrutvā tadvṛttamājñāya taṃ śaśāpa kṛtāgasam  akāmatovicāryyeti śūdro bhava na kṣatriyaḥ  
evaṃ śaptastu guruṇā kulācāryyeṇa kopataḥ  nissṛtaśca pṛṣadhrastu jagāma vipinaṃ mahat  
nirviṇṇaḥ sa tu kaṣṭena virakto'bhūtsa yogavān  vanāgnau dagdhadehaśca jagāma paramāṃ gatim  
kaviḥ putro manoḥ prājñaśśivānugrahato'bhavat  bhuktvā sukhaṃ divyaṃ muktiṃ prāpa sudurlabhām  
iti śrīśivamahāpurāṇe pañcamyāmumāsaṃhitāyāṃ manunavaputravaṃśavarṇanaṃnāma ṣaṭtriṃśo 'dhyāyaḥ  
sūta uvāca  pūrvatastu manorjajñe ikṣvākurghrāṇatassutaḥ  tasya putraśataṃ tvāsīdikṣvākorbhūridakṣiṇam  
teṣāṃ purastādabhavannāryyāvarte nṛpā dvijāḥ  teṣāṃ vikukṣirjyeṣṭhastu so'yodhyāyāṃ nṛpo'bhavat  
tatkarma śṛṇu tatprītyā yajjātaṃ vaṃśato vidheḥ  śrāddhakarmmaṇi coddiṣṭo hyakṛte śrāddhakarmaṇi  
bhakṣayitvā śaśaṃ śīghraṃ śaśādatvamato gataḥ  ikṣvākuṇā parityaktaśśaśādo vanamāviśata  
ikṣvākau saṃsthite rājā vasiṣṭhavacanādabhūt  śakunipramukhāstasya putrāḥ pañcadaśa smṛtāḥ  
uttarāpathadeśasya rakṣitāro mahīkṣitaḥ  ayodhasya tu dāyādaḥ kakutstho nāma vīryyavān  
arinābhaḥ kakutsthasya pṛthuretasya vai sutaḥ  viṣṭarāśvaḥ pṛthoḥ putrastasmādiṃdraḥ prajāpatiḥ  
iṃdrasya yuvanāśvastu śrāvastasya prajāpatiḥ  jajñe śrāvastakaḥ prājñaḥ śrāvastī yena nirmitā  śrāvastasya tu dāyādo bṛhadaśvo mahāyaśāḥ  
yuvanāśvassutastasya kuvalāśvaśca tatsutaḥ  sa hi dhuṃdhuvadhādbhūto dhuṃdhumāro nṛpottamaḥ  
kuvalāśvasya putrāṇāṃ śatamuttamadhanvinām  babhūvātra pitā rājye kuvalāśvaṃ nyayojayat  
putrasaṃkrāmitaśrīko vanaṃ rājā samāviśat  tamuttaṃko'tha rājarṣi prayāṃtaṃ pratyavārayat  
uttaṃka uvāca  bhavatā rakṣaṇaṃ kāryaṃ pṛthivyā dharmataḥ śṛṇu  tvayā hi pṛthivī rājanrakṣyamāṇā mahātmanā  
bhaviṣyati nirudvignā nāraṇyaṃ gaṃtumarhasi  mamāśramasamīpe tu himeṣu marudhanvasu  
samudravālukāpūrṇo dānavo baladarpitaḥ  devatānāmavadhyo hi mahākāyo mahābalaḥ  
aṃtarbhūbhigatastatra vālukāṃtarhitaḥ sthitaḥ  rākṣasasya madhoḥ putro dhuṃdhunāmā sudāruṇaḥ  
śete lokavināśāya tapa āsthāya dāruṇam  saṃvatsarasya paryante sa niśvāsaṃ vimuṃcati  
yadā tadā bhūścalati saśailavanakānanā  savisphuliṃgaṃ sāṃgāraṃ sadhūmamapi vāruṇam  
tena rāyanna śaknomi tasmiṃssthātuṃ sva āśrame  taṃ vāraya mahābāho lokānāṃ hitakāmyayā  
lokāssvasthā bhavaṃtvadya tasminvinihate tvayā  tvaṃ hi tasya vadhāyaiva samarthaḥ pṛthavīpate  
viṣṇunā ca varo datto mahānpūrva yuge'nagha  tejasā svena te viṣṇusteja āpyāyayiṣyati  
pālane hi mahādharmaḥ prajānāmiha dṛśyate  na tathā dṛśyate'raṇye mā te'bhūdbuddhirīdṛśī  
īdṛśo nahi rājendra kvaciddharmaḥ pravidyate  prajānāṃ pālane yādṛk purā rājarṣibhiḥ kṛtaḥ  
sa evamukto rājarṣiruttaṃkena mahātmanā  kuvalāśvaḥ sutaṃ prādāttasmai dhundhunivāraṇe  
bhagavannyastaśastrohamayaṃ tu tanayo mama  bhaviṣyati dvijaśreṣṭha dhundhumāro na saṃśayaḥ  
ityuktvā putramādiśya yayau sa tapase nṛpaḥ  kuvalāśvaśca sottaṅko yayau dhundhuvinigrahe  
tamāviśattadā viṣṇurbhagavāṃstejasā prabhuḥ  uttaṃkasya niyogādvai lokānāṃ hitakāmyayā  
tasminprayāte durddharṣe divi śabdo mahānabhūt  eṣa śrīmānnṛpasuto dhundhumāro bhaviṣyati  
divyairmālyaiśca taṃ devāssamaṃtātsamavārayan  praśaṃsāṃ cakrire tasya jaya jīveti vādinaḥ  
sa gatvā jayatāṃ śreṣṭhastanayaissaha pārthivaḥ  samudraṃ khanayāmāsa vālukārṇavamadhyataḥ  
nārāyaṇasya viprarṣestejasāpyāyitastu saḥ  babhūva sumahātejā bhūyo balasamanvitaḥ  
tasya putraiḥ khanadbhistu vālukāṃtargatastu saḥ  dhundhurāsādito brahmandiśamāśritya paści mām  
mukhajenāgninā krodhāllokānsaṃvartayanniva  vāri susrāva vegena vidhoḥ kadhirivodaye  
tato'nalairabhihataṃ dagdhaṃ putraśataṃ hi tat  traya evāvaśiṣṭāśca teṣu madhye munīśvara  
tatassa rājā viprendra rākṣasaṃ taṃ mahābalam  āsasāda mahātejā dhundhuṃ vipravināśanam  
tasya vārimayaṃ vegamāpīya sa narādhipaḥ  vahnibāṇena vahniṃ tu śamayāmāsa vāriṇā  
taṃ nihatya mahākāyaṃ balenodakarākṣasam  uttaṃkasyekṣayāmāsa kṛtaṃ karma narādhipaḥ  
uttaṃkastu varaṃ prādāttasmai rājñe mahāmune  adadaccākṣayaṃ vittaṃ śatrubhiścāparājayam  
dharme matiṃ ca satataṃ svarge vāsaṃ tathākṣayam  putrāṇāṃ cākṣayaṃ lokaṃ rakṣasā ye tu saṃhatāḥ  
tasya putrāstrayaśśiṣṭāḥ dṛḍhāśvaḥ śreṣṭha ucyate  haṃsāśvakapilāśvau ca kumārau tatkanīyasau  
dhauṃdhumārirdṛḍhāśvo yo haryyaśvastasya cātmajaḥ  haryaśvasya nikuṃbhobhūtputro dharmaratassadā  
saṃhatāśvo nikuṃbhasya putro raṇaviśāradaḥ  akṣāśvaśca kṛtāśvaśca saṃhatāśvasuto'bhavata  
tasya haimavatī kanyā satāṃ mānyā vṛṣadvatī  vikhyātā triṣu lokeṣu putrastasyāḥ prasenajit  
lebhe prasenajidbhāryāṃ gaurīṃ nāma pativratām  abhiśaptā tu sā bhartrā nadī sā bāhudā kṛtā  
tasya putro mahānāsīdyuvanāśvo mahīpatiḥ  māṃdhātā yuvanāśvasya triṣu lokeṣu viśrutaḥ  
tasya caitrarathī bhāryā śaśabiṃdusutā 'bhavat  pativratā ca jyeṣṭhā ca bhrātṝṇāmayutaṃ ca saḥ  
tasyāmutpādayāmāsa māndhātā dvau sutau tadā  purukutsaṃ ca dharmajñaṃ mucukuṃdaṃ ca dhārmikam  
purukutsasutastvāsīdvidvāṃstrayyāruṇiḥ kaviḥ  tasya satyavrato nāma kumāro'bhūnmahābalī  
pāṇigrahaṇamaṃtrāṇāṃ vighraṃ cakre mahātmabhiḥ  yena bhāryyā hṛtā pūrvaṃ kṛtodvāhaḥ parasya vai  
balātkāmācca mohācca saṃharṣācca yadotkaṭāt  jahāra kanyāṃ kāmācca kasyacitpuravāsinaḥ  
adharmasaṃginaṃ taṃ tu rājā trayyāruṇistyajan  apadhvaṃseti bahuśo'vadatkrodhasamanvitaḥ  
pitaraṃ so'bravīnmuktaḥ kva gacchāmīti vai tadā  vasa śvapākanikaṭe rājā prāheti taṃ tadā  
sa hi satyavratastena śvapākavasathāṃtike  pitrā tyakto'vasadvīro dharmapālena bhūbhujā  
tatastrayyāruṇī rājā viraktaḥ putrakarmaṇā  sa śaṃkaratapaḥ karttuṃ sarvaṃ tyaktvā vanaṃ yayau  
tatastasya sva viṣaye nāvarṣatpākaśāsanaḥ  samā dvādaśa viprarṣe tenādharmeṇa vai tadā  
dārāṃ tasya tu viṣaye viśvāmitro mahātapāḥ  saṃtyajya sāgarānūpe cacāra vipulaṃ tapaḥ  
tasya patnī gale baddhvā madhyamaṃ putramaurasam  śeṣasya bharaṇārthāya vyakrīṇādgośatena ca  
tāṃ tu dṛṣṭvā gale baddhaṃ vikrīṇaṃtī svamātmajam  maharṣiputraṃ dharmmātmā mocayāmāsa taṃ tadā  
satyavrato mahābāhurbharaṇaṃ tasya cākarot  viśvāmitrasya tuṣṭyarthamanukrośārthameva ca  
tadārabhya sa putrastu viśvāmitrasya vai muneḥ  abhavadgālavo nāma galabaṃdhānmahātapāḥ  
iti śrīśivamahāpurāṇe pañcamyāmumāsaṃhitāyāṃ manuvaṃśavarṇanaṃnāma saptatriṃśo'dhyāyaḥ  
sūta uvāca  satyavratastu tadbhaktyā kṛpayā ca pratijñayā  viśvāmitrakalatraṃ ca poṣayāmāsa vai tadā  
hatvā mṛgānvarāhāṃśca mahiṣāṃśca vanecarān  viśvāmitrāśramābhyāśe tanmāṃsaṃ cākṣipanmune  
tīrthaṃ gāṃ caiva rātraṃ ca tathaivāṃtaḥpuraṃ muniḥ  yājyopādhyāyasaṃyogādvasiṣṭhaḥ paryyarakṣata  
satyavratasya vākyādvā bhāvinorthasya vai balāt  vasiṣṭho'bhyadhikaṃ manyuṃ dhārayāmāsa nityaśaḥ  
pitrā tu taṃ tadā rāṣṭrātparityaktaṃ svamātmajam  na vārayāmāsa munirvasiṣṭhaḥ kāraṇena ca  
pāṇigrahaṇamaṃtrāṇāṃ niṣṭhā syātsaptame pade  na ca satyavratasthasya tamupāṃśumabuddhyata  
tasminsa paritoṣāya piturāsīnmahātmanaḥ  kulasya niṣkṛtiṃ vipra kṛtavānvai bhavediti  
na taṃ vasiṣṭho bhagavānpitrā tyaktaṃ nyavārayat  abhiṣekṣyāmyahaṃ putramasyāṃ naivābravīnmuniḥ  
sa tu dvādaśa varṣāṇi dīkṣāṃ tāmudvahadbalī  avidyāmāne māṃse tu vasiṣṭhasya mahātmanaḥ  
sarvakāmaduhāṃ dogdhrīṃ dadarśa sa nṛpātmajaḥ  tāṃ vai krodhācca lobhācca śramādvai ca kṣudhānvitaḥ  
dāśadharmagato rājā tāṃ jaghāna sa vai mune  sa taṃ māṃsaṃ svayaṃ caiva viśvāmitrasya cātmajam  
bhojayāmāsa tacchrutvā vasiṣṭho hyasya cukrudhe  uvāca ca muniśreṣṭhastaṃ tadā krodhasaṃyutaḥ  
vasiṣṭha uvāca  pātayeyamahaṃ krūraṃ tava śaṃkumayomayam  yadi te dvāvimau śaṃkū naśyetāṃ vai kṛtau purā  
pituścāparitoṣeṇa gurordogdhrīvadhena ca  aprokṣitopayogācca trividhaste vyatikramaḥ  
triśaṃkuriti hovāca triśaṃkuriti sa smṛtaḥ  viśvāmitrastu dārāṇāmāgato bharaṇe kṛte  
tena tasmai varaṃ prādānmuniḥ prītastriśaṃkave  chandyamāno vareṇātha varaṃ vavre nṛpātmajaḥ  
anāvṛṣṭibhaye cāsmiñjāte dvādaśavārṣike  abhiṣicya pitṛ rājye yājayāmāsa taṃ muniḥ  
miṣatāṃ devatānāṃ ca vasiṣṭhasya ca kauśikaḥ  saśarīraṃ tadā taṃ tu divamāroha yatprabhuḥ  
tasya satyarathā nāma bhāryā kekayavaṃśajā  kumāraṃ janayāmāsa hariścandramakalmaṣam  
sa vai rājā hariścandro traiśaṃkava iti smṛtaḥ  āhartā rājasūyasya samrāḍiti ha viśrutaḥ  
hariścandrasya hi suto rohito nāma viśrutaḥ  rohitasya vṛkaḥ putro vṛkādbāhustu jajñivān  
haihayāstālajaṃghāśca nirasyaṃti sma taṃ nṛpam  nātmārthe dhārmiko vipraḥ sa hi dharmaparo'bhavata  
sagaraṃ sasutaṃ bāhurjajñe saha gareṇa vai  aurvasyāśramamāsādya bhārgaveṇābhirakṣitaḥ  
āgneyamastraṃ labdhvā ca bhārgavātsagaro nṛpaḥ  jigāya pṛthivīṃ hatvā tālajaṃghānsahaihayāna  
śakānbahūdakāṃścaiva pāradāṃtagaṇānkhaśān  sudharmaṃ sthāpayāmāsa śaśāsa vṛṣataḥ kṣitim  
śaunaka uvāca  sa vai gareṇa sahitaḥ kathaṃ jātastu kṣatriyāt  jitavānetadācakṣva vistareṇa hi sūtaja  
sūta uvāca  pārīkṣitena saṃpṛṣṭo vaiśaṃpāyana eva ca  yadācaṣṭa sma tadvakṣye śṛṇuṣvaikamanā mune  
 pārīkṣito uvāca  kathaṃ sa sagaro rājā gareṇa sahito mune  jātassa jaghnivānbhūyānetadākhyātumarhasi  
vaiśampāyana uvāca  bāhorvyasaninastāta hṛtaṃ rājyamabhūtkila  haihayaistālajaṃghaiśca śakaissārddhaṃ viśāṃpate  
yavanāḥ pāradāścaiva kāmbojāḥ pāhnavāstathā  bahūdakāśca paṃcaiva gaṇāḥ proktāśca rakṣasām  
ete paṃca gaṇā rājanhaihayārtheṣu rakṣasām  kṛtvā parākramān bāho rājyaṃ tebhyo dadurbalāt  
hṛtarājyastato viprāḥ sa vai bāhurvanaṃ yayau  patnyā cānugato duḥkhī sa vai prāṇānavāsṛjat  
patnī yā yādavī tasya sagarbhā pṛṣṭhato gatā  sapatnyā ca garastasyai dattaḥ pūrvaṃ suterṣyayā  
sā tu bhartuścitāṃ kṛtvā jvalanaṃ cāvarohata  aurvastāṃ bhārgavo rājankāruṇyātsamavārayat  
tasyāśrame sthitā rājñī garbharakṣaṇahetave  siṣeve munivaryaṃ taṃ smarantī śaṃkaraṃ hṛdā  
ekadā khalu tadgarbho gareṇaiva saha cyutaḥ  sumuhūrtte sulagne ca paṃcoccagrahasaṃyute  
tasmiṃllagne ca balini sarvathā munisattama  vyajāyata mahābāhussagaro nāma pārthivaḥ  
aurvastu jātakarmādi tasya kṛtvā mahātmanaḥ  adhyāpya vedaśāstrāṇi tato'straṃ pratyapādayat  
āgneyaṃ taṃ mahābhāgo hyamarairapi dussaham  jagrāha vidhinā prītyā sagarosau nṛpottamaḥ  
sa tenāstrabalenaiva balena ca samanvitaḥ  haihayānvijaghānāśu saṃkuddho'strabalena ca  
ājahāra ca lokeṣu kīrtiṃ kīrtimatāṃ varaḥ  dharmaṃ saṃsthāpayāmāsa sagaro'sau mahītale  
tataśśakāssayavanāḥ kāmbojāḥ pāhnavāstathā  hanyamānāstadā te tu vasiṣṭhaṃ śaraṇaṃ yayuḥ  
vasiṣṭho vaṃcanāṃ kṛtvā samayena mahādyutiḥ  sagaraṃ vārayāmāsa teṣāṃ dattvābhayaṃ nṛpam  
sagarassvāṃ pratijñāṃ tu gurorvākyaṃ niśamya ca  dharmaṃ jaghāna teṣāṃ vai keśānyatvaṃ cakāra ha  
arddhaṃ śakānāṃ śiraso muṃḍaṃ kṛtvā vyasarjayat  yavanānāṃ śirassarvaṃ kāṃbojānāṃ tathaiva ca  
pāradā muṃḍakeśāśca pāhnavāśśmaśrudhāriṇaḥ  nissvādhyāyavaṣaṭkārāḥ kṛtāstena mahātmanā  
jitā ca sakalā pṛthvī dharmatastena bhūbhujā  sarve te kṣatriyāstāta dharmahīnāḥ kṛtāḥ purāḥ  
sa dharmavijayī rājā vijitvemāṃ vasuṃdharām  aśvaṃ saṃskārayāmāsa vājimedhāya pārthivaḥ  
tasya cāsyatesso'śvassamudre pūrvadakṣiṇe  gataḥ ṣaṣṭisahasraistu tatputrairanvito mune  
devarājena śakreṇa so'śvo hi svārthasādhinā  velāsamīpe'pahṛto bhūmiṃ caiva praveśitaḥ  
mahārājo'tha sagarastaddhayānveṣaṇāya ca  sa taṃ deśaṃ tadā putraiḥ khānayāmāsa sarvataḥ  
āseduste tatastatra khanyamāne mahārṇave  tamādipuruṣaṃ devaṃ kapilaṃ viśvarūpiṇam  
tasya cakṣussamutthena vahninā pratibudhyataḥ  dagdhāḥ ṣaṣṭisahasrāṇi catvārastvavaśeṣitāḥ  
harṣaketussuketuśca tathā dharmarathoparaḥ  śūraḥ paṃcajanaścaiva tasya vaṃśakarā nṛpāḥ  
prādācca tasmai bhagavān hariḥ paṃcavarānsvayam  vaṃśaṃ medhāṃ ca kīrtiñca samudraṃ tanayaṃ dhanam  
sāgaratvaṃ ca lebhe sa karmaṇā tasya tena vai  taṃ cāśvamedhikaṃ so'śvaṃ samudrādupalabdhavān  
ājahārāśvamedhānāṃ śataṃ sa tu mahāyaśāḥ  īje śaṃbhuvibhūtīśca devatāstatra suvratāḥ  
iti śrīśivamahāpurāṇe pañcamyāmumāsaṃhitāyāṃ satyavratādisagaraparyaṃta vaṃśavarṇanaṃ nāmāṣṭatriṃśo'dhyāyaḥ  
śaunaka uvāca  sagarasyātmajā vīrāḥ kathaṃ jātā mahābalāḥ  vikrāṃtāḥ ṣaṣṭisāhasrā vidhanā kena vā vada  
sūta uvāca  dve patnyo sagarasyāstāṃ tapasā dagdhakilviṣe  aurvastayorvaraṃ prādāttoṣito munisattamaḥ  
ṣaṣṭiputrasahasrāṇi ekā vavre tarasvinām  ekaṃ vaṃśakaraṃ tvekā yatheṣṭaṃ varaśālinī  
tatraivāgatya tāṃ labdhvā putrāñśūrānbahūṃstadā  sā caiva suṣuve tumbaṃ bījapūrvaṃ pṛthakkṛtam  
te sarve hi svadhātrībhirvavṛdhuśca yathākramam  ghṛtapūrṇeṣu kumbheṣu kumārāḥ prītivarddhanāḥ  
kapilāgnipradagdhānāṃ teṣāṃ tatra mahātmanām  ekaḥ paṃcajano nāma putro rājā babhūva ha  
tataḥ paṃcajanasyāsīdaṃśumānnāma vīryavān  dilīpastanayastasya putro yasya bhagīrathaḥ  
yastu gaṃgā saricchreṣṭhāmavātārayataḥ prabhu  samudramānayaccemāṃ duhitṛtvamakalpayat  
bhagīrathasuto rājā śrutasenaḥ iti śrutaḥ  nābhāgastu sutastasya putraḥ paramadhārmikaḥ  
aṃbarīṣastu nābhāgissiṃdhudvīpastato'bhavat  ayutājittu dāyādassiṃdhudvīpasya vīryavān  
āyutājitsutastvāsīdṛtuparṇo mahāyaśāḥ  divyākṣahṛdayajño'sau rājā nalasakho'bhavat  
ṛtuparṇasutastvāsīdanuparṇo mahādyutiḥ  tasya kalmāṣapādo vai nāmnā mitrasahastathā  
kalmāṣapādasya sutassarvakarmeti viśrutaḥ  anaraṇyastu putro'bhūdviśrutassarvaśarmaṇaḥ  
anaraṇyasuto rājā vidvānmuṃḍidruho'bhavat  niṣadhastasya tanayo ratiḥ khaṭvāṅga ityapi  
yena svargādihāgatya muhūrtaṃ prāpya jīvitam  trayo'pi saṃcitā lokā buddhyā satyena cānagha  
dīrghabāhussutastasya raghustasyābhavatsutaḥ  ajastasya tu putro'bhūttasmāddaśaratho'bhavat  
rāmo daśarathājjajñe dharmātmā yo mahāyaśāḥ  sa viṣṇvaṃśo mahāśaivaḥ paulastyo yena ghātitaḥ  
taccaritaṃ ca bahudhā purāṇeṣu pravarṇitam  rāmāyaṇe prasiddhaṃ hi nātaḥ proktaṃ tu vistarāt  
rāmasya tanayo jajñe kuśa ityapi viśrutaḥ  atithistu kuśājjajñe niṣadhastasya cātmajaḥ  
niṣadhasya nalaḥ putro nabhāḥ putro nalasya tu  nabhasaḥ puṃḍarīkaśca kṣemadhanvā tatasmṛtaḥ  
kṣemadhanvasutastvāsīddevānīkaḥ pratāpavān  āsīdahīnagurnāma devānīkātmajaḥ prabhuḥ  
ahīnagostu dāyādassahasvānnāma vīryavān  vīrasenātmajastasya yaścaikṣvākukulodbhavaḥ  
vīrasenasya dāyādaḥ pāriyātro babhūva ha  tato balākhyastanayassthalastasmādabhūtsutaḥ  
arkāṃśasaṃbhavastasmātputro yakṣaḥ pratāpavān  tatsutastvaguṇastvāsīttasmādvidhṛtirātmajaḥ  
hiraṇyanābhastatputro yogācāryyo babhūva ha  sa śiṣyo jaiminimunerhyātmavidyāviśāradaḥ  
kauśilyo yājñavalkyotha yogamadhyātmyasaṃjñakam  yato'dhyagānnṛpavarāddhṛdayagraṃthibhedanam  
tatsuto puṣpanāmā hi dhruvasaṃjñastadātmajaḥ  agnivarṇassutastasya śīghranāmā sutastataḥ  
marunnāmā sutastasya yogasiddho babhūva ha  asāvāste'dyāpi prabhuḥ kalāpagrāmasaṃjñake  
tadvāsibhiśca munibhiḥ kaleraṃte sa eva hi  punarbhāvayitā naṣṭaṃ sūryavaṃśaṃ viśeṣataḥ  
pṛthuśrutaśca tatputrassaṃdhistasya sutaḥ smṛtaḥ  amarṣaṇassutastasya marutvāṃstatsuto'bhavat  
viśvasāhvassutastasya tatsuto' bhūtprasenajit  takṣakastasya tanayastatsuto hi bṛhadbalaḥ  
eta ikṣvākuvaṃśīyā atītāḥ saṃprakīrtitāḥ  śṛṇu tānāgatānbhūtāṃstadvaṃśyāndharmavittamān  
bṛhadbalasya tanayo bhavitā hi bṛhadraṇaḥ  bṛhadraṇasutastasyorukriyo hi bhaviṣyati  
vatsavṛddhassutastasya prativyomasutastataḥ  bhānustattanayo bhāvī divāko vāhinīpatiḥ  
sahadevassutastasya mahāvīro bhavi ṣyati  tatsuto bṛhadaśvo hi bhānumāṃstatsuto balī  
suto bhānumato bhāvī pratīkāśvaśca vīryavān  supratīkassutastasya bhaviṣyati nṛpottamaḥ  
marudevassutastasya sunakṣatro bhaviṣyati  tatsutaḥ puṣkarastasyāṃtarikṣastatsuto dvijāḥ  
sutapāstatsuto vīro mitracittasya cātmajaḥ  bṛhadbhājassutastasya barhināmā tadātmajaḥ  
kṛtaṃjayassutastasya tatsuto hi raṇaṃjayaḥ  saṃjayastu mayastasya tasya śākyo hi cātmajaḥ  
śuddhodastanayastasya lāṃgalastu tadātmajaḥ  tasya prasenajitputrastatsutaḥ śūdrakāhvayaḥ  
ruṇako bhavitā tasya surathastatsutaḥ smṛtaḥ  sumitrastatsuto bhāvī vaṃśaniṣṭhāṃta eva hi  
sumitrāṃtonvayo'yaṃ vai ikṣvākūṇāṃ bhaviṣyati  rājñāṃ vaicitravīryyāṇāṃ dharmmiṣṭhānāṃ sukarmmaṇām  
sumitraṃ prāpya rājānaṃ tadvaṃśaśśubhaḥ kalau  saṃsthāṃ prāpsyati tadbrāhme varddhiṣyati punaḥ kṛte  
etadvaivasvate vaṃśe rājāno bhūridakṣiṇāḥ  ikṣvākuvaṃśaprabhavāḥ prādhānyena prakīrtitāḥ  
puṇyeyaṃ paramā sṛṣṭirādityasya vivasvataḥ  śrāddhadevasya devasya prajānāṃ puṣṭidasya ca  
paṭhañchṛṇvannimāṃ sṛṣṭimādityasya ca mānavaḥ  prajāvāneti sāyujyamiha bhuktvā sukhaṃ param  
iti śrīśivamahāpurāṇe pañcamyāmumāsaṃhitāyāṃ vaivasvatavaṃśodbhavarājavarṇanaṃ nāmaikonacatvāriṃśo'dhyāyaḥ  
vyāsa uvāca  ityākarṇya śrāddhadevaḥ sūryānvayamanuttamam  paryyapṛcchanmuniśreṣṭhaśśaunakassūtamādarāt  
śaunaka uvāca  sūtasūta ciraṃjīva vyāsaśiṣya namostu te  śrāvitā paramā divyā kathā paramapāvanī  
tvayā proktaḥ śrāddhadevassūryyaḥ sadvaṃśavarddhanaḥ  saṃśayastatra me jātastaṃ bravīmi tvadagrataḥ  
kuto vai śrāddhadevatvamādityasya vivasvataḥ  śrotumicchāmi tatprītyā chiṃdhi me saṃśayaṃ tvimam  
śrāddhasyāpi ca māhātmyaṃ tatphalaṃ ca vada prabho  prītāśca pitaro yena śreyasā yojayaṃti tam  
etacca śrotumicchāmi pitṝṇāṃ sargamuttamam  kathaya tvaṃ viśeṣeṇa kṛpāṃ kuru mahāmate  
sūta uvāca  vacmi tatte'khilaṃ prītyā pitṛsargaṃ tu śaunaka  mārkaṇḍeyena kathitaṃ bhīṣmāya paripṛcchate  
gītaṃ sanatkumāreṇa mārkaṇḍeya dhīmate  tatte'haṃ saṃpravakṣyāmi sarvakāmaphalapadam  
yudhiṣṭhireṇa saṃpṛṣṭo bhīṣmo dharmabhṛtāṃ varaḥ  śaraśayyāsthitaḥ proce tacchṛṇuṣva vadāmi te  
yudhiṣṭhira uvāca  puṣṭikāmena puṃsāṃ vai kathaṃ puṣṭiravāpyate  etacchrotuṃ samicchāmi kiṃ kurvāṇo na sīdati  
 sūta uvāca  yudhiṣṭhireṇa saṃpṛṣṭaṃ praśnaṃ śrutvā sa dharmavit  bhīṣmaḥ provāca suprītyā sarveṣāṃ śṛṇvatāṃ vacaḥ  
bhīṣma uvāca  ye kurvaṃti narāśśrāddhānyapi prītyā yudhiṣṭhira  śrāddhaiḥ prīṇāti tatsarvaṃ pitṝṇāṃ hi prasādataḥ  
śrāddhāni caiva kurvanti phalakāmāssadā narā  abhisaṃdhāya pitaraṃ pituśca pitaraṃ tathā  
pituḥ pitāmahaścaiva triṣu piṃḍeṣu nityadā  pitaro dharmakāmasya prajākāmasya ca prajām  
puṣṭikāmasya puṣṭiṃ ca prayacchanti yudhiṣṭhira  
yudhiṣṭhira uvāca  vartaṃte pitaraḥ svarge keṣāṃcinnarake punaḥ  prāṇināṃ niyataṃ cāpi karmajaṃ phalamucyate  
tāni śrāddhāni dattāni kathaṃ gacchanti vai pitṝn  kathaṃ śaktāstamāharttuṃ narakasthā phalaṃ punaḥ  
devā api pitṝnsvarge yajaṃta iti me śrutam  etadicchāmyahaṃ śrotuṃ vistareṇa bravīhi me  
bhīṣma uvāca  atra te kīrtayiṣyāmi yathā śrutamarindama  pitrā mama purā gītaṃ lokāntaragatena vai  
śrāddhakāle mama piturmayā piṃḍassamudyataḥ  matpitā mama hastena bhittvā bhūmimayācata  
naiṣa kalpavidhirdṛṣṭa iti niścitya cāpyaham  kuśeṣveva tataḥ piṃḍaṃ dattavānavicārayan  
tataḥ pitā me saṃtuṣṭo vācā madhurayā tadā  uvāca bhārataśreṣṭha prīyamāṇo mayānagha  
tvayā dāyādavānasmi dharmajñena vipaścitā  tāritohaṃ tu jijñāsā kṛtā me puruṣottama  
pramāṇaṃ yaddhi kurute dharmācāreṇa pārthivaḥ  prajāstadanu vartaṃte pramāṇācaritaṃ sadā  
śṛṇu tvaṃ bhārataśreṣṭha vedadharmāṃśca śāśvatān  pramāṇaṃ vedadharmasya putra nirvarttitaṃ tvayā  
tasmāttavāhaṃ suprītaḥ prītyā varamanuttamam  dadāmi tvaṃ pratīkṣasva triṣu lokeṣu durlabham  
na te prabhavitā mṛtyuryāvajjīvitumicchasi  tvattobhyanujñāṃ saṃprāpya mṛtyuḥ prabhavitā punaḥ  
kiṃ vā te prārthitaṃ bhūyo dadāmi varamuttamam  tad brūhi bharataśreṣṭha yatte manasi vartate  
ityuktavati tasmiṃstu abhivādya kṛtāñjaliḥ  avocaṃ kṛtakṛtyo'haṃ prasanne tvayi mānada  praśnaṃ pṛcchāmi vai kaṃcidvācyassa bhavatā svayam  
sa māmuvāca tad brūhi yadīcchasi dadāmi te  ityuktetha mayā tatra pṛṣṭaḥ provāca tannṛpaḥ  
śaṃtanuruvāca  śṛṇu tāta pravakṣyāmi praśnaṃ te'haṃ yathārthataḥ  pitṛkalpaṃ ca nikhilaṃ mārkaṇḍeyena me śrutam  
yattvaṃ pṛcchasi māṃ tāta tadevāhaṃ mahāmunim  mārkaṇḍeyamapṛcchaṃ hi sa māṃ provāca dharmavit  
mārkaṇḍeya uvāca  śṛṇu rājanmayā dṛṣṭaṃ kadācitpaśyatā divam  vimānaṃ mahādāyāṃtamantareṇa girestadā  
tasminvimāne paryakṣaṃ jvalitāṃgāravarcasam  mahātejaḥ prajvalaṃtaṃ nirviśeṣaṃ manoharam  
apaśyaṃ caiva tatrāhaṃ śayānaṃ dīptatejasam  aṃguṣṭhamātraṃ puruṣamagnāvagnimivāhitam  
so'haṃ tasmai namaḥ kṛtvā praṇamya śirasā prabhum  apṛcchaṃ caiva tamahaṃ vidyāmastvāṃ kathaṃ vibho  
māmuvāca dharmātmā tena tadvidyate tapaḥ  yena tvaṃ budhyase māṃ hi mune vai brahmaṇassutam  
sanatkumāramiti māṃ viddhi kiṃ karavāṇi te  ye tvanye brahmaṇaḥ putrāḥ kanīyāṃsastu te mama  
bhrātarassapta durdharṣā yeṣāṃ vaṃśāḥ pratiṣṭhitāḥ  vayaṃ tu yatidharmāṇassaṃyamyātmānamātmani  
yathotpannastathaivāhaṃ kumāra iti viśrutaḥ  tasmātsanatkumāraṃ me nāmaitatkathitaṃ mune  
yadbhaktyā te tapaścīrṇaṃ mama darśanakāṃkṣayā  eṣa dṛṣṭo'smi bhadraṃ te kaṃ kāmaṃ karavāṇi te  
ityuktavantaṃ taṃ cāhaṃ prāvocaṃ tvaṃ śṛṇu prabho  pitṝṇāmādisargaṃ ca kathayasva yathātatham  
ityuktassa tu māṃ prāha śṛṇu sarvaṃ yathātatham  vacmi te tattvatastāta pitṛsargaṃ śubhāvaham  
sanatkumāra uvāca  devānpurāsṛjadbrahmā māṃ yakṣadhvaṃ sa cāha tān  tamutsṛjya tamātmānamayajaṃste phalārthinaḥ  
te śaptā brahmaṇā mūḍhā naṣṭasaṃjñā bhaviṣyatha  tasmātkiṃcidajānaṃto naṣṭasaṃjñāḥ pitāmaham  
procustaṃ praṇatāssarve kuruṣvānugrahaṃ hi naḥ  ityuktastānuvācedaṃ prāyaścittārthameva hi  
putrānsvānparipṛcchadhvaṃ tato jñānamavāpsyatha  ityuktā naṣṭasaṃjñāste putrānpapracchurojasā  
prāyaścittārthamevādhilabdhasaṃjñā divaukasaḥ  gamyatāṃ putrakā evaṃ putrairuktāśca te'nagha  
abhiśaptāstu te devāḥ putrakāmena vedhasam  papracchuruktāḥ putraiste gatāste putrakā iti  
tatastānabravīddevo devānbrahmā sasaṃśayān  śṛṇudhvaṃ nirjarāssarve yūyaṃ na brahmavādinaḥ  
tasmādyaduktaṃ yuṣmākaṃ putraistairjñānisattamaiḥ  maṃtavyaṃ saṃśayaṃ tyaktvā tathā na ca tadanyathā  
devāśca pitaraścaiva yajadhvaṃ tridivaukasaḥ  parasparaṃ mahāprītyā sarvakāmaphalapradā  
sanatkumāra uvāca  tataste chinnasaṃdehāḥ prītimaṃtaḥ parasparam  babhūvurmuniśārdūla brahmavākyātsukhapradāḥ  
tato devā hi procustānyaduktāḥ putrakā vayam  tasmādbhavaṃtaḥ pitaro bhaviṣyatha na saṃśayaḥ  
pitṛśrāddhe kriyāṃ kaścitkariṣyati na saṃśayaḥ  śrāddhairāpyāyitassomo lokānāpyāyayiṣyati  
samudraṃ parvatavanaṃ jaṃgamājaṃgamairvṛtam  śrāddhāni puṣṭikāmaiśca ye kariṣyaṃti mānavāḥ  
tebhyaḥ puṣṭipradāścaiva pitaraḥ prīṇitāssadā  śrāddhe ye ca pradāsyaṃti trīnpiṃḍānnāmagotrataḥ  
sarvatra vartamānāste pitaraḥ prapitāmahāḥ  bhāvayiṣyaṃti satataṃ śrāddhadānena tarpitāḥ  
iti tadvacanaṃ satyaṃ bhavatvatha divaukasaḥ  putrāśca pitaraścaiva vayaṃ sarve parasparam  
evaṃ te pitaro devā dharmataḥ putratāṃ gatāḥ  anyonyaṃ pitaro vai te prathitāḥ kṣitimaṇḍale  
iti śrīśivamahāpurāṇe pañcamyāmumāsaṃhitāyāṃ śrāddhakalpe pitṛprabhāvavarṇanaṃnāma catvāriṃśo'dhyāyaḥ  
sanatkumāra uvāca  sapta te tapatāṃ śreṣṭha svarge pitṛgaṇāssmṛtāḥ  catvāro mūrttimaṃto vai trayaścaiva hyamūrtayaḥ  
tānyajaṃte devagaṇā ādyā viprādayastathā  āpyāyayaṃti te pūrvaṃ somaṃ yogabalena vai  
tasmācchrāddhāni deyāni yogināṃ tu viśeṣataḥ  sarveṣāṃ rājataṃ pātramatha vā rajatānvitam  
dattaṃ svadhāṃ purodhāya śrāddhe prīṇāti vai pitṝn  vahnerāpyāyanaṃ kṛtvā somasya tu yamasya vai  
udagāyanamapyagnāvagnyabhāve'psu vā punaḥ  pitṝnprīṇāti yo bhaktyā pitaraḥ prīṇayaṃti tam  
yacchaṃti pitaraḥ puṣṭiṃ prajāśca vipulāstathā  svargamārogyavṛddhiṃ ca yadanyadapi cepsitam  
devakāryādapi mune pitṛkāryyaṃ viśiṣyate  pitṛbhakto'si viprarṣe tena tvamajarāmaraḥ  
na yogena gatissā tu pitṛbhaktasya yā mune  pitṛbhaktirviśeṣeṇa tasmātkāryā mahāmune  
mārkaṇḍeya uvāca  evamuktvā''śu deveśo devānāmapi durlabham  cakṣurdattvā savijñānaṃ jagāma yaugikīṃ gatim  
śṛṇu bhīṣma purā bhūyo bhāradvājātmajā dvijāḥ  yogadharmamanuprāpya bhraṣṭā duścaritena vai  
vāgduṣṭaḥ krodhano hiṃsraḥ piśunaḥ kavireva ca  svasṛṣaḥ pitṛvartī ca nāmabhiḥ karmabhistathā  
kauśikasya sutāstāta śiṣyā gargasya cābhavan  pitaryuparate sarve pravasaṃtastadābhavan  
viniyogādgurostasya gāṃ dogdhrīṃ samakālayan  samānavatsāṃ kapilāṃ sarve'nyāyāgatāstadā  
teṣāṃ pathi kṣudhārtānāṃ bālyānmohācca bhārata  krūrā buddhissamutpannā tāṃ gāṃ tai hiṃsituṃ tadā  
tāṃ kavisasvasṛpaścaiva yācete naiti vai tadā  na cāśakyāstu tābhyāṃ vā tadā vārayituṃ nijāḥ  
pitṛvartī tu yasteṣāṃ nityaṃ śrāddhāhniko dvijaḥ  sa sarvānabravītkopātpitṛbhaktisamanvitaḥ  
yadyaśakyaṃ prakartavyaṃ pitṝnuddiśya sādhyatām  prakurvaṃto hi śrāddhaṃ tu sarva eva samāhitāḥ  
evameṣā ca gaurdharmaṃ prāpsyate nātra saṃśayaḥ  pitṝnabhyarcya dharmeṇa nādharmo no bhaviṣyati  
evamuktāśca te sarve prokṣayitvā ca gāṃ tadā  pitṛbhyaḥ kalpayitvā tu hyupāyuṃjata bhārata  
upayujya ca gāṃ sarve gurostasya nyavedayan  śārdūlena hatā dhenurvatsā vai gṛhyatāmiti  
ārtavatsa tu taṃ vatsaṃ pratijagrāha vai dvijaḥ  mithyopacārataḥ pāpamabhūtteṣāṃ ca goghnatām  
tataḥ kālena kiyatā kāladharmamupāgatāḥ  te sapta bhrātarastāta babhūvussvāyuṣaḥkṣaye  
te vai krūratayā haiṃstryātsvānāryyatvādgurostathā  ugrahiṃsāvihārāśca jātāssapta sahodarāḥ  
lubdhakasya sutāstāvadbalavaṃto manasvinaḥ  jātā vyādhā daśārṇeṣu sapta dharmavicakṣaṇāḥ  
svadharmaniratāssarve mṛgā mohavivarjitāḥ  āsannudvegasaṃvignā ramye kālaṃjare girau  
tamevārthamanudhyāya jñānaṃ maraṇasaṃbhavam  āsanvanacarāḥ kṣāṃtā nirdvaṃdvā niṣparigrahāḥ  
te sarve śubhakarmāṇassaddharmāṇo vanecarāḥ  vidharmācaraṇairhīnā jātismaraṇasiddhayaḥ  
pūrvajātiṣu yo dharmaḥ śruto gurukuleṣu vai  tathaiva cāsthitā buddhau saṃsāre'pya nivartane  
girimadhye jahuḥ prāṇāṃllabdhāhārāstapasvinaḥ  teṣāṃ tu patitānāṃ ca yāni sthānāni bhārata  
tathaivādyāpi dṛśyaṃte girau kālañjare nṛpa  karmaṇā tena te jātāḥ śubhāśubhavivarjakāḥ  
śubhā'śubhatarāṃ yoniṃ cakravākatvamāgatāḥ  śubhe deśe śaradvīpe saptaivāsañjalaukasaḥ  
tyaktvā sahacarīdharmaṃ munayo dharmadhāriṇaḥ  nissaṃgā nirmamāśśāṃtā nirdvaṃdvā niṣparigrahāḥ  
nivṛttinirvṛtāścaiva śakunā nāmataḥ smṛtāḥ  te brahmacāriṇassarve śakunā dharmadhāriṇaḥ  
jātismarāssusaṃvṛddhāssaptaiva brahmacāriṇaḥ  sthitā ekatra saddharmā vikārarahitāssadā  
viprayonau tu yanmohānmithyāpacaritaṃ gurau  tiryyagyonau tathā janma śrāddhājjñānaṃ ca lebhire  
tathā tu pitṛkāryyārthaṃ kṛtaṃ śrāddhaṃ vyavasthitaiḥ  tadā jñānaṃ ca jātiṃ ca kramātprāptaṃ guṇottaram  
pūrvajādiṣu yadbrahma śrutaṃ gurukuleṣu vai  tathaiva saṃsthitajñānaṃ tasmājjñānaṃ samabhyaset  
sumanāśca suvākchuddhaḥ pañcamaśchidradarśakaḥ  svataṃtraśca suyajñaśca kulīnā nāmataḥ smṛtāḥ  
teṣāṃ tatra vihaṃgānāṃ caratāṃ dharmacāriṇām  suvṛttamabhavattatra tacchṛṇuṣva mahāmune  
nīpānāmīśvaro rājā prabhāveṇa samanvitaḥ  śrīmānantaḥpuravṛto vanaṃ tatrāviveśa ha  
svataṃtraścakravākassaspṛhayāmāsa taṃ nṛpam  dṛṣṭvā yāṃtaṃ sukhopetaṃ rājyaśobhāsamanvitam  
yadyasti sukṛtaṃ kiṃcittapo vā niyamo'pi vā  khinnohamupavāsena tapasā niścalena ca  
tasya sarvasya pūrṇena phalenāpi kṛtena hi  sarvasaubhāgyapātraśca bhaveyamahamīdṛśaḥ  
mārkaṇḍeya uvāca  tatastu cakravākau dvāvāsatussahacāriṇau  āvāṃ vai sacivau syāva tava priyahitaiṣiṇau  
tathetyuktvā tu tasyāsīttadā yogātmano gatiḥ  evaṃ tau cakravākau ca svavākyaṃ pratyabhāṣatām  
yasmātkarmabruvāṇasvaṃ yogadharmamavāpya tam  evaṃ varaṃ prārthayase tasmādvākyaṃ nibodha me  
rājā tvaṃ bhavitā tāta kāṃpilye nagarottame  etau te sacivau syātāṃ vyabhicārapradharṣitau  
na tānūcustrayo rājyaṃ caturassahacāriṇaḥ  saprasādaṃ punaścakre tanmadhye sumanābravīt  
aṃtarvo bhavitā śāpaḥ punaryogamavāpsyatha  sarvasattvaḥ suyajñaśca svataṃtro'yaṃ bhaviṣyati  
pitṛprasādādyuṣmābhissaṃprāptaṃ sukṛtaṃ bhavet  gāṃ prokṣayitvā dharmeṇa pitṛbhyaścopakalpitāḥ  
asmākaṃ jñānasaṃyogassarveṣāṃ yogasādhanam  idaṃ ca kāryaṃ saṃrabdhaṃ ślokamekamudāhṛtam  
puruṣāntaritaṃ śrutvā tato yogamavāpsyatha  ityuktvā sa tu maunobhūdvihaṃgassumanā budhaḥ  
mārkaṇḍeya uvāca  lokānāṃ svastaye tāta śantanupravarātmaja  ityuktaṃ taccaritraṃ me kiṃ bhūyaśśrotumicchasi  
iti śrīśivamahāpurāṇe pañcamyāmumāsaṃhitāyāṃ pitṛsargavarṇanaṃ saptavyādhagati varṇanaṃnāmaikacatvāriṃśo'dhyāyaḥ  
 bhīṣma uvāca  mārkaṇḍeya mahāprājña pitṛbhaktibhṛtāṃ vara  kiṃ jātaṃ tu tato brūhi kṛpayā munisattama  
mārkaṇḍeya uvāca  te dharmayoganiratāssapta mānasacāriṇaḥ  vāyvaṃbubhakṣāssatataṃ śarīramupaśoṣayan  
sa rājāṃtaḥpuravṛto nandane maghavā iva  krīḍitvā suciraṃ tatra sabhāryyassvapuraṃ yayau  
anūho nāma tasyāsītputraḥ paramadhārmikaḥ  taṃ vaibhrājaḥ sutaṃ rājye sthāpayitvā vanaṃ yayau  
tapaḥ kartuṃ samārebhe yatra te sahacāriṇaḥ  sa vai tatra nirāhāro vāyubhakṣo mahātapāḥ  
tato vibhrājitaṃ tena vibhrājaṃ nāma tadvanam  babhūva suprasiddhaṃ hi yogasiddhipradāyakam  
tatraiva te hi śakunāścatvāro yogadharmiṇaḥ  yogabhraṣṭāstrayaścaiva dehatyāgakṛto'bhavan  
kāṃpilye nagare te tu brahmadattapurogamāḥ  jātāssaptamahātmānassarve vigatakalmaṣāḥ  
smṛtimaṃto'tra catvārastrayastu parimohitāḥ  svatantrasyāhvayo jāto brahmadatto mahaujasaḥ  
chidradarśī sunetrastu vedavedāṃgapāragau  jātau śrotriyadāyādau pūrvajātisahāṣitau  
paṃcālo bahvṛcastvāsīdācāryatvaṃ cakāra ha  dvivedaḥ puṃḍarīkaśca chaṃdogo'dhvaryureva ca  
tato rājā sutaṃ dṛṣṭvā brahmadattamakalmaṣam  abhiṣicya svarājye tu parāṃ gatimavāptavān  
paṃcālaḥ puṇḍarīkastu putrau saṃsthāpya mandire  viviśaturvanaṃ tatra gatau paramikāṃ gatim  
brahmadattasya bhāryyā tu sannitirmāma bhārata  sā tvekabhāvasaṃyuktā reme bhartrā sahaiva tu  
śeṣāstu cakravākā vai kāṃpilye sahacāriṇaḥ  jātāḥ śrotriyadāyādā daridrasya kule nṛpa  
dhṛtimānsumahātmā ca tattvadarśīṃ nirutsukaḥ  vedādhyayana sampannāścatvāraśchidradarśinaḥ  
te yoganiratāssiddhāḥ prasthitāssarva eva hi  āmaṃtrya ca mithaḥ śaṃbhoḥ padāmbhojaṃ praṇamya tu  
śūrā ye samprapadyante apunarbhavakāṃkṣiṇaḥ  pāpampraṇāśayantvadya tacchambhoḥ paramampadam  
śārīre mānase caiva pāpe vāgje mahāmune  kṛte samyagidambhaktyā paṭhecchraddhāsamanvitaḥ  
mucyate sarvapāpebhyaśśivanāmānukīrtanāt  uccāryamāṇa etasmindevadevasya tasya vai  
vilayaṃ pāpamāyāti hyāmabhāṇḍamivāmbhasi  tasmāttatsaṃcite pāpe samanaṃtarameva ca  
japtavyametatpāpasya praśamāya mahāmune  naraiḥ śraddhālubhibhūryassarvakāmaphalāptaye  
puṣṭyarthamimamadhyāyaṃ paṭhedenaṃ śṛṇoti vā  mucyate sarvapāpebhyo mokṣaṃ yāti na saṃśayaḥ  
iti śrīśivamahāpurāṇe pañcamyāmumāsaṃhitāyāṃ pitṛkalpe pitṛbhāvavarṇanaṃ nāma dvicatvāriṃśo'dhyāyaḥ  
śaunaka uvāca  ācāryyapūjanaṃ brūhi sūta vyāsaguro'dhunā  granthasya śravaṇānte hi kiṃ kartavyaṃ tadapyaho  
sūta uvāca  pūjayedvidhivadbhaktyācāryyaṃ śrutvā kathāṃ parām  granthānte vidhivaddadyādācāryyāya prasannadhīḥ  
tato vaktāramānamya saṃpūjya ca yathāvidhi  bhūṣaṇairhastakarṇānāṃ vastraissaumyādibhissudhīḥ  
śivapūjāsamāptau tu dadyāddhenuṃ savatsikām  kṛtvāsanaṃ suvarṇasya palamānasya sāmbaram  
tatrāsthāpya śubhaṃ graṃthaṃ likhitaṃ lalitākṣaraiḥ  ācāryāya sudhīrdadyānmuktaḥ syādbhavabandhanaiḥ  
grāmo gajo hayaścāpi yathāśaktyaparāṇi ca  mune sarvāṇi deyāni vācakāya mahātmane  
vidhānasahitaṃ samyakchataṃ hi saphalaṃ smṛtam  purāṇaṃ śaunakamune satyamevoditaṃ mayā  
tasmādvidhānaduktaṃ tu śṛṇuyādbhaktito mune  purāṇaṃ nigamārthāḍhyaṃ puṇyadaṃ hṛdayaṃ śruteḥ  
iti śrīśivamahāpurāṇe pañcamyāmumāsaṃhitātāyāṃ vyāsapūjanaprakāro nāma tricatvāriṃśo'dhyāyaḥ  
munaya ūcuḥ  vyāsotpattiṃ mahābuddhe brūhi sūta dayānidhe  kṛpayā parayā svāminkṛtārthānniṣkuru prabho  
vyāsasya jananī proktā nāmnā satyavatī śubhā  vivāhitā tu sā devī rājñā śantanunā kila  
tasyāṃ jāto mahāyogī kathaṃ vyāsaḥ parāśarāt  sandeho'tra mahāñjātastaṃ bhavāñchettumarhati  
sūta uvāca  ekadā tīrthayātrāyāṃ vrajanyogī parāśaraḥ  yadṛcchayā gato ramyaṃ yamunāyāstaṭaṃ śubham  
niṣādamāha dharmātmā kurvantaṃ bhojanantadā  nayasva yamunāpāraṃ jalayānena māmaram  
ityukto muninā tena niṣādassvasutāṃ jagau  matsyagandhāmamuṃ bāle pāraṃ nāvā naya drutam  
tāpaso'yaṃ mahābhāge dṛśyantīgarbhasaṃbhavaḥ  titīrṣurasti mardhābdhiścaturāmnāyapāragaḥ  
iti vijñāpitā pitrā matsyagandhā mahāmunim  saṃvāhayati naukāyāmāsīnaṃ sūryyarociṣam  
kālayogānmahāyogī tasyāṃ kāmāturo'bhavat  dṛṣṭvā yo'psarasāṃ rūpaṃ na kadāpi vimohitaḥ  
grahītukāmaḥ sa munirdāśakanyāṃ manoharām  dakṣiṇena kareṇaitāmaspṛśaddakṣiṇe kare  
tamuvāca viśālākṣīṃ vacanaṃ smitapūrvakam  kimidaṃ kriyaye karma vācaṃyama vigarhitam  
vasiṣṭhasya kule ramye tvaṃ jāto'si mahāmate  niṣādajā tvahambrahmankathaṃ saṃgo ghaṭeta nau  
durlabhaṃ mānuṣaṃ janma brāhmaṇatvaṃ viśeṣataḥ  tatrāpi tāpasatvaṃ ca durlabhaṃ munisattama  
vidyayā vapuṣā vācā kulaśīlena cānvitaḥ  kāmabāṇavaśaṃ yāto mahadāścaryamatra hi  
pravṛttamapyasatkarma kartumenaṃ na ko'pi ha  bhuvi vārayituṃ śaktaḥ śāpabhītyāsya yoginaḥ  
iti saṃcintya hṛdaye nijagāda mahāmunim  tāvaddhairyaṃ kuru svāminyāvattvāṃ pārayāmi na  
sūta uvāca  iti śrutvā vacastasyā yogirājaḥ parāśaraḥ  tatyāja pāṇiṃ tarasā sindhoḥ pāraṃ gataḥ punaḥ  
punarjagrāha tāṃ bālāṃ muniṃ kāmaprapīḍitaḥ  kaṃpamānā tu sā bālā tamuvāca dayānidhim  
durgandhāhaṃ muniśreṣṭha kṛṣṇavarṇā niṣādajā  bhavāṃstu paramodāravicāro yogisattamaḥ  
nāvayorghaṭate saṅgo kācakāṃcanayoriva  tulyajātyākṛtikayoḥ saṃgaḥ saukhyaprado bhavet  
ityuktena tayā tena kṣaṇamātreṇa kāminī  kṛtā yojanagaṃdhā tu ramyarūpā manoramā  
punarjagrāha tāṃ bālāṃ sa muniḥ kāmapīḍitaḥ  grahītukāmaṃ taṃ dṛṣṭvā punaḥ provāca vāsavī  
rātrau vyavāyaḥ kartavyo na diveti śrutirjagau  divāsaṃge mahāndoṣo nindā cāpi durāsadā  
tasmāttāvatpratīkṣasva yāvadbhavati yāminī  paśyanti mānavāścātra pitā me ca taṭe sthitaḥ  
tayoktamidamākarṇya vacanaṃ munipuṃgavaḥ  nīhāraṃ kalpayāmāsa sadyaḥ puṇyabalena vai  
nīhāre ca samutpanne tamasā rātrisaṃnibhe  vyavāyacakitā bālā punaḥ provāca tammunim  
yoginnamoghavīryyastvaṃ bhuktvā gantāsi māṃ yadi  sagarbhā syāṃ tadā svāminkā gatirme bhavediti  
kanyāvrataṃ mahābuddhe mama naṣṭaṃ bhaviṣyati  hasiṣyati tadā lokāḥ pitaraṃ kiṃ bravīmyaham  
 parāśara uvāca  rama bāle mayā sārddhaṃ svacchandaṃ kāmajai rasaiḥ  svīyābhilāṣamākhyāhi pūrayāmyadhunā priye  
madājñāsatyakaraṇānnāmnā satyavatī bhava  vandanīyā tathāśeṣairyogibhistridaśairapi  
satyavatyuvāca  jānate na pitā mātā na vānye bhuvi mānavāḥ  kanyādharmo na me hanyādyadi svīkuru māntadā  
putraśca tvatsamo nātha bhavedadbhutaśaktimān  saugandhyaṃ sarvadāṃge me tāruṇyaṃ ca navaṃnavam  
parāśara uvāca  śṛṇu priye tavābhīṣṭaṃ sarvaṃ pūrṇaṃ bhaviṣyati  viṣṇvaṃśasaṃbhavaḥ putro bhavitā te mahāyaśāḥ  
kiṃcidvai kāraṇaṃ viddhi yato'haṃ kāmapīḍitaḥ  dṛṣṭvā cāpsarasārūpaṃ nāmuhyanme namaḥ kvacit  
mīnagandhāṃ samālakṣya tvāṃ mohavaśago'bhavam  na bāle bhālapaṭṭastho brahmalekho'nyathā bhavet  
purāṇakartā putraste vedaśākhāvibhāgakṛt  bhaviṣyati varārohe khyātakīrtirjagattraye  
ityuktvā tāṃ suramyāṅgīṃ bhuktvā yogaviśāradaḥ  vavrāja śīghraṃ yamunājale snātvā mahāmune  
sāpi garbhaṃ dadhārāśu dvādaśātmasamaprabham  asūta sūryyajādvīpe kāmadevamivātmajam  
vāme kamaṇḍaluṃ bibhraddakṣiṇe daṇḍamuttamam  piśaṃgībhirjaṭābhiśca rājito mahasāṃ cayaḥ  
jātamātrastu tejasvī mātaraṃ pratyabhāṣata  gaccha mātaryathākāmaṃ gacchāmyahamataḥ param  
mātaryadā bhavetkāryaṃ tava kiṃciddhṛdīpsitam  saṃsmṛtaścāgamiṣyāmi tvadicchāpūrtihetave  
ityuktvā mātṛcaraṇāvabhivādya taponidhiḥ  jagāma ca tapaḥ karttuṃ tīrthaṃ pāpaviśodhanam  
sāpi pitrantikaṃ yātā putrasnehākulā satī  smarantī caritaṃ sūnorvarṇayantī svabhāgyakam  
dvīpe jāto yato bālastena dvaipāyano'bhavat  vedaśākhāvibhajanādvedavyāsaḥ prakīrtitaḥ  
tīrtharājaṃ prathamato dharmakāmārtha mokṣadam  naimiṣaṃ ca kurukṣetraṃ gaṅgādvāramavantikām  
ayodhyāṃ mathurāṃ caiva dvārakāmamarāvatīm  sarasvatīṃ siṃdhusaṅgaṃ gaṃgā sāgarasaṃgamam  
kāñcīṃ ca tryambakaṃ cāpi saptagodāvarītaṭam  kālañjaraṃ prabhāsaṃ ca tathā badarikāśramam  
mahālayantathoṃkārakṣetraṃ vai puruṣottamam  gokarṇaṃ bhṛgukacchaṃ ca bhṛgutuṃgaṃ ca puṣkaram  
śrīparvatāditīrthāni dhārātīrthaṃ tathaiva ca  gatvāvagāhya vidhinā cacāra paramantapaḥ  
evantīrthānyanekāni nānādeśasthitāni ha  paryyaṭankālikāsūnuḥ prāpadvārāṇasīmpurīm  
yatra viśveśvaraḥ sākṣādannapūrṇā maheśvarī  bhaktānāmamṛtandātuṃ virājete kṛpānidhī  
prāpya vārāṇasītīrthaṃ dṛṣṭvātha maṇikarṇikām  koṭijanmārjitaṃ pāpaṃ tatyāja sa munīśvaraḥ  
dṛṣṭvā liṃgāni sarvāṇi viśveśapramukhāni ca  snātvā sarveṣu kuṇḍeṣu vāpīkūpasarassu ca  
natvā vināyakānsarvāngaurīḥ sarvāḥ praṇamya ca  sampūjya kālarājaṃ ca bhairavaṃ pāpabhakṣaṇam  
daṇḍanāyakamukhyāṃśca gaṇānstutvā prayatnataḥ  ādikeśavamukhyāṃśca keśavānparitoṣya ca  
lolārkamukhyasūryāṃśca praṇamya ca punaḥpunaḥ  kṛtvā piṇḍapradānāni sarvatīrtheṣvatandritaḥ  
sthāpayāmāsa puṇyātmā liṃgaṃ vyāseśvarābhidham  yaddarśanādbhavedvipra naro vidyāsu vākpatiḥ  
liṃgānyabhyarcya viśveśapramukhāni subhaktitaḥ  asakṛccintayāmāsa kiṃ ligaṃ kṣiprasiddhidam  
yamārādhya mahādevaṃ vidyāḥ sarvā labhemahi  purāṇakartṛtāśaktirmamāstu yadanugrahāt  
śrīdamoṃkāranāthaṃ vā kṛttivāseśvaraṃ kimu  kedāreśantu kāmeśaṃ candreśaṃ vā trilocanam  
kāleśaṃ vṛddhakāleśaṃ kālaśeśvarameva vā  jyeṣṭheśaṃ jambukeśaṃ vā jaigīṣavyeśvarantu vā  
daśāśvamedhamīśānaṃ drumicaṇḍeśameva vā  dṛkkeśaṃ garuḍeśaṃ vā gokarṇeśaṃ gaṇeśvaram  
prasannavadaneśaṃ vā dharmmeśaṃ tārakeśvaram  nandikeśaṃ nivāseśaṃ patrīśaṃ prītikeśvaram  
parvateśaṃ paśupatiṃ hāṭakeśvarameva vā  bṛhaspatīśvaraṃ vātha tilabhāṇḍeśameva vā  
bhārabhūteśvaraṃ kiṃ vā mahālakṣmīśvaraṃ tu vā  maruteśantu mokṣeśaṃ gaṃgeśaṃ narmadeśvaram  
kṛṣṇeśaṃ parameśānaṃ ratneśvaramathāpi vā  yāmuneśaṃ lāṃgalīśaṃ śrīmadviśveśvaraṃ vibhum  
avimukteśvaraṃ vātha viśālākṣīśameva vā  vyāghreśvaraṃ varāheśaṃ vidyeśvaramathāpi vā  
varuṇeśaṃ vidhīśaṃ vā harikeśeśvarantu vā  bhavānīśaṃ kaparddīśaṃ kandukeśa majeśvaram  
viśvakarmeśvaraṃ vātha vīreśvaramathāpi vā  nādeśaṃ kapileśaṃ ca bhuvaneśvarameva vā  
bāṣkulīśaṃ mahādevaṃ siddhīśvaramathāpi vā  viśvedeveśvaraṃ vīrabhadreśaṃ bhairaveśvaram  
amṛteśaṃ satīśaṃ vā pārvatīśvarameva vā  siddheśvaraṃ mataṃgeśaṃ bhūtīśvaramathāpi vā  
āṣāḍhīśaṃ prakāmeśaṃ koṭirudreśvarantathā  madālaseśvaraṃ caiva tilaparṇeśvaraṃ kimu  
kiṃ vā hiraṇyagarbheśaṃ kiṃ vā śrīmadhyameśvaram  ityādikoṭiliṃgānāṃ madhye'haṃ kimupāśraye  
iti cintāturo vyāsaḥ śivabhaktiratātmavān  kṣaṇaṃ vicārayāmāsa dhyānasusthiracetasā  
ājñātaṃ vismṛtaṃ tāvanniṣpanno me manorathaḥ  siddhaiḥ saṃpūjitaṃ liṃgaṃ dharmmakāmārthamokṣadam  
darśanātsparśanādyasya ceto nirmalatāmiyāt  uddhāṭitaṃ sadaivāsti dvāraṃ svargasya yatra hi  
avimukte mahākṣetre siddhakṣetre hi tatparam  yatrāste paramaṃ liṃgaṃ madhyameśvarasaṃjñakam  
na madhyameśvarādanyalliṃgaṃ kāśyāṃ hi vidyate  yaddarśanārthamāyānti devāḥ parvaṇiparvaṇi  
ataḥ sevyo mahādevo madhyameśvarasaṃjñakaḥ  asyārādhanato viprā bahavaḥ siddhimāgatāḥ  
yaḥ pradhānatayā kāśyā madhye tiṣṭhati śaṅkaraḥ  svapurījana saukhyārthamato'sau madhyameśvaraḥ  
tumbururnāma gaṃdharvo devarṣirnāradastathā  amumārādhya saṃpanno gānavidyāviśāradau  
amumeva samārādhya viṣṇurmokṣaprado'bhavat  brahmā viṣṇuśca rudraśca sraṣṭṛpālakahārakāḥ  
dhanādhīśaḥ kubero'pi vāmadevo hi śaivarāṭ  khaṭvāṃgo nāma bhūpālo'napatyo'patyavānabhūt  
apsarāścandrabhāmākhyā nṛtyantī nijabhāvataḥ  sadehā kokilālāpā liṃgamadhye layaṃ gatā  
śrīkaro gopikāsūnuḥ sevitā madhyameśvaram  gāṇapatyaṃ samālebhe śivasya karuṇātmanaḥ  
bhārgavo gīṣpatiścobhau devau daityasurārcitau  vidyāpāraṃgamau jātau prasādānmadhyameśituḥ  
ahamapyatra saṃpūjya madhyameśvaramīśvaram  purāṇakartṛtāśaktiṃ prāpsyāmi tarasā dhuvam  
iti kṛtvā matiṃ dhīro vyāsaḥ satyavatīsutaḥ  bhāgīrathyambhasi snātvā jagrāha niyamaṃ vratī  
kvacitparṇāśano bhūttvā phalaśākāśanaḥ kvacit  vātabhugjalabhukkvāpi kvacinniraśanavratī  
ityādi niyamairyogī trikālaṃ madhyameśvaram  pūjayāmāsa dharmmātmā nānāvṛkṣodbhavaiḥ phalaiḥ  
itthaṃ bahutithe kāle vyatīte kālikāsutaḥ  snātvā tripathagātoye yāvadāyāti sa prage  
madhyameśvaramīśānaṃ bhaktābhīṣṭavarapradam  tāvaddadarśa puṇyātmā madhyeliṃgaṃ maheśvaram  
umābhūṣitavāmāṃgaṃ vyāghracarmmottarīyakam  jaṭājūṭacaladgaṃgātaraṃgaiścāruvigraham  
lasacchāradabālenducandrikācanditālakam  bhasmoddhūlitasarvāṅgaṃ karpūrārjunavigraham  
karṇāntāyatanetraṃ ca vidrumāruṇadacchadam  paṃcavarṣākṛti bālaṃ bālakocitabhūṣaṇam  
dadhānaṃ koṭikandarppadarpahāni tanudyutim  nagraṃ prahasitāsyābjaṃ gāyantaṃ sāma līlayā  
karuṇāpārapāthodhiṃ bhaktavatsalanāmakam  āśutoṣamumākāntaṃ prasādasumukhaṃ haram  
samālokya stutiṃ cakre premagadgayā girā  yogīnāmapyagamyantaṃ dīnabandhuṃ cidātmakam  
vedavyāsa uvāca  devadeva mahābhāga śaraṇāgatavatsala  vāṅmanaḥ karmaduṣpāpa yogināmapyagocara  
mahimānaṃ na te vedā vidāmāsurumāpate  tvameva jagataḥ kartā dhartā hartā tathaiva ca  
tvamādyaḥ sarvadevānāṃ saccidānaṃda īśvaraḥ  nāmagotre na vā te staḥ sarvajño'si sadāśiva  
tvameva paramaṃ brahma māyāpāśanivartakaḥ  guṇatrayairna liptastvaṃ padmapatramivāṃbhasā  
na te janma na vā śīlaṃ na deśo na kulaṃ ca te  itthaṃ bhūtopīśvaratvaṃ trilokyāḥ kāmamāvahe  
na ca brahmā na lakṣmīśo na ca sendrā divaukasaḥ  na yogīndrā vidustattvaṃ yasya taṃ tvāmupāsmahe  
tvattaḥ sarvaṃ tvaṃ hi sarvaṃ gaurīśastvaṃ purāntakaḥ  tvaṃ bālastvaṃ yuvā vṛddhastaṃ tvāṃ hṛdi yunajmyaham  
namastasmai maheśāya bhaktadhyeyāya śambhave  purāṇapuruṣāyāddhā śaṃkarāya parātmane  
iti stutvā kṣitau yāvaddaṇḍavannipapāta saḥ  tāvatsa bālo hṛṣṭātmā vedavyāsamabhāṣata  
varaṃ vṛṇīṣva bho yoginyaste manasi vartate  nādeyaṃ vidyate kiṃcidbhaktādhīno yato'smyaham  
tata utthāya hṛṣṭātmā munirvyāso mahātapāḥ  pratyabravītkimajñātaṃ sarvajñasya tava prabho  
sarvāntarātmā bhagavāñcharvaḥ sarvaprado bhavān  yāñcāṃ pratiniyuṅkte māṃ kimīśo dainyakāriṇīm  
iti śrutvā vacastasya vyāsasyāmalacetasaḥ  śuci smitvā mahādevo bālarūpadharo'bravīt  
bāla uvāca  tvayā brahmavidāṃ śreṣṭha yo'bhilāṣaḥ kṛto hṛdi  acireṇaiva kālena sa bhaviṣyatyasaṃśayaḥ  
kaṇṭhe sthitvā tava brahmannantaryāmyahamīśvaraḥ  setihāsapurāṇāni samyaṅniryāpayāmyaham  
abhilāṣāṣṭakaṃ puṇyaṃ stotrametattvayeritam  varṣaṃ trikālaṃ paṭhanātkāmadaṃ śambhusadmani  
etatstotrasya paṭhanaṃ vidyābuddhivivarddhanam  sarvasaṃpatkaraṃ proktaṃ dharmadaṃ mokṣadaṃ nṛṇām  
prātarutthāya susnāto liṃgamabhyarcya śāṃkaram  varṣaṃ paṭhannidaṃ stotraṃ mūrkho'pi syādbṛhaspatiḥ  
striyā vā puruṣeṇāpi niyamālliṃgasannidhau  varṣaṃ japtamidaṃ stotraṃ buddhiṃ vidyāñca varddhayet  
ityuktvā sa mahādevo bālo liṃge nyalīyata  vyāso'pi muṃcannaśrūṇi śivapremākulo'bhavat  
evaṃ labdhavaro vyāso maheśānmadhyameśvarāta  aṣṭādaśa purāṇāni praṇināya svalīlayā  
brāhmaṃ pādmaṃ vaiṣṇavañca śaivaṃ bhāgavataṃ tathā  bhaviṣyaṃ nāradīyaṃ ca mārkaṃḍeyamataḥ param  
āgneyaṃ brahmavaivarta liṃgaṃ vārāhameva ca  vāmanākhyaṃ tataḥ kaurmaṃ mātsyaṃ gāruḍameva ca  
skāndaṃ tathaiva brahmāṇḍākhyaṃ purāṇaṃ ca kīrtitam  yaśasyaṃ puṇyadaṃ nṝṇāṃ śrotṝṇāṃ śāṃkaraṃ yaśa  
sūta uvāca  aṣṭādaśapurāṇānāmpūrvaṃ nāmoditantvayā  kuru nirvacanaṃ teṣāmidānīṃ vedavittama  
vyāsa uvāca  ayameva kṛtaḥ praśnastaṇḍinā brahmayoninā  nandikeśvaramuddiśya sa yadāha bravīmi tat  
nandikeśvara uvāca  yatra vaktā svayantaṇḍe brahmā sākṣāccaturmukhaḥ  tasmādbrahmaṃ samākhyātaṃ purāṇaṃ prathamaṃ mune  
padmakalpasya māhātmyantatra yasyāmudāhṛtam  tasmātpādmaṃ samākhyātaṃ purāṇaṃ ca dvitīyakam  
parāśarakṛtaṃ yattu purāṇaṃ viṣṇubodhakam  tadeva vyāsakathitaṃ putrapitrorabhedataḥ  
yatra pūrvottare khaṇḍe śivasya caritaṃ bahu  śaivametatpurāṇaṃ hi purāṇajñā vadanti ca  
bhagavatyāśca durgāyāścaritaṃ yatra vidyate  tattu bhāgavataṃ proktaṃ nanu devīpurāṇakam  
nāradoktaṃ purāṇantu nāradīyaṃ pracakṣate  yatra vaktā'bhavattaṇḍe mārkaṇḍeyo mahāmuniḥ  
mārkaṇḍeyapurāṇaṃ hi tadākhyātaṃ ca saptamam  agniyogāttadāgneyaṃ bhaviṣyokterbhaviṣyakam  
vivartanādbrahmaṇastu brahmavaivartamucyate  liṃgasya caritoktatvātpurāṇaṃ liṃgamucyate  
varāhasya ca vārāhaṃ purāṇaṃ dvādaśaṃ mune  yatra skandaḥ svayaṃ śrotā vaktā sākṣānmaheśvaraḥ  
tattu skāndaṃ samākhyātaṃ vāmanasya tu vāmanam  kaurmaṃ kūrmasya caritaṃ mātsyaṃ matsyena kīrtitam  
garuḍastu svayaṃ vaktā yattadgāruḍasaṃjñakam  brahmāṇḍacaritoktatvādbrahmāṇḍaṃ parikīrtitam  
sūta uvāca  ayameva mayā'kāri praśno vyāsāya dhīmate  tataḥ sarvapurāṇānāṃ mayā nirvacanaṃ śrutam  
evaṃ vyāsasamutpannaḥ satyavatyāṃ parāśarāt  purāṇasaṃhitāścakre mahābhāratamuttamam  
parāśareṇa saṃyogaḥ punaḥ śantanunā yathā  satyavatyā iva brahmannaḥ saṃśayitumarhasi  
sakāraṇeyamutpattiḥ kathitāścaryyakāriṇī  mahatāṃ carite caiva guṇā grāhyā vicakṣaṇaiḥ  
idaṃ rahasyaṃ paramaṃ yaḥ śṛṇoti paṭhatyapi  sa sarvapāpanirmukta ṛṣiloke mahīyate  
iti śrīśivamahāpurāṇe pañcamyāmumāsaṃhitāyāṃ vyāsotpattivarṇanaṃ nāma catuścatvāriṃśo'dhyāyaḥ  
munaya ūcuḥ  śrutvā śaṃbhoḥ kathā ramyā nānākhyānasamanvitā  nānāvatāra saṃyuktā bhuktimuktipradā nṛṇām  
idānīṃ śrotumicchāmastvatto brahmavidāṃ vara  caritraṃ jagadaṃbāyā bhagavatyā manoharam  
parabrahma maheśasya śaktirādyā sanātanī  umā yā samabhikhyātā trailokyajananī parā  
satī hemavatī tasyā avatāradvayaṃ śrutam  aparānavatārāṃstvaṃ brūhi sūt mahāmate  
ko virajyeta matimān guṇaśravaṇakarmaṇi  śrīmāturjñānino yāni na tyajanti kadācana  
sūta uvāca  dhanyā yūyaṃ mahātmānaḥ kṛtakṛtyāḥ stha sarvadā  yatpṛcchatha parāmbāyā umāyāścaritaṃ mahat  
śṛṇvatāṃ pṛcchatāṃ caiva tathā vācayatāṃ ca tat  pādāmbujarajāṃsyeva tīrthāni munayo viduḥ  
te dhanyā kṛtakṛtyāḥ syurdhanyā teṣāṃ prasūḥ kulam  yeṣāṃ cittaṃ bhavellīnaṃ śrīdevyāṃ parasaṃvidi  
ye na stuvanti deveśīṃ sarvakāraṇakāraṇām  māyāguṇairmohitāssyurhatabhāgyā na saṃśayaḥ  
na bhajanti mahādevīṃ karuṇārasasāgarām  andhakūpe patantyete ghore saṃsārarūpiṇi  
gaṃgāṃ vihāya tṛptyarthaṃ maruvāri yathā vrajet  vihāya devīṃ tadbhinnaṃ tathā devāntaraṃ vrajet  
yasyāḥ smaraṇamātreṇa puruṣārthacatuṣṭayam  anāyāsena labhate kastyajettāṃ narottamaḥ  
etatpṛṣṭaḥ purā medhāssurathena mahātmanā  yaduktaṃ medhasā pūrvaṃ tacchṛṇuṣva vadāmi te  
svārociṣentare pūrvaṃ viratho nāma pārthivaḥ  surathastasya putro'bhūnmahābalaparākramaḥ  
dānaśauṇḍaḥ satyavādī svadharmma kuśalaḥ kṛtī  devībhakto dayāsindhuḥ prajānāṃ paripālakaḥ  
pṛthivīṃ śāsatastasya pākaśāsanatejasaḥ  babhūburnava ye bhūpāḥ pṛthvīgrahaṇatatparāḥ  
kolānāmnīṃ rājadhānīṃ rurudhustasya bhūpateḥ  taissamantumulaṃ yuddhaṃ samapadyata dāruṇam  
yuddhe sa nirjito bhūpaḥ prabalaistairdviṣadgaṇaiḥ  ujjāsitacca kolāyā hṛtvā rājyamaśeṣataḥ  
sa rājā svapurīmetyākarodrājyaṃ svamaṃtribhiḥ  tatrāpi ca mahaḥpakṣairvipakṣaissa parājitaḥ  
daivācchatrutvamāpannai ramātyapramukhairgaṇaiḥ  kośasthitaṃ ca yadvittaṃ tatsarvaṃ cātmasātkṛtam  
tatassa nirgato rājā nagarānmṛgayā chalāt  asahāyo'śvamāruhya jagāma gahanaṃ vanam  
itastatastatra gacchanrājā munivarāśramam  dadarśa kusumārāmabhrājitaṃ sarvatodiśam  
vedadhvanisamākīrṇaṃ śāntajantusamāśritam  śiṣyaiḥ praśiṣyaistacchiṣyaissamantātpariveṣṭitam  
vyāghrādayo mahāvīryā alpavīryānmahāmate  tadāśrame na bādhante dvijavaryyaprabhāvataḥ  
uvāsa tatra nṛpatirmahākāruṇiko budhaḥ  satkṛto munināthena suvaco bhojanāsanaiḥ  
ekadā sa mahārājaściṃtāmāpa duratyayām  aho me hīnabhāgyasya durbuddherhīnatejasaḥ  
hṛtaṃ rājyamaśeṣeṇa śatruvargairmadoddhataiḥ  matpūrvai rakṣitaṃ rājyaṃ śatrubhirbhujyate'dhunā  
mādṛśaścaitravaṃśesminna kopyāsīnmahīpatiḥ  kiṃ karomi kva gacchāmi kathaṃ rājyaṃ labhemahi  
amātyā maṃtriṇaścaiva māmakā ye sanātanāḥ  na jāne kaṃ ca nṛpatiṃ samāsādyādhunāsate  
vināśya rājyamadhunā na jāne kāṃ gatiṃ gatāḥ  raṇabhūmimahotsāhā arivarganikartanāḥ  
māmakā ye mahāśūrā nṛpamanyaṃ bhajanti te  parvatābhā gajā aśvā vātavadvegagāminaḥ  
pūrvapūrvārjitaḥ kośaḥ pālyate tairnavādhunā  evaṃ mohavaśaṃ yāto rājā paramadhārmikaḥ  
etasminnaṃtare tatra vaiśyaḥ kaścitsamāgataḥ  rājā papraccha kastvaṃ bhoḥ kimarthamiha cāgataḥ  
durmanā lakṣyase kasmādetanme brūhi sāmpratam  ityākarṇya vaco ramyaṃ narapālena bhāṣitam  
dṛgbhyāṃ vimuṃcannaśrūṇi samādhirvaiśyapuṃgavaḥ  pratyuvāca mahīpālaṃ praṇayāvanato giram  
 vaiśya uvāca  samādhirnāma vaiśyohaṃ dhanivaṃśasamudbhavaḥ  putradārādibhistyakto dhanalobhānmahīpate  
sa vanamabhyāgato rājanduḥkhitaḥ svena karmaṇā  sohaṃ putraprapautrāṇāṃ kalatrāṇāṃ tathaiva ca  
bhrātṝṇāṃ bhrātṛputrāṇāṃ pareṣāṃ suhṛdāṃ tathā  na vedmi kuśalaṃ samyakkaruṇāsāgara prabho  
rājovāca  niṣkāsito yaiḥ putrādyairdurvṛttairdhanagardhibhiḥ  teṣu kiṃ bhavatā prītiḥ kriyate mūrkhajantuvat  
vaiśya uvāca  samyaguktaṃ tvayā rājanvacaḥ sārārthabṛṃhitam  tathāpi snehapāśena mohyate'tīva me manaḥ  
evaṃ mohākulau vaiśyapārthivau munisattama  jagmaturmunivaryasya medhasaḥ sannidhintadā  
sa vaiśyarājasahito nararājaḥ pratāpavān  praṇanāma mahāvīraḥ śirasā yogināṃ varam  
baddhvāñjalimimāṃ vācamuvāca nṛpatirmunim  bhagavannāvayormohaṃ chettumarhasi sāmpratam  
ahaṃ rājaśriyā tyakto gahanaṃ vanamāśritaḥ  tathāpi hṛtarājyasya toṣo naivābhijāyate  
ayaṃ ca vaiśyassvajanairdārādyairniṣkṛto gṛhāt  tathāpyetasya mamatā na nivṛttiṃ samaśnute  
kimatra kāraṇaṃ brūhi jñāninorapi no manaḥ  mohena vyākulaṃ jātaṃ mahatyeṣāṃ hi mūrkhatā  
ṛṣi uvāca  mahāmāyā jagaddhātrī śaktirūpā sanātanī  sā mohayati sarveṣāṃ samākṛṣya manāṃsi vai  
brahmādayassurāssarve yanmāyāmohitāḥ prabho  na jānanti parantattvaṃ manuṣyāṇāṃ ca kā kathā  
sā sṛjatyakhilaṃ viśvaṃ saiva pālayatīti ca  saiva saṃharate kāle triguṇā parameśvarī  
yasyopari prasannā sā varadā kāmarūpiṇī  sa eva mohamatyeti nānyathā nṛpasattama  
rājovāca  kā sā devī mahāmāyā yā ca mohayate'khilān  kathaṃ jātā ca sā devī kṛpayā vada me mune  
ṛṣiruvāca  jagatyekārṇave jāte śeṣamāstīrya yogarāṭ  yoganidrāmupāśritya yadā suṣvāpa keśavaḥ  
tadā dvāvasurau jātau viṣṇau karṇamalena vai  madhukaiṭabhanāmānau vikhyātau pṛthivītale  
pralayārkaprabhau ghorau mahākāyau mahāhanū  daṃṣdrākarālavadanau bhakṣayantau jaganti vā  
tau dṛṣṭvā bhagavannābhipaṅkaje kamalāsanam  hananāyodyatāvāstāṃ kastvaṃ bhoriti vādinau  
samālokyaṃ tu tau daityau surajyeṣṭho janārdanam  śayānaṃ ca payombhodhau tuṣṭāva parameśvarīm  
brahmovāca  rakṣarakṣa mahāmāye śaraṇāgatavatsale  etābhyāṃ ghorarūpābhyāṃ daityābhyāṃ jagadambike  
praṇamāmi mahāmāyāṃ yoganidrāmumāṃ satīm  kālarātriṃ mahārātriṃ moharātriṃ parātparām  
tridevajananīṃ nityāṃ bhaktābhīṣṭaphalapradām  pālinīṃ sarvadevānāṃ karuṇāvaruṇālayam  
tvatprabhāvādahaṃ brahmā mādhavo girijāpatiḥ  sṛjatyavati saṃsāraṃ kāle saṃharatīti ca  
tvaṃ svāhā tvaṃ svadhā tvaṃ hrīstvaṃ buddhirvimalā matā  tuṣṭiḥ puṣṭistvamevāmba śāntiḥ kṣāntiḥ kṣudhā dayā  
viṣṇu māyā tvamevāmba tvameva cetanā matā  tvaṃ śaktiḥ paramā proktā lajjā tṛṣṇā tvameva ca  
bhrāntistvaṃ smṛtirūpā tvaṃ mātṛrūpeṇa saṃsthitā  tvaṃ lakṣmīrbhavane puṃsāṃ puṇyākṣarapravartinām  
tvaṃ jātistvaṃ matā vṛttirvyāptirūpā tvameva hi  tvameva cittirūpeṇa vyāpya kṛtsnaṃ pratiṣṭhitā  
sā tvametau durādharṣāvasurau mohayāmbike  prabodhaya jagadyone nārāyaṇamajaṃ vibhum  
ṛṣiruvāca  brahmaṇā prārthitā seyaṃ madhukaiṭabhanāśane  mahāvidyājagaddhātrī sarvavidyādhidevatā  
dvādaśyāṃ phālgunasyaiva śuklāyāṃ samabhūnnṛpa  mahākālīti vikhyātā śaktistrailokyamohinī  
tato'bhavadviyadvāṇī mā bhaiṣīḥ kamalāsana  kaṇṭakaṃ nāśayāmyadya hatvājau madhukaiṭabhau  
ityuktvā sā mahāmāyā netravaktrādito hareḥ  nirgamya darśane tasthau brahmaṇo'vyaktajanmanaḥ  
uttasthau ca hṛṣīkeśo devadevo janārdanaḥ  sa dadarśa puro daityo madhukaiṭabhasaṃjñakau  
tābhyāṃ pravavṛtte yuddhaṃ viṣṇoratulatejasaḥ  pañcavarṣasahasrāṇi bāhuyuddhamabhūttadā  
mahāmāyāprabhāveṇa mohito dānavottamau  jajalpatū ramākāntaṃ gṛhāṇa varamīpsitam  
nārāyaṇa uvāca  mayi prasannau yadi vāṃ dīyatāmeṣa me varaḥ  mama vadhyāvubhau nānyaṃ yuvābhyāṃ prārthaye varam  
ṛthiruvāca  ekārṇavāṃ mahīṃ dṛṣṭvā procatuḥ keśavaṃ vacaḥ  āvāṃ jahi na yatrāsau dharaṇī payasā' 'plutā  
tathāstu procya bhagavāṃścakramutthāpya sūjjvalam  ciccheda śirasī kṛtvā svakīyajaghane tayoḥ  
evante kathito rājankālikāyāssamudbhavaḥ  mahālakṣmyāstathotpattiṃ niśāmaya mahāmate  
nirvikārādi sākārā nirākārāpi devyumā  devānāṃ tāpanāśārthaṃ prādurāsīdyugeyuge  
yadicchāvaibhavaṃ sarvaṃ tasyā dehagrahaḥ smṛtaḥ  līlayā sāpi bhaktānāṃ guṇavarṇanahetave  
iti śrīśivamahāpurāṇe pañcamyāmumāsaṃhitāyāṃ madhukaiṭabhavadhe mahākālikāvatāravarṇanaṃ nāma paṃcacatvāriṃśo'dhyāyaḥ  
ṛṣiruvāca  āsīdraṃbhāsuro nāma daityavaṃśaśiromaṇiḥ  tasmājjāto mahātejā mahiṣo nāma dānavaḥ  
sa saṃgrāme surānsarvānnirjitya danujādhipaḥ  cakāra rājyaṃ svarloke mahendrāsanasaṃsthitaḥ  
parājitāstato devā brahmāṇaṃ śaraṇaṃ yayuḥ  brahmāpi tānsamādāya yayau yatra vṛṣākapī  
tatra gatvā surāssarve natvā śaṃkarakeśavau  svavṛttaṃ kathāyāmāsuryathāvadanupūrvaśaḥ  
bhagavantau vayaṃ sarve mahiṣeṇa durātmanā  ujjāsitāśca svarlokānnirjitya samarāṃgaṇe  
bhramāmo martyaloke'sminna labhemahi śaṃ kvacit  kāṃ kāṃ na durdaśāṃ nītā devā indrapurogamāḥ  
sūryācandramasau pāśī kubero yama eva ca  indrāgnivātagandharvā vidyādharasucāraṇāḥ  
eteṣāmapareṣāṃ ca vidheyaṃ karma sosuraḥ  svayaṃ karoti pāpātmā daityapakṣa bhayaṃkara  
tasmāccharaṇamāpannāndevānnastrātumarhathaḥ  vadhopāyaṃ ca tasyāśu cintayethāṃ yuvāṃ prabhū  
iti devavacaḥ śrutvā dāmodarasatīśvarau  cakratuḥ paramaṃ kopaṃ roṣāghūrṇitalocanau  
tatotikopapūrṇasya viṣṇośśaṃbhośca vaktrataḥ  tathānyeṣāṃ ca devānāṃ śarīrānnirgataṃ mahaḥ  
atīva mahasaḥ puṃjaṃ jvalantaṃ daśadikṣu ca  apaśyaṃstridaśāssarve durgā dhyānaparāyaṇāḥ  
sarvadevaśarīrotthaṃ tejastadatibhīṣaṇam  saṃghībhūyābhavannārī sākṣānmahiṣamardinī  
śaṃbhutejasa utpannaṃ mukhamasyāḥ subhāsvaram  yāmyena bālā abhavanvaiṣṇavena ca bāhavaḥ  
candramastejasā tasyāḥ stanayugmaṃ vyajāyata  madhyame ndreṇa jaṃghorū vāruṇena babhūvatuḥ  
bhūtejasā nitaṃbobhūdbrāhmeṇa caraṇadvayam  ārkeṇa caraṇāṃgulyaḥ karāṃgulyaśca vāsavāt  
kuberatejasā nāsā radanāśca prajāpateḥ  pāvakīyena nayanatrayaṃ sāndhyena bhrūdvayam  
ānilena śravodvandvaṃ tathānyeṣāṃ svarokasām  tejasāṃ saṃbhavaḥ padmālayā sā parameśvarī  
tato nikhiladevānāṃ tejorāśisamudbhavām  tāmālokya surāssarve paraṃ harṣaṃ prapedire  
nirāyudhāṃ ca tāṃ dṛṣṭvā brahmādyāstridiveśvarāḥ  sāyudhāntāṃ śivāṃ kartuṃ manaḥ sandadhire surāḥ  
tataḥ śūlaṃ maheśāno maheśānyai samarpayata  cakraṃ ca kṛṣṇo bhagavāñcchaṃkhaṃ pāśaṃ ca pāśabhṛta  
śaktiṃ hutāśano'yacchanmārutaścāpameva ca   bāṇapūrṇeṣudhī caiva vajraghaṇṭe śacīpatiḥ  
yamo dadau kāladaṇḍamakṣamālāṃ prajāpatiḥ  brahmā kamaṇḍaluṃ prādādromaraśmīndivākaraḥ  
kālaḥ khaḍgandadau tasyai phalakaṃ ca samujvalam  kṣīrābdhī ruciraṃ hāramajare ca tathāmbare  
cūḍāmaṇiṃ kuṇḍale ca kaṭakāni tathaiva ca  arddhacandraṃ ca keyūrānnūpurau ca manoharo  
graiveyakamaṃgulīṣu samastāsvaṃgulīyakam  viśvakarmā ca paraśuṃ dadau tasyai manoharam  
astrāṇyanekāni tathābhedyaṃ caiva tanucchadam  suramyasarasāṃ mālāṃ paṅkajaṃ cāmbudhirdadau  
dadau siṃhaṃ ca himavānratnāni vividhāni ca  surayā pūritaṃ pātraṃ kubero'syai samarpayat  
śeṣaśca bhogināṃ netā vicitrara canāñcitam  dadau tasyai nāgahāraṃ nānāstramaṇiguṃphitam  
etaiścānyaissurairdevī bhūṣaṇairāyudhaistathā  satkṛtoccairnanādāsau sāṭṭahāsaṃ punaḥpunaḥ  
tasyā bhīṣaṇanādena pūritā ca nabhaḥsthalī  pratiśabdo mahānāsīccukṣubhe bhuvanatrayam  
celuḥ samudrāścatvāro vasudhā ca cacāla ha  jayaśabdastato devairakāri mahiṣārditaiḥ  
tato'mbikāṃ parāṃ śaktiṃ mahālakṣmīsvarūpiṇīm  tuṣṭuvuste surāssarve bhaktigadgadayā girā  
lokaṃ saṃkṣubdhamālokya devatāparipanthinaḥ  sannaddhasainikāste ca samuttasthurudāyudhāḥ  
mahiṣo'pi ca taṃ śabdamabhyadhāvadruṣānvitaḥ  sa dadarśa tato devīṃ vyāptalokatrayāṃ rucā  
etasminnantare tatra mahiṣāsurapālitāḥ  samājagmurmahāvīrāḥ koṭiśo dhṛtahetayaḥ  
cikṣuraścāmarodagrau karāloddhatabāṣkalāḥ  tāmrogrāsyogravīryāśca biḍālo'ndhaka eva ca  
durdharo durmukhaścaiva trinetraśca mahāhanuḥ  ete cānye ca bahavaḥ śūrā yuddhaviśā radāḥ  
yuyudhuḥ samare devyā saha śastrāstrapāragāḥ  itthaṃ kālo vyatīyāya yudhyatorbhīṣaṇastayoḥ  
arivargakarakṣiptā nānāśastrāstrarāśayaḥ  mahāmāyāprabhāveṇa viphalā abhavan kṣaṇāt  
tato jaghāna sā devī cikṣurapramukhānarīn  sagaṇāngadayā bāṇaiḥ śūlaśaktiparaśvadhaiḥ  
evaṃ svīyeṣu sainyeṣu hateṣu mahiṣāsuraḥ  devīniḥśvāsasaṃbhūtānbhāvayāmāsa tāngaṇān  
atāḍayatsaraiḥ kāścitkāścicchṛṅgadvayena ca  lāṃgūlena ca tuṇḍena bhinatti sma muhurmuhuḥ  
itthaṃ devīgaṇā nhatvābhyadhāvatso'surādhipaḥ  siṃhaṃ mārayitundevyāstato'sau kupitā'bhavat  
kopātsopi mahāvīryaḥ khurakuṭṭitabhūtalaḥ  śṛṅgābhyāṃ śailamutpāṭya cikṣepa praṇanāda ca  
vegena viṣvag bhramatā prakṣiptā guravo'drayaḥ  ākāśato mahīmadhye nipeturnṛpasattama  
śṛṃgabhinnāḥ payovāhāḥ khaṇḍaṃ khaṇḍamayāsiṣuḥ  lāṃgūlenāhataścābdhirviṣvagudvelamaspadat  
evaṃ kruddhaṃ samālokya mahiṣāsuramambikā  vidadhe tadvadhopāyaṃ devānāmabhayaṃkarī  
tataḥ pāśaṃ samutthāya kṣiptvā tasyoparī śvarī  babandha mahiṣaṃ so'pi rūpantatyāja māhiṣam  
tataḥ siṃho babhūvāśu māyāvī tacchirombikā  yāvadbhinatti tāvatsa khaṅgapāṇirbabhūva ha  
sacarmmāsikaraṃ taṃ ca devī bāṇairatāḍayat  tato gajavapurbhūtvā siṃhaṃ ciccheda śuṇḍayā  
tato'sya ca karaṃ devī cakarta svamahāsinā  adhāri ca punā rūpaṃ svakīyaṃ tena rakṣasā  
tadaiva kṣobhayāmāsa trailokyaṃ sacarācaram  tataḥ kruddhā mahāmāyā caṇḍikā mānavikramā  
papau punaḥpunaḥ pānaṃ jahāsodbhrāntalocanā  jagarja cāsuraḥ so'pi balavīryamado ddhataḥ  
tasyā upari cikṣepa śailānutpāṭya so'suraḥ  sā ca bāṇāvalīghātaiścūrṇayāmāsa satvaram  
vāruṇīmadrasaṃ jātamukharāgā''kulendriyā  provāca parameśānī meghagaṃbhīrayā girā  
 devyuvāca  re mūḍha re hataprajña vyartha kiṃ kuruṣe haṭham  na madagre'surāḥ kepi sthāsnavo jagatītraye  
ṛṣi ruvāca  ekamābhāṣya kūrditvā devī sarvakalāmayī  padākramyāsuraṃ kaṇṭhe śūlenogreṇa sā'bhinat  
tatastaccaraṇākrāntassa svakīyamukhāttataḥ  arddhaniṣkrānta evāsīddevyā vīryeṇa saṃvṛtaḥ  
arddhaniṣkrānta evāsau yudhyamāno mahādhamaḥ  mahāsinā śiro bhittvā nyapāti dharaṇītale  
hāhāśabdaṃ samuccāryyāvāṅmukhāstadgaṇāstataḥ  palāyanta raṇādbhītāstrāhitrāhīti vādinaḥ  
tuṣṭuvuśca tadā devīmindrādyāḥ sakalāḥ surāḥ  gandharvā gītamuccerurnanṛturnartakījanāḥ  
evante kathito rājanmahālakṣmyāḥ samudbhavaḥ  sarasvatyāstathotpattiṃ śṛṇu susthena cetasā  
iti śrīśivamahāpurāṇe pañcamyāmumāsaṃhitāyāṃ mahiṣāsuravadhopākhyāne mahālakṣmyavatāravarṇanaṃ nāma ṣaṭcatvāriṃśo'dhyāyaḥ  
 ṛṣiruvāca  āsīcchumbhāsuro daityo niśuṃbhaśca pratāpavān  trailokyamojasā krāntaṃ bhrātṛbhyāṃ sacarācaram  
tābhyāmprapīḍitā devā himavantaṃ samāyayuḥ  jananīṃ sarvabhūtānāṃ kāmadātrīṃ vavandire  
devā ūcuḥ  jaya durge maheśāni jayātmīyajanapriye  trailokyatrāṇakāriṇyai śivāyai te namonamaḥ  
namo muktipradāyinyai parāmbāyai namonamaḥ  namaḥ samastasaṃsārotpattisthityantakārike  
kālikārūpasaṃpanno namaskārākṛte namaḥ  chinnamastāsvarūpāyai śrīvidyāyai namostu te  
bhuvaneśi namastubhyaṃ namaste bhairavākṛte  namostu bagalāmukhyai dhūmāvatyai namonamaḥ  
namastripurasundaryyai mātaṅgayai te namonamaḥ  ajitāyai namastubhyaṃ vijayāyai namonamaḥ  
jayāyai maṃgalāyai te vilāsinyai namonamaḥ  dogdhrīrūpe namastubhyaṃ namo ghorākṛte'stu te  
mano'parājitākāre nityākāre namonamaḥ  śaraṇāgatapālinyai rudrāṇyai te namonamaḥ  
namo vedāntavedyāyai namaste paramātmane  anantakoṭibrahmāṇḍanāyikāyai namonamaḥ  
iti devaiḥ stutā gaurī prasannā varadā śivā  provāca tridaśānsarvānyuṣmābhiḥ stūyate'tra kā  
tato gaurītanorekā prādurāsītkumārikā  sovāca miṣatāṃ teṣāṃ śivaśaktiṃ parādarāt  
stotraṃ me kriyate mātaḥ samastaiḥ svargavāsibhiḥ  niśuṃbhaśuṃbhadaityābhyāṃ prabalābhyāṃ prapīḍitaiḥ  
śarīrakośādyattasyā nirgatā tena kauśikī  nāmnā sā gīyate sākṣācchuṃbhāsuranibarhiṇī  
caivogratārikā proktā mahogratārikāpi ca  prādurbhūtā yataḥ sā vai mātaṃgītyucyate bhuvi  
babhāṣe nikhilāndevānyūyaṃ tiṣṭhata nirbhayāḥ  kāryaṃ vaḥ sādhayiṣyāmi svatantrāhaṃ vināśrayam  
ityuktvā sā tadā devī tarasāntarhitā'bhavat  cāṇḍamuṇḍau tu tāndevīmadrāṣṭāṃ sevakau tayoḥ  
dṛṣṭvā manoharaṃ tasyā rūpaṃ netrasukhāvaham  petatustau dharāmadhye naṣṭasaṃjñau vimohitau  
gatvā vyājahratuḥ sarvaṃ rājñe vṛttāntamāditaḥ  dṛṣṭā kācinmayā pūrvā nārī rājanmanoramā  
himavacchikhare ramye saṃsthitā siṃhavāhinī  samantāddevakanyābhiḥ sevitā baddhapāṇibhiḥ  
kurute pādasaṃvāhaṃ kācitsaṃskurute kacān  pāṇisaṃvāhanaṃ kācitkācinnetrāñjanaṃ nyadhāt  
kācid gṛhītvā hastenādarśaṃ darśayate mukham  nāgavallīṃ dadātyekā lavaṃgailādisaṃyutām  
patadgrahaṃ kare kṛtvā sthitā kācitsakhī puraḥ  bhūṣayatyakhilāṃgāni kācidbhūṣāmbarādibhiḥ  
kadalīstaṃbhajaṃghoruḥ kīranāsā'hidaurlatā  raṇanmañjīracaraṇā ramyamekhalayā yutā  
lasatkastūrikāmodamuktāhāracalastanī  graiveyakalasadgrīvā lalantīdāmamaṇḍitā  
arddhacandradharā devī maṇikuṇḍaladhāriṇī  ramyaveṇirviṃśālākṣī locanatrayabhūṣitā  
sākṣarā mālikopetā paṇirājitakaṃkaṇā  svarṇormikāṃgulirbhrājatpārihāryyalasatkarā  
śubhavastrāvṛtā gaurī padmāsanavirājitā  kāśmīrabindutilakā candrālaṃkṛtamastakā  
taḍiddyutirmahāmūlyāmbara colonnamatkucā  bhujairaṣṭābhiruttuṃgairdhārayantī varāyudhān  
tādṛśī nāsurī nāgī na gandharvī na dānavī  vidyate triṣu lokeṣu yādṛśī sā manoramā  
tasmātsaṃbhogayogyatvaṃ tasyāstvayyeva śobhate  nārīratnaṃ yataḥ sā vai puṃratnaṃ ca bhavānprabho  
ityuktaṃ caṇḍamuṇḍābhyāṃ niśamya sa mahāsuraḥ  dūtaṃ sugrīvanāmānaṃ preṣayāmāsa tāṃ prati  
gaccha dūta tuṣārādrau tatrāste kāpi sundarī  sā netavyā prayatnena kathayitvā vaco mama  
iti vijñāpitastena sugrīvo dānavottamaḥ  gatvā himācalaṃ prāha jagadambāṃ maheśvarīm  
dūta uvāca  devi śuṃbhāsuro daityo niśuṃbhastasya cānujaḥ  vikhyātastriṣu lokeṣu mahā balaparākramaḥ  
cārohaṃ preṣitastena sannidhinte samāgamam  sa yajjagau sureśāni tatsamākarṇayādhunā  
indrādīnsamare jitvā teṣāṃ ratnānyapāharam  devabhāgaṃ svayaṃ bhuñje yāge dattaṃ surādibhiḥ  
strīratnaṃ tvāmahaṃ manye sarvaratnopari sthitam  sā tvaṃ mamānujaṃ māṃ vā bhajatātkāmajai rasaiḥ  
iti dūtoktamākarṇya vacanaṃ śuṃbhabhāṣitam  jagāda sā mahāmāyā bhūteśaprāṇavallabhā  
 devyuvāca  satyaṃ vadasi bho dūta nānṛtaṃ kiṃciducyate  parantvekā kṛtā pūrvaṃ pratijñā tānnibodha me  
yo me darpaṃ vidhunute yo māṃ jayati saṃgare  utsahe tamahaṃ kartuṃ patiṃ nānyamiti dhruvam  
sa tvaṃ kathaya śuṃbhāya niśuṃbhāya vaco mama  yathā yuktaṃ bhavedevaṃ vidadhātu tathā'tra saḥ  
itthaṃ devīvacaḥ śrutvā sugrīvo nāma dānavaḥ  rājñe vijñāpayāmāsa gatvā tatra savistaram  
atha dūtoktamākarṇya śuṃbho bhairavaśāsanaḥ  dhūmrākṣaṃ prāha sakrodhaḥ senānyaṃ balināṃ varam  
he dhūmrākṣa tuṣārādrau vartate kāpi sundarī  tāmānaya drutaṃ gatvā yathā yāsyati sātra vai  
tasyā ānayane bhītirna kāryyā'surasattama  yuddhaṃ kāryaṃ prayatnena yadi sā yoddhumicchati  
evaṃ vijñāpito daityo dhūmralocanasaṃjñakaḥ  gatvā himācalaṃ prāha bhuvaneśīmumāṃśajām  
bharturmamāntikaṃ gaccha nocettvāṃ ghātayāmyaham  puṣṭyā'surāṇāṃ sahitaḥ sahasrāṇāṃ nitaṃbini  
devyuvāca  daityarāṭpreṣito vīra haṃsi cetkiṃ karomi te  parantvasādhyaṃ gamanaṃ manye saṃgrāmamantarā  
ityuktastāmanvadhāvaddānavo dhūmralocanaḥ  huṃkāroccāraṇenaiva tandadāha maheśvarī  
tataḥ prabhṛti sā devī dhūmāvatyucyate bhuvi  ārādhitā svabhaktānāṃ śatruvarganikartinī  
dhūmrākṣe nihate devyā vāhanenātikopinā  carvitāstadgaṇāssarve'palāyantāvaśeṣitāḥ  
itthaṃ devyā hataṃ daityaṃ śrutvā śuṃbhaḥ pratāpavān  cakāra bahulaṃ kopaṃ sandaṣṭoṣṭhapuṭadvayaḥ  
caṇḍaṃ muṃḍaṃ raktabījaṃ praiṣayatkramato' surān  tepi cājñāpitā daityā yayuryatrāmbikā sthitā  
siṃhārūḍhā bhagavatīmaṇimādibhirāśritām  bhāsayaṃtī diśo bhāsā dṛṣṭvocurddānavarṣabhāḥ  
he devi tarasā mūlaṃ yāhi śuṃbhaniśuṃbhayoḥ  anyathā ghātayiṣyāmaḥ sagaṇāṃ tvāṃ savāhanām  
vṛṇīṣva taṃ patiṃ vāme lokapālādibhiḥ stutam  prapatsyase mahānaṃdaṃ devānāmapi durlabham  
ityuktamākalayyāmbā smayitvā parameśvarī  udājahāra sā devī sūnṛtaṃ rasavadvacaḥ  
devyuvāca  advitīyo maheśānaḥ parabrahma sadāśivaḥ  yattattvanna vidurvedā viṣṇvādīnāṃ ca kā kathā  
tasyāhaṃ prakṛtiḥ sakṣmā kathamanyaṃ patimvṛṇe  siṃhī kāmāturā naiva jambukaṃ vṛṇute kvacit  
kareṇurgardabhaṃ naiva dvīpinī śaśakaṃ na vā  mṛṣā vadata bho daityo mṛtyuvyālaniyaṃtritāḥ  
yūyaṃ prayāta pātālaṃ yudhyadhvaṃ śaktirasti cet  iti krodhakaraṃ vākyaṃ śrutvocuste parasparam  
abalāṃ manasi jñātvā na hanmo bhavatīṃ vayam  atho sthiraihi pañcāsye yuddhecchā mānase'sti cet  
teṣāmevaṃ vivadatāṃ kalahaḥ samavarddhata  vavṛṣu samare bāṇā ubhayorddalayośśitāḥ  
evaṃ taiḥ samaraṃ kṛtvā līlayā parameśvarī  jaghāna caṇḍamuṇḍābhyāṃ raktabījaṃ mahāsuram  
dveṣabuddhiṃ vidhāyāpi tridaśasthitayo'pyamī  ante'prāpanparaṃ lokaṃ yaṃllokaṃ yānti tajjanāḥ  
iti śrīśivamahāpurāṇe pañcamyāmumāsaṃhitāyāṃ dhūmralocana caṇḍamuṇḍaraktabījavadho nāma saptacatvāriṃśo'dhyāyaḥ  
rājovāca  dhūmrākṣaṃ caṇḍamuṇḍaṃ ca raktabījāsurantathā  bhagavannihatandevyā śrutvā śumbhaḥ surārdanaḥ  
kimakārṣīttato brahmannetanme brūhi sāmpratam  śuśrūṣave jagadyoneścaritraṃ pāpanāśanam  
ṛṣiruvāca  hatānemāndaityavarānmahāsuro niśamya rājanmahanīyavikramaḥ  ajijñapatsvīyagaṇāndurāsadānraṇābhidhoccāraṇajjātasaṃmadān  
balānvitāssaṃmilitā mamājñayā jayāśayā kālakavaṃśasaṃbhavāḥ  sakālakeyāsuramauryyadaurhṛdāstathā parepyāśu prayāṇayantu te  
niśuṃbhaśuṃbhau ditijānnideśya tānrathādhirūḍhau nirayāṃ babhūvatuḥ  balānyanūkhurbalinostayordharādvināśavantaḥ śalabhā ivotthitāḥ  
prasādayāmāsa mṛdaṃgamardalaṃ sabherikāḍiṇḍimajharjharānakam  raṇasthale saṃjahṛṣū raṇapriyā asupriyāḥ saṃgarataḥ parāyayuḥ  
bhaṭāśca te yuddhapaṭāvṛtāstadā raṇasthalīṃ māpurapāpavigrahāḥ  gṛhītaśastrāstracayā jigīṣayā parasparaṃ vigrahayanta ulbaṇam  
gajādhirūḍhāsturagādhirohiṇo rathādhirūḍhāśca tathāpare'surāḥ  alakṣayantaḥ svaparāñjanānmudā'sureśasaṃge samare'bhirebhire  
dhvaniḥ śataghnī janito muhurmuhurbabhūva tena tridaśāḥ samejitāḥ  mahāndhakāraḥ samapadyatāmbare vilokyate no rathamaṇḍalaṃ raveḥ  
padātayo nirva vajurhi koṭiśaḥ prabhūtamānā vijayābhilāṣiṇaḥ  rathāśvagā vāraṇagā athāpare'surā nirīyuḥ kati koṭiśo mudā  
aśukla śailā eva mattavāraṇā atāniṣuścītkṛtiśabdamāhave  kramelakāścāpi galadgaladhvaniṃ vitanvate kṣudramahīdharopamāḥ  
hayāśca hreṣanta udagrabhūmijā viśālakaṇṭhābharaṇā gatervidaḥ  padāni dantāvalamūrdhni bibhrataḥ suḍiḍyire vyomapathā yathā'vayaḥ  
samīkṣya śatrorbalamitthamāpataccakāra sajyaṃ dhanurambikā tadā  nanāda ghaṇṭāṃ ripusādadāyinī jagarja siṃho'pi saṭāṃ vidhūnayan  
tato niśuṃbhastuhinācalasthitāṃ vilokya ramyābharaṇāyudhāṃ śivām  giraṃ babhāṣe rasanirbharāṃ parāṃ vilāsanībhāvavicakṣaṇo yathā  
bhavādṛśīnāṃ ramaṇīyavigrahe dunoti kīrṇaṃ khalu mālatīdalam  kathaṃ karālāhavamātanoṣyase maheśi tenaiva manojñavarṣmaṇā  
itīrayitvā vacanaṃ mahāsuro babhūva maunī tamuvāca caṃḍikā  vṛthā kimātthāsura mūḍha saṃgaraṃ kuruṣva nāgālayamanyathā vraja  
tatotiruṣṭaḥ samare mahārathaścakāra bāṇāvalivṛṣṭimadbhutām  ghanāghanāḥ saṃvavṛṣuryathodakaṃ raṇasthale prāvṛḍivāgatā tadā  
śaraiśśitaiśśūlaparaśvadhāyudhaiḥ sabhindipālaiḥ parighaiśśarāsanaiḥ  bhuśuṇḍikāprāsakṣuraprasaṃjñakairmahāsibhiḥ saṃyuyudhe madoddhataiḥ  
vivabhramustatsamare mahāgajā vibhinnakuṃbhāasitādrisannibhāḥ  caladbalākādhavalā viketavo visetavaḥ śuṃbhaniśuṃbhaketavaḥ  
vibhinnadehā ditijā jhaṣopamā vikandharā vājigaṇā bhayaṃkarāḥ  parāsavaḥ kālikayā kṛtā raṇe mṛgāriṇā cāśiṣatāpare'surā  
visusruvū raktavahāstadantare saricca yāstatra vipupluve hataiḥ  kacā bhaṭānāṃ jalanīlikopamāstaduttarīyaṃ sitaphenasaṃnibham  
turaṃgasādī turagādhirohiṇaṃ gajasthitānabhyapatangajāruhaḥ  rathī ratheśaṃ khalu pattiraṅghrigānsamapratidvandvikalirmahānabhūt  
tato niśuṃbho hṛdaye vyacintayatkarālakāloyamupāgato'dhunā  bhaveddaridro'pi mahādhano mahādhano daridro viparītakālataḥ  
jaḍo bhavetsphītamatirmahāmatirjaḍo nṛśaṃso bahumantu saṃstutaḥ  parājayaṃ yāti raṇe mahābalā jayaṃti saṃgrāmamukhe ca durbalāḥ  
jayo'jayo vā parameśvarecchayā bhavatyanāyāsata eva dehinām  na kālamullaṃghya śaśāka jīvituṃ maheśvaraḥ padmajanī ramāpatiḥ  
upetya saṃgrāmamukhaṃ palāyanaṃ na sādhuvīrā hṛdaye'numanvate  paraṃtu yuddhe kathametayā jayo vināśitaṃ me sakalaṃ balaṃ yathā  
iyaṃ hi nūnaṃ surakarma sādhituṃ samāgatā daityabalaṃ ca bādhitum  purāṇamūrtiḥ prakṛtiḥ parā śivā na laukikīyaṃ vanitā kadāpi vā  
vadho'pi nārīvihito'yaśaskaraḥ pragīyate yuddharasaṃ lilikṣubhiḥ  tathāpyakṛtvā samaraṃ kathaṃ mukhaṃ pradarśayāmo'surarājasannidhau  
vicārayitveti mahāratho rathaṃ mahāntamadhyāsya niyantṛcoditam  yayau drutaṃ yatra maheśvarāṃganā surāṃganāprārthitayauvanodgamā  
avocadenāṃ sa maheśi kiṃ bhavedebhirhatairvetanajīvibhirbhaṭaiḥ  tavāsti kāṃkṣā yadi yoddhumāvayostadā raṇaḥ syāddhṛtayuddhasatpaṭaiḥ  
uvāca kālīṃ prati kauśikī tadā samīkṣyatāmeṣa durāgraho'nayoḥ  karoti kālo vipadāgame matiṃ vibhinnavṛttiṃ sadasatpravartakaḥ  
tato niśuṃbho'bhijaghāna caṇḍikāṃ śaraissahasraiśca tathaiva kālikām  bibheda bāṇānasurapracoditānsahasrakhaṇḍaṃ svaśarotkaraiḥ śivā  
tataḥ samutthāya kṛpāṇamujjvalaṃ sa carmma kaṇṭhīravamūrdhnyatāḍayat  bibheda taṃ cāpi mahāsināmbikā yathā kuṭhāreṇa taruṃ taruśchidaḥ  
sa bhinnakhaḍgo nicakhāna mārgaṇaṃ parāmbikā vakṣasi so'pi cicchide  punastriśūlaṃ hṛdaye'kṣipattadapyacūrṇa yanmuṣṭinipātanena sā  
gadāṃ samādāya punarmahāratho'bhyadhāvadambāṃ maraṇonmukho'suraḥ  acūrṇayattāmapi śūladhārayā punastri śūlaṃ vidadāra so'nyayā  
tatombikā bhīmabhujaṃgamopamaissuradviṣāṃ śoṇitacūṣaṇocitaiḥ  niśumbhamātmīyaśilīmukhai śśitairnihatya bhūmīmanayadviṣokṣitaiḥ  
nipātite'mānabale'suraprabhuḥ kanīyasi bhrātari roṣapūritaḥ  rathasthito bāhubhiraṣṭa bhirvṛto jagāma yatra pramadā maheśituḥ  
avādayacchaṃkhamarindamaṃ tadā dhanussvanaṃ cāpi cakāra duḥsaham  nanāda siṃho'pi saṭāṃ vidhūnayanbabhūva nādatrayanāditannabhaḥ  
tato'ṭṭahāsaṃ jagadambikā karodvitatrasustena surārayo'khilāḥ  jayeti śabdaṃ jagadustadā surā yadāmbikovāca raṇe sthiro bhava  
daityarājo mahatīṃ jvalacchikhāṃ mumoca śaktiṃ nihatā ca solkayā  bibheda śuṃbhaprahitāñcharācchivā śiveritānsopi sahasradhā śarān  
triśūlamutkṣipya jaghāna caṇḍikā mahāsuraṃ taṃ sa papāta mūrcchitaḥ  vibhinnapakṣo hariṇā yathā nagaḥ prakaṃpayan dyāṃ vasudhāṃ sa vāridhim  
tato mṛṣitvā triśikhodbhavāṃ vyathāṃ vidhāya bāhūnayutaṃ mahābalaḥ  sa kālikāṃ siṃhayutāṃ maheśvarīṃ jaghāna cakrairamarakṣayaṃkaraiḥ  
tadastacakrāṇi vibhidya līlayā triśūlamudgūryya jaghāna sāsuram  śivā jagatpāvanapāṇipaṅkajādupāttamṛtyū paramaṃ padaṃ gatau  
hate tasminmahāvīryye niśuṃbhe bhīmavikrame  śuṃbhe ca sakalā daityā viviśurbalisadmani  
bhakṣitā apare kālīsiṃhādyairamaradviṣaḥ  palāyitāstathānye ca daśadikṣu bhayākulāḥ  
babhūvurmārgavāhinyassaritaḥ svacchapāthasaḥ  vavurvātāḥ sukhasparśā nirmalatvaṃ yayau nabhaḥ  
punaryāgaḥ samārebhe devairbrahmarṣibhistathā  sukhinaścābhavansarve mahendrādyā divaukasaḥ  
pavitraṃ paramaṃ puṇyamumāyāścaritaṃ prabho  daityarājavadhopetaṃ śraddhayā yaḥ samabhya set  
sa bhuktvehākhilānbhogāṃstridaśairapi durlabhān  paratromālayaṃ gacchenmahāmāyāprasādataḥ  
 ṛṣiruvāca  evandevī samutpannā śuṃbhāsuranibarhiṇī  proktā sarasvatī sākṣādumāṃśāvirbhavā nṛpa  
iti śrīśivamahāpurāṇe pañcamyāmumāsaṃhi tāyāṃ niśuṃbhaśuṃbhavadhopākhyāne sarasvatīprādurbhāvavarṇanaṃnāmāṣṭaścatvāriṃśo'dhyāyaḥ  
munaya ūcuḥ  umāyā bhuvaneśānyāssūta sarvārthavittama  avatāraṃ samācakṣva yato jātā sarasvatī  
yā gīyate parabrahmamūlaprakṛtirīśvarī  nirākārāpi sākārā nityā nandamathī satī  
sūta uvāca  tāpasāḥ śṛṇuta premṇā caritraṃ paramaṃ mahat  yasya vijñānamātreṇa naro yāti parāṃ gatim  
devadānavayoryuddhamekadāsītparasparam  mahāmāyāprabhāveṇāmarāṇāṃ vijayo'bhavat  
tato'valiptā amarāssvapraśaṃsāṃ vitenire  vayaṃ dhanyā vayaṃ dhanyā kiṃ kariṣyaṃti no'surāḥ  
ye prabhāvaṃ samālokyāsmākaṃ paramaduḥsaham  bhītā nāgālayaṃ yātā yātayāteti vādinaḥ  
aho balamaho tejo daityavaṃśakṣayaṃkaram  aho bhāgyaṃ sumanasāmevaṃ sarve'bhyavarṇayan  
tata āvirabhūttejaḥ kūṭarūpantadaiva hi  adṛṣṭapūrvaṃ taddṛṣṭvā vismitā abhavansurāḥ  
kimidaṃ kimidaṃ ceti ruddhakaṇṭhāssamabruvana  ajānantaḥ paraṃ śyāmānu bhāvaṃ mānabhañjanam  
tata ājñāpayaddevāndevānāmadhināyakaḥ  yāta yūyaṃ parīkṣadhvaṃ yāthātathyena kinviti  
surendraprerito vāyurmahasaḥ sannidhiṃ gataḥ  kastvaṃ bhoriti sambodhyāvocadenaṃ ca tanmahaḥ  
iti pṛṣṭastadā vāyurmahasātigarīyasā  vāyurasmi jagatprāṇassābhimāno'bravīdidam  
jaṃgamājaṃgamaṃ sarvamotaprotamidaṃ jagat  mayyeva nikhilādhāre cālayāmyakhilaṃ jagat  
tadovāca mahātejaḥ śakto'si yadi cālane  dhṛtametattṛṇaṃ vāyo cālayasva nijecchayā  
tataḥ sarvaprayatnenākarodyatnaṃ sadāgatiḥ  na cacāla yadā sthānāttadāsau lajjito'bhavata  
tūṣṇīṃ bhūtvā tato vāyurjagāmendraṃ sabhāṃ prati  kathayāmāsa tad vṛttaṃ svakīyābhibhavānvitam  
sarveśatvaṃ vayaṃ sarve mṛṣaivātmani manmahe  na pārayāmahe kiṃcidvi dhātuṃ kṣudravastvapi  
tataśca preṣayāmāsa marutvānsakalānsurān  na śekuste yadā jñātuṃ tadendraḥ svayamabhyagāt  
maghavantamathāyāntaṃ dṛṣṭvā tejotiduḥsaham  babhūvāntarhitaṃ sadyo vismito'bhūcca vāsavaḥ  
caritramīdṛśaṃ yasya tameva śaraṇaṃ śraye  iti saṃcintayāmāsa sahasrākṣaḥ punaḥpunaḥ  
etasminnaṃtare tatra nirvyājakaruṇātanuḥ  teṣāmanugrahaṃ kartuṃ hartuṃ garvaṃ śivāṃganā  
caitraśuklanavamyāṃ tu madhyāhnasthe divākare  prādurāsīdumā devī saccidānandarūpiṇī  
mahomadhye virājantī bhāsayantī diśo rucā  bodhayantī surānsarvānbrahmaivāhamiti sphuṭam  
caturbhirdadhatī hastairvarapāśāṃkuśābhayān  śrutibhissevitā ramyā navayauvanagarvitā  
raktāmbaraparīdhānā raktamālyānulepanā  koṭikaṃdarppasaṃkāśā candrakoṭisamaprabhā  
vyājahāra mahāmāyā sarvāntaryyāmirūpiṇī  sākṣiṇī sarvabhūtānāṃ parabrahmasvarūpiṇī  
umovāca  na brahmā na surārātirna purārātirīśvaraḥ  madagre garvituṃ kiṃcitkā kathānyasuparvaṇām  
paraṃ brahma paraṃ jyotiḥ praṇavadvandvarūpiṇī  ahamevāsmi sakalaṃ madanyo nāsti kaścana  
nirākārāpi sākārā sarvatattvasvarūpiṇī  apratarkyaguṇā nityā kāryakāraṇarūpiṇī  
kadāciddayitākārā kadācitpuruṣākṛtiḥ  kadācidubhayākārā sarvākārāhamīśvarī  
virañciḥ sṛṣṭikartāhaṃ jagatpātāhamacyutaḥ  rudraḥ saṃhārakartāhaṃ sarvaviśvavimohinī  
kālikā kamalāvāṇī mukhāssarvā hi śaktayaḥ  madaṃśādeva saṃjātāstathemāssakalāḥ kalāḥ  
matprabhāvājjitāssarve yuṣmābhirdditinandanāḥ  tāmavijñāya māṃ yūyaṃ vṛthā sarveśamāninaḥ  
yathā dārumayīṃ yoṣāṃ nartayatyaindrajālikaḥ  tathaiva sarvabhūtāni nartayāmyahamīśvarī  
madbhayādvāti pavanaḥ sarvaṃ dahati havyabhuk  lokapālāḥ prakurvaṃti svasvakarmāṇyanāratam  
kadāciddevavargāṇāṃ kadācidditijanma nām  karomi vijayaṃ samyaksvatantrā nijalīlayā  
avināśi paraṃ dhāma māyātītaṃ parātparam  śrutayo varṇayante yatta drūpantu mamaiva hi  
saguṇaṃ nirguṇaṃ ceti madrūpaṃ dvividhaṃ matam  māyāśabalitaṃ caikaṃ dvitīyantadanāśritam  
evaṃ vijñāya māṃ devāssvaṃ svaṃ garvaṃ vihāya ca  bhajata praṇayopetāḥ prakṛtiṃ māṃ sanātanīm  
iti devyā vacaḥ śrutvā karuṇāgarbhitaṃ surāḥ  tuṣṭuvuḥ parameśānīṃ bhaktisaṃnatakandharāḥ  
kṣamasva jagadīśāni prasīda parameśvari  maivaṃ bhūyātkadācinno garvo mātarddayāṃ kuru  
tataḥprabhṛti te daivā hitvā garvaṃ samāhitāḥ  umāmārādhayāmāsuryathāpūrvaṃ yathāvidhi  
iti vaḥ kathito viprā umāprādurbhavo mayā  yasya śravaṇamātreṇa paramaṃ padamaśnute  
iti śrīśivamahāpurāṇe pañcamyāmumāsaṃhitāyāmumāprādurbhāvavarṇanaṃ nāmaikonapañcāśattamo'dhyāyaḥ  
munaya ūcuḥ  śrotukāmā vayaṃ sarve durgācaritamanvaham  aparaṃ ca mahāprājña tattvaṃ varṇaya no'dbhutam  
śṛṇvatāntvanmukhāmbhojātkathā nānā sudhopamāḥ  na tṛpyati mano'smākaṃ sūta sarvārthavittama  
 sūta uvāca  durgamaḥ prathito nāmnā ruruputro mahābalaḥ  brahmaṇo varadānena catasro'labhata śrutīḥ  
devājeyabalaṃ cāpi saṃprāpya jagatītale  karoti sma bahūtpātāndivi devāścakampire  
sarvā naṣṭeṣu vedeṣu kriyā naṣṭā babhūva ha  brāhmaṇāśca durācārā babhūbussasurāstadā  
na dānaṃ na tapo'tyugraṃ na yāgo havanaṃ na hi  anāvṛṣṭistato jātā pṛthivyāṃ śatavārṣikī  
hāhākāro mahānāsīttriṣu lokeṣu duḥkhitāḥ  abhavaṃśca janāssarve kṣuttṛḍbhyāṃ pīḍitā bhṛśam  
saritaḥ sāgarāścaiva vāpīkūpasarāṃsi ca  nirjalā abhavansarve saṃśuṣkā vṛkṣavīrudhaḥ  
tato dṛṣṭvā madādduḥkhaṃ prajānāṃ dīnacetasām  tridaśāśśaraṇaṃ yātā yogamāyāṃ maheśvarīm  
devā ūcuḥ  rakṣarakṣa mahāmāye svakīyāssakalāḥ prajāḥ  kopaṃ saṃhara nūnantvaṃ lokā naṃkṣyaṃti vānyathā  
kathā śuṃbhohato daityo niśuṃbhaśca mahābalaḥ  dhūmrākṣaścaṇḍamuṇḍau ca raktabījo mahābalaḥ  
sa madhuḥ kaiṭabho daityo mahiṣāsura eva ca  tathaivāmuṃ kṛpāsindho dīnabandho jahi drutam  
aparādho bhavatyeva bālakānāṃ pade pade  sahate ko jano loke kevalaṃ mātaraṃ vinā  
yadāyadābhavadduḥkha devānāṃ brahmaṇāntathā  tadātadāvatīryāśu kuruṣe sukhino janān  
iti viklavitanteṣāṃ samākarṇya kṛpāmayī  anantākṣamayaṃ rūpandarśayāmāsa sāmpratam  
dhanurbāṇau tathā padma nānāmūlaphalāni ca  caturbhirdadhatī hastaiḥ prasannamukhapaṅkajā  
tato dṛṣṭvā prajāstaptāḥ karuṇāpūritekṣaṇā  ruroda nava ghasrāṇi nava rātrīssamākulā  
mocayāmāsa dṛṣṭibhyo vāridhārāḥ sahasraśaḥ  tābhiḥ pratarppitā lokā auṣadhyaḥ sakalā api  
agādhatoyāssarito babhūvuḥ sāgarā api  ruruhurdharaṇīpṛṣṭhe śākamūlaphalāni ca  
vitatāra karasthāni sumanobhyaḥ phalāni ca  gobhyastṛṇāni ramyāṇi tathānyebhyo yathārhataḥ  
santuṣṭā abhavansarve sadaiva dvijamānuṣāḥ  tato jagāda sā devī kimanyatkaravāṇi vaḥ  
sametyocustadā devā bhavatyā toṣitā janāḥ  vedāndehi kṛpāṃ kṛtvā durgameṇa samāhṛtām  
tathāstviti prabhāṣyāha yātayāta nijālayam  vitariṣyāmi vo vedānacireṇaiva kālataḥ  
tataḥ pramuditā devāssvaṃ svaṃ dhāma samāyayuḥ  supraṇamya jagadyoniṃ phullendīvaralocanām  
tataḥ kolāhalo jāto divi bhūmyantarikṣake  tacchrutvā rauravaḥ sadyo nyaruṇatsarvataḥ purīm  
tatastejomayaṃ cakraṃ vidhāya paritaḥ śivā  rakṣaṇārthaṃ devatānāṃ svayaṃ tasmādbahirgatā  
tataḥ samabhavayuddhaṃ devyā daityasya cobhayoḥ  vavṛṣuḥ samare bāṇānniśitānkaṃkaṭacchidaḥ  
etasminnaṃtare tasyāḥ śarīrādramyamūrttayaḥ  kālī tārā cchinnamastā śrīvidyā bhuvaneśvarī  
bhairavī bagalā dhūmra śrīmattripurasudarī  mātaṃgī ca mahāvidyā nirgatā daśa sāyudhāḥ  
asaṃkhyātāstato jātā mātaro divyamūrttayaḥ  candralekhādharāssarvāssarvā vidyutatsamaprabhāḥ  
tato mātṛgaṇairyuddhaṃ prāvartata bhayaṃkaram  rauravīyaṃ hatantābhirdalamakṣauhiṇīśatam  
jaghāna sā tadā daityaṃ durgamaṃ śūladhārayā  papāta dharaṇīpṛṣṭhe khātamūladrumo yathā  
itthaṃ hatvā tadā daityaṃ durgamāsuranāma kam  ādāya caturo vedāndadau devebhya īśvarī  
devā ūcuḥ  asmadarthaṃ tvayā rūpamanantākṣimayaṃ dhṛtam  munayaḥ kīrtayiṣyanti śatākṣīntvāmato'mbike  
ātmadehasamudbhūtaiḥ śākairlokā mṛtā yataḥ  śākaṃbharīti vikhyātantatte nāma bhaviṣyati  
durgamākhyo mahādaityo hato yasmāttataḥ śive  durgāṃ bhagavatīṃ bhadrāṃ vyāhariṣyaṃti mānavāḥ  
yoganidre namastubhyaṃ namaste'stu mahābale  namo jñānaprade tubhyaṃ viśvamātre namo namaḥ  
tattvamasyādivākyairyā bodhyate parameśvarī  anantakoṭibrahmāṇḍanāyikāyai namo namaḥ  
vāṅmanaḥkāyaduṣprāpāṃ sūryacandrāgnilocanām  stotuṃ na śaknumo mātastva tprabhāvābudhā vayam  
mādṛśānamarāndṛṣṭvā kaḥ kuryādīdṛśīndayām  varjayitvā sureśānīṃ śatākṣī mātaraṃ vinā  
trilokī nābhibhūyeta bādhābhiśca nirantaram  evaṃ kāryastvayā yatno'smākaṃ vairivināśanam  
devyuvāca  vatsāndṛṣṭvā yathā gāvo vyagrā dhāvanti satvaram  tathaiva bhavato dṛṣṭvā dhāvāmi vyākulā satī  
mama yuṣmānapaśyantyā paśyantyā bālakāniva  api prāṇānprayacchantyāḥ kṣaṇa eko yugāyate  
kāpi cintā na karttavyā yuṣmābhirbha ktiśālibhiḥ  bhavatyāṃ mayi tiṣṭhantyāṃ saṃharantyāṃ nijāpadaḥ  
yathā pūrvaṃ hatā daityā haniṣyāmi tathā'surān  saṃśayo nātra karttavyassatyaṃsatyaṃ bravīmyaham  
yadā śuṃbho niśuṃbhaścāparau daityau bhaviṣyataḥ  tadāhaṃ nandabhāryāyāṃ yaśodāyāṃ yaśomayī  
yonijaṃ rūpamāsthāya janiṣye gopagokule  haniṣyāmyasurau tanmāṃ vyāhariṣyanti nandajām  
bhrāmaraṃ rūpamāsthāya vadhiṣyāmyaruṇaṃ yataḥ  bhrāmarīti ca māṃ loke kīrtayiṣyanti mānavāḥ  
kṛtvā bhīmaṃ punā rūpaṃ rakṣāṃsyatsyāmyahaṃ yadā  bhīmā devīti vikhyātaṃ tanme nāma bhaviṣyati  
yadāyadā'surotthaiva bādhā bhuvi bhaviṣyati  tadātadāvatīryāhaṃ śaṃ kariṣyāmyasaṃśayam  
yā śatākṣī smṛtā devī saiva śākaṃbharī matā  saiva prakīrtitā durgā vyaktirekaiva triṣvapi  
na śatākṣīsamā kāciddayālurbhuvi devatā  dṛṣṭvā'rudatprajāstaptā yā navāhaṃ maheśvarī  
iti śrīśivamahāpurāṇe pañcamyāmumāsaṃhitāyāṃ śatākṣyādyavatāravarṇanaṃ nāma paṃcāśattamo'dhyāyaḥ  
munaya ūcuḥ  vyāsaśiṣya mahābhāga sūta paurāṇikottama  aparaṃ śrotumicchāmaḥ kimapyākhyānamīśituḥ  
umāyā jagadambāyāḥ kriyāyogamanuttamam  proktaṃ sanatkumāreṇa vyāsāya ca mahātmane  
sūta uvāca  dhanyā yūyaṃ mahātmāno devībhaktidṛḍhavratāḥ  parāśakteḥ paraṃ guptaṃ rahasyaṃ śṛṇutādarāt  
vyāsa uvāca  sanatkumāra sarvajña brahmaputra mahāmate  umāyāśśrotumicchāmi kriyāyogaṃ mahādbhutam  
kīdṛkca lakṣaṇaṃ tasya kiṃ kṛte ca phalaṃ bhavet  priyaṃ yacca parāmbāyāstadaśeṣaṃ vadasva me  
sanatkumāra uvāca  dvaipāyana yadetattvaṃ rahasyaṃ paripṛcchasi  tacchṛṇuṣva mahābuddhe sarvaṃ me varṇayiṣyataḥ  
jñānayogaḥ kriyāyogo bhaktiyogastathaiva ca  trayo mārgāssamākhyātāḥ śrīmāturmuktimuktidā  
jñānayogastu saṃyogaścittasyaivātmanā tu yaḥ  yastu bāhyārthasaṃyogaḥ kriyāyogaḥ sa ucyate  
bhaktiyogo mato devyā ātmanaścaikyabhāvanam  trayāṇāmapi yogānāṃ kriyāyogassa ucyate  
karmaṇā jāyate bhaktirbhaktyā jñānaṃ prajāyate  jñānātprajāyate muktiriti śāstreṣu niścayaḥ  
pradhānaṃ kāraṇaṃ yogo vimuktermunisattama  kriyāyogastu yogasya paramandhyeyasādhanam  
māyāntu prakṛtiṃ vidyānmāyāvi brahma śāśvatam  abhinnaṃ tadvapurjñātvā mucyate bhavabandhanāt  
yastu devyālayaṃ kuryātpāṣāṇandāravantathā  mṛnmayaṃ vātha kāleya tasya puṇyaphalaṃ śṛṇu  ahanyahaniyogena jayato yanmahāphalam  
prāpnoti tatphalandevyā yaḥ kārayati mandiram  sahasrakulamāgāmi vyatītaṃ ca sahasrakam  tārayati dharmātmā śrīmāturdhāma kārayan  
koṭijanmakṛtaṃ pāpaṃ svalpaṃ vā yadi vā bahu  śrīmāturmandirārambhakṣaṇādeva praṇaśyati  
nadīṣu ca yathā gaṃgā śoṇaḥ sarvanadeṣu ca  kṣamāyāṃ ca yathā pṛthvī gāṃbhīrye ca yathodadhiḥ  
grahāṇāṃ ca samastānāṃ yathā sūryo viśiṣyate  tathā sarveṣu deveṣu śrīparāmbā viśiṣyate  
sarvadeveṣu sā mukhyā yastasyāḥ kārayedgṛham  pratiṣṭhāṃ samavāpnoti sa ca janma nijanmani  
vārāṇasyāṃ kurukṣetre prayāge puṣkare tathā  gaṃgāsamudratīre ca naimiṣe'marakaṇṭake  
śrīparvate mahāpuṇye gokarṇe jñānaparvate  mathurāyāmayodhyāyāṃ dvārāvatyāṃ tathaiva ca  
ityādi puṇyadeśeṣu yatra kutra sthale'pi vā  kārayanmāturāvāsaṃ mukto bhavati bandhanāt  
iṣṭakānāṃ tu vinyāso yāvadvarṣāṇi tiṣṭhati  tāvadvarṣasahasrāṇi maṇidvīpe mahīyate  
pratimāḥ kārayedyastu sarvalakṣaṇalakṣitāḥ  sa umāyāḥ paraṃ lokaṃ nirbhayo vrajati dhuvam  
devīmūrtiṃ pratiṣṭhāpya śubhartuṃ grahatārake  kṛtakṛtyo bhavenmartyo yogamāyāprasādataḥ  
ye bhaviṣyanti ye'tītā ākalpātpuruṣāḥ kule  tāṃstāṃstārayate devyā mūrtiṃ saṃsthāpya śobhanām  
trilokīsthāpanātpuṇyaṃ yadbhavenmunipuṃgava  tatkoṭiguṇitaṃ puṇyaṃ śrīdevīsthāpanādbhavet  
madhye devīṃ sthāpayitvā pañcāyatanadevatāḥ  caturddikṣu sthāpayedyastasya puṇyaṃ na gaṇyate  
viṣṇornāmnāṃ koṭijapādgrahaṇecandrasūryayoḥ  yatphalaṃ labhyate tasmācchatakoṭiguṇottaram  
śivanāmno japādeva tasmātkoṭi guṇottaram  śrīdevīnāmajāpāttu tataḥ koṭiguṇottaram  
devyāḥ prāsādakaraṇātpuṇyantu samavāpyate  sthāpitā yena sā devī jaganmātā trayīmayī  
na tasya durlabhaṃ kiṃcicchrīmātuḥ karuṇāvaśāt  varddhate putrapautrādyā naśyatyakhilakaśmalam  
manasā ye cikīrṣaṃti mūrtisthāpanamuttamam  tetyumāyāḥ paraṃ lokaṃ prayānti munidurlabham  
kriyamāṇantu yaḥ prekṣya cetasā hyanucintayet  kārayiṣyāmyahaṃ yarhi saṃpanme saṃbhaviṣyati  
evantasya kulaṃ sadyo yāti svargaṃ na saṃśayaḥ  mahāmāyāprabhāveṇa durlabhaṃ kiṃ jagattraye  
śrīparāmbājagadyoniṃ kevalaṃ ye samāśritāḥ  te manuṣyā na mantavyāssākṣāddevīgaṇāśca te  
ye vrajantaḥ svapantaśca tiṣṭhanto vāpyaharniśam  umeti dvyakṣaraṃ nāma bruvate te śivāgaṇāḥ  
nitye naimittike devīṃ ye yajanti parāṃ śivām  puṣpairdhūpaistathādīpaiste prayāsyantyumālayam  
ye devīmaṇḍapaṃ nityaṃ gomayena mṛdāthavā  upaliṃpanti mārjanti te prayāsyantyumālayam  
yairdevyā mandiraṃ ramyaṃ nirmāpi tamanuttamam  tatkulīnāñjanānmātā hyāśiṣaḥ saṃprayacchati  
madīyāḥ śatavarṣāṇi jīvantu premabhāgjanāḥ  nāpadāmayanānītthaṃ śrīmātā vaktyaharniśam  
yena mūrtirmmahādebyā umāyāḥ kāritā śubhā  narāyutantatkulajaṃ maṇidvīpe mahīyate  
sthāpayitvā mahāmāyāmūrtiṃ samyakprapūjya ca  yaṃyaṃ prārthayate kāmaṃ taṃtaṃ prāpnoti sādhakaḥ  
yaḥ snāpayati śrīmātuḥ sthāpitāṃ mūrtimuttamām  ghṛtena madhunāktena tatphalaṃ gaṇayettu kaḥ  
candanāgurukarpūra māṃsīmustādiyugjalaiḥ  ekavarṇagavāṃ kṣīraiḥ snāpayetparameśvarīm  
dhūpenāṣṭādaśāṃgena dadyādāhutimuttamām  nīrājanaṃ careddevyā ssājyakarpūravartibhiḥ  
kṛṣṇāṣṭamyāṃ navamyāṃ vāmāyāṃ vā paṃcadiktithau  pūjayejjagatāṃ dhātrīṃ gaṃdhapuṣpairviśeṣataḥ  
saṃpaṭhañjananīsūktaṃ śrīsūktamatha vā paṭhan  devīsūktamatho vāpi mūkamantramathāpi vā  
viṣṇukrāntāṃ ca tulasīṃ varjayitvākhilaṃ sumam  devīprītikaraṃ jñeyaṃ kamalantu viśeṣataḥ  
arpayetsvarṇapuṣpaṃ yo devyai rājatameva vā  sa yāti paramaṃ dhāma siddhakoṭi bhiranvitam  
pūjanānte sadā kāryaṃ dāsairenaḥ kṣamāpanam  prasīda parameśāni jagadānandadāyini  
iti vākyaisstuvanmantrī devībhaktiparāyaṇaḥ  dhyāyetkaṇṭhīravārūḍhāṃ varadābhayapāṇikām  
itthaṃ dhyātvā maheśānīṃ bhaktābhīṣṭaphalapradām  nānāphalāni pakvāni naivedyatve prakalpayet  
naivedyaṃ bhakṣayedyastu śaṃbhuśakteḥ parātmanaḥ  sa nirbhūyākhilaṃ paṅkaṃ nirmalo mānavo bhavet  
caitraśuklatṛtīyāyāṃ yo bhavānīvrataṃ caret  bhavavandhananirmuktaḥ prāpnuyātparamaṃ padam  
asyāmeva tṛtīyāyāṃ kuryāddolotsavaṃ budhaḥ  pūjayejjagatāṃ dhātrīmumāṃ śaṃkarasaṃyutām  
kusumaiḥ kuṃkumairvastraiḥ karpūrāgurucandanaiḥ  dhūpairddīpaissanaivedyaiḥ sraggandhairaparairapi  
āndolayettato devīṃ mahāmāyāṃ maheśvarīm  śrīgaurīṃ śivasaṃyuktāṃ sarvakalyāṇakāriṇīm  
pratyabdaṃ kurute yosyāṃ batamāndolanaṃ tathā  niyamena śivā tasmai sarvamiṣṭaṃ prayacchati  
mādhavasya site pakṣe tṛtīyā yā'kṣayābhidhā  tasyāṃ yo jagadambāyā vrataṃ kuryādatandritaḥ  
mallikāmālatīcaṃpājapābandhūkapaṃkajaiḥ  kusumaiḥ pūjayedgaurīṃ śaṃkareṇa samanvitām  
koṭijanmakṛtaṃ pāpaṃ manovākkāyasambhavam  nirdhūya caturo vargānakṣayāniha so'śnute  
jyeṣṭhe śuklatṛtīyāyāṃ vrataṃ kṛtvā maheśvarīm  yo'rcayetparamaprītyā tasyāsādhyaṃ na kiṃcana  
āṣāḍhaśuklapakṣīyatṛtīyāyāṃ rathotsavama  devyāḥ priyatamaṃ kuryādyathāvittānusārataḥ  
rathaṃ pṛthvīṃ vijānīyādrathāṃge candrabhāskarau  vedānaśvānvijānīyātsārathiṃ padmasaṃ bhavam  
nānāmaṇigaṇākīrṇaṃ puṣpamālāvirājitam  evaṃ rathaṃ kalpayitvā tasmintsaṃsthāpayecchivām  
lokasaṃrakṣaṇārthāya lokaṃ draṣṭuṃ parāmbikā  rathamadhye saṃsthiteti bhāvayenmatimānnaraḥ  
rathe pracalite mandaṃ jayaśabdamudīrayet  pāhi devi janānasmānprapannāndīnavatsale  
iti vākyaistoṣayecca nānāvāditranisvanaiḥ  sīmānte tu rathaṃ nītvā tatra saṃpūjaye drathe  
nānāstotraistataḥ stutvāpyānayettāṃ svaveśmani  praṇipātaśataṃ kṛtvā prārthayejjagadambikām  
evaṃ yaḥ kurute vidvānpūjāvratarathotsavam  iha bhuktvākhilānbhogānsonte devīpadaṃ vrajet  
śuklāyāntu tṛtīyāyāmevaṃ śrāvaṇabhādrayoḥ  yo vrataṃ kurute'mbāyāḥ pūjanaṃ ca yathāvidhi  
modate putrapautrādyairdhanādyairiha santatam  so'nte gacchedumālokaṃ sarvalokopari sthitam  
āśvine dhavale pakṣe navarātravrataṃ caret  yatkṛte sakalāḥ kāmāssiddhyantyeva na saṃśayaḥ  
navarātravratasyāsya prabhāvaṃ vaktumīśvaraḥ  caturāsyo na paṃcāsyo na ṣaḍāsyo na ko'paraḥ  
navarātravrataṃ kṛtvā bhūpālo virathātmajaḥ  hṛtaṃ rājyaṃ nijaṃ lebhe suratho munisattamāḥ  
dhruvasaṃdhisuto dhīmānayodhyādhipatirnṛpaḥ  sudarśano hṛtaṃ rājyaṃ prāpadasya prabhāvataḥ  
vratarājamimaṃ kṛtvā samārādhya maheśvarīm  saṃsārabandhanānmuktaḥ samādhirmuktibhāgabhūt  
tṛtīyāyāṃ ca pañcamyāṃ saptamyāma ṣṭamītithau  navamyāṃ vā caturdaśyāṃ yo devī pūjayennaraḥ  
āśvinasya site pakṣe vrataṃ kṛtvā vidhānataḥ  tasya sarvaṃ manobhīṣṭaṃ pūrayatyaniśaṃ śivā  
yaḥ kārttikasya mārgasya pauṣasya tapasastathā  tapasyasya site pakṣe tṛtīyāyāṃ vrataṃ caret  
lohitaiḥ karavīrādyaiḥ puṣpairdhūpaissugandhitaiḥ  pūjayenmaṅgalāndevīṃ sa sarvaṃ maṃgalaṃ labhet  
saubhāgyāya sadā strībhiḥ kāryyametanmahāvratam  vidyādhanasutāptyarthaṃ vidheyaṃ puruṣairapi  
umāmaheśvarādīni vratānyanyāni yānyapi  devīpriyāṇi kāryāṇi svabhaktyaivaṃ mumukṣubhiḥ  
saṃhiteyaṃ mahāpuṇyā śivabhaktivivarddhinī  nānākhyānasamāyuktā bhuktimuktipradā śivā  
ya enāṃ śṛṇuyādbhaktyā śrāvayedvā samāhitaḥ  paṭhedvā pāṭhayedvāpi sa yāti paramāṃ gatim  
yasya gehe sthitā ceyaṃ likhitā lalitākṣaraiḥ  saṃpūjitā ca vidhivatsarvānkāmānsa āpnuyāt  
bhūtapretapiśācādiduṣṭebhyo na bhayaṃ kvacita  putrapautrādisampattiṃ labhatyeva na saṃśayaḥ  
tasmādiyaṃ mahāpuṇyā ramyomāsaṃhitā sadā  śrotavyā paṭhitavyā ca śivabhaktimabhīpsubhiḥ  
iti śrīśiva mahāpurāṇe pañcamyāmumāsaṃhitāyāṃ kriyāyoganirūpaṇaṃ nāmaikapañcāśattamo'dhyāyaḥ  
namaḥ śivāya sāmbāya sagaṇāya sasūnave  pradhānapuruṣeśāya sargasthitatyantahetave  
ṛṣaya ūcuḥ  śrutomāsaṃhitā ramyā nānākhyānasamanvitā  kailāsasaṃhitāmbrūhi śivatattvavivarddhinīm  
vyāsa uvāca  śṛṇuta prītito vatsāḥ kailāsākhyāṃ hi saṃhitām  śivatattvaparāndivyāṃ vakṣye vaḥ snehataḥ parām  
himavacchikhare pūrvvaṃ tapasyanto mahaujasaḥ  vārāṇasīṅgantukāmā munayaḥ kṛtasamvidaḥ  
nirgatya tasmātsamprāpya gireḥ kāśīṃ samāhitāḥ  snātavyameveti tadā dadṛśurmaṇikarṇikām  
tatra snātvā susantapya devādīnatha jāhnavīm  dṛṣṭvā snātvā munīśāste viśveśaṃ tridaśeśvaram  
namaskṛtyātha sampūjya bhaktyā paramayānvitāḥ  śatarudrādibhiḥ stutvā stutibhirvvedapāragāḥ  
ātmānaṃ menire sarve kṛtārthā vayamityuta  śivaprītyā supūrṇārthāśśivabhaktiratāssadā  
tasminnavasare sūtaṃ pañcakrośadidṛkṣayā  gatvā samāgataṃ vīkṣya mudā te taṃ vavandire  sopi viśveśvaraṃ sākṣāddevadevamumāpatim  namaskṛtyātha taissākammuktimaṇḍapamāviśat  
tatrāsīnammahātmānaṃ sūtampaurāṇikottamam  arghyādibhistadā sarvve munayassamupācaran  
tataḥ sūtaḥ prasannātmā munīnālokya suvratān  papraccha kuśalāntepi procuḥ kuśalamātmanaḥ  
te tu saṃhṛṣṭahṛdayaṃ jñātvā taṃ vai munīśvarāḥ  praṇavārthāvagatyarthamūcuḥ prāstāvikaṃ vacaḥ  
munaya ūcuḥ  vyāsaśiṣya mahābhāga sūta paurāṇikottama  dhanyastvaṃ śivabhakto hi sarvavijñāna sāgaraḥ  
bhavantameva bhagavānvyāsassarvajagadguruḥ  abhiṣicya purāṇānāṃ gurutve samayojayat  
tasmātpaurāṇikī vidyā bhavato hṛdi saṃsthitā  purāṇāni ca sarvāṇi vedārthampravadanti hi  
vedāḥ praṇavasambhūtāḥ praṇavārtho maheśvaraḥ  ato maheśvarasthānaṃ tvayi dhiṣṇyampratiṣṭhitam  
tvanmukhābjaparisyandanmakaraṃde manoharam  praṇavārthāmṛtaṃ pītvā bhaviṣyāmo gatajvarāḥ  
viśeṣato gurustvaṃ hi nānyo'smākaṃ mahāmate  paraṃ bhāvaṃ maheśasya parayā kṛpayā vada  
iti teṣāṃ vacaḥ śrutvā sūto vyāsapriyassudhīḥ  gaṇeśaṃ ṣaṇmukhaṃ sākṣānmaheśānaṃ maheśvarīm  
śilādatanayaṃ devaṃ nandīśaṃ suyaśāpatim  sanatkumāraṃ vyāsaṃ ca praṇipatyedamabravīt  
sūta uvāca  sādhusādhu mahābhāgā munayaḥ kṣīṇakalmaṣāḥ  matirdṛḍhatarā jātā durlabhā sāpi duṣkṛtām  
pārāśaryeṇa guruṇā naimiṣāraṇyavāsinām  munīnāmupadiṣṭaṃ yadvakṣye tanmunipuṃgavāḥ  
yasya śravaṇamātreṇa śivabhaktirbhavennṛṇām  sāvadhānā bhavantodya śṛṇvantu parayā mudā  
svārociṣentare pūrvaṃ tapasyaṃto dṛḍhavratāḥ  ṛṣayo naimiṣāraṇye sarvasiddhaniṣevite  
dīrghasatraṃ vitanvanto rudramadhvaranāyakam  prīṇayantaḥ paraṃ bhāvamaiśvaryyaṃ jñātumicchavaḥ  
nivasanti sma te sarve vyāsadarśanakāṃkṣiṇaḥ  śivabhaktiratā nityaṃ bhasmarudrākṣadhāriṇaḥ  
teṣāṃ bhāvaṃ samālokya bhagavānbādarāyaṇaḥ  prādurbabhūva sarvātmā parāśaratapaḥphalam  
taṃ dṛṣṭvā munayassarve prahṛṣṭavadanekṣaṇāḥ  abhyutthānādibhissarvairupacārairupācaran  
satkṛtya pradadustasmai sauvarṇaṃ viṣṭaraṃ śubham  sukhopaviṣṭaḥ sa tadā tasminsauvarṇaviṣṭare  prāha gaṃbhīrayā vācā pārāśaryyo mahāmuniḥ  
vyāsa uvāca  kuśalaṃ kiṃ nu yuṣmākamprabrūtāsminmahāmakhe  arcitaṃ kiṃ nu yuṣmābhissamyagadhvaranāyakaḥ  
kimarthamatra yuṣmābhiradhvare parameśvaraḥ  svarcito bhaktibhāvena sāmbassaṃsāramocakaḥ  
yuṣmatpravṛttirme bhāti śuśrūṣā pūrvameva hi  parabhāve maheśasya muktihetośśivasya ca  
evamuktā munīndreṇa vyāsenāmitatejasā  munayo naimiṣāraṇyavāsinaḥ paramaujasaḥ  
praṇipatya mahātmānaṃ pārāśaśaryyaṃ mahāmunim  śivānurāgasaṃhṛṣṭamānasaṃ ca tamabruvan  
munaya ūcuḥ  bhagavanmuniśārdūla sākṣānnārāyaṇāṃśaja  kṛpānidhe mahāprājña sarvavidyādhipa prabho  
tvaṃ hi sarvajagadbharturmahā devasya vedhasaḥ  sāmbasya sagaṇasyāsya prasādānāṃ nidhissvayam  
tvatpādābjarasāsvādamadhupāyitamānasāḥ  kṛtārthā vayamadyaiva bhavatpādābjadarśanāt  
tvadīyacaraṇāmbhojadarśanaṃ khalu pāpinām  durlabhaṃ labdhamasmābhistvasmātsukṛtino vayam  
asmindeśe mahābhāga naimiṣāraṇyasaṃjñake  dīrghasatrānvitāssarve praṇavārthaprakāśakāḥ  
śrotavyaḥ parameśāna iti kṛtvā viniścitāḥ  parasparaṃ cintayantaḥ paraṃ bhāvaṃ maheśitu  
ajñātavanta evaite vayaṃ tasmādbhavānprabho  chettumarhati tānsarvānsaṃśayānalpacetasām  
tvadanyaḥ saṃśayasyāsyacchettā na hi jagattraye  tasmādapāragaṃbhīravyāmohābdhau nimajjataḥ  
tārayasva śivajñānapotenāsmāndayānidhe  śivasadbhaktitattvārthaṃ jñātuṃ śraddhālavo vayam  
evamabhyarthitasta munibhirvedapāragaiḥ  sarvavedārthavinmukhyaḥ śukatāto mahāmuniḥ  vedāntasārasarvasvaṃ praṇavaṃ parameśvaram  
dhyātvā hṛtkarṇikāmadhye sāmbaṃ saṃsāramocakam  prahṛṣṭamānaso bhūtvā vyājahāra mahāmuni  
iti śrīśivamahāpurāṇe ṣaṣṭhyāṃ kailāsasaṃhitāyāṃ vyāsaśaunakādisaṃvādo nāma prathamo'dhyāyaḥ  
vyāsa uvāca  sādhu pṛṣṭamidaṃ viprā bhavadbhirbhāgyavattamaiḥ  durlabhaṃ hi śivajñānaṃ praṇavārthaprakāśakam  
yeṣāṃ prasanno bhagavānsākṣācchūlavarāyudhaḥ  teṣāmeva śivajñānaṃ praṇavārthaprakāśakama  
jāyate na hi sandeho netareṣāmiti śrutiḥ   śivabhaktivihīnānāmiti tattvārthaniścayaḥ  
dīrghasatreṇa yuṣmābhirbhagavānambikāpatiḥ  upāsita itīdaṃ me dṛṣṭamadya viniścitam  
tasmādvakṣyāmi yuṣmākamitihāsampurātanam  umāmaheśasamvādarūpamadbhutamāstikāḥ  
purākhilajaganmātā satī dākṣāyaṇī tanum  śivanindāprasaṅgena tyaktvā ca janakādhvare  
tataḥ prabhāvātsā devī sutā'bhūddhimavadgireḥ  śivārthamatapatsā vai nāradasyopadeśataḥ  
tasminbhūdharavaryye tu svayaṃvaravidhānataḥ  deveśe ca kṛtodvāhe pārvatī sukhamāpa sā  
tathaikasminmahādevī samaye patinā saha  sūpaviṣṭā mahāśaile gaurī devamabhāṣata  
mahādevyuvāca  bhagavanparameśāna pañcakṛtyavidhāyaka  sarvajña bhaktisulabha paramāmṛtavigraha  
dākṣāyaṇīntanuṃ tyaktvā tava nindāprasaṃgataḥ  āsamadya maheśāna putrī himavato gireḥ  kṛpayā parameśāna maṃtradīkṣāvidhānataḥ  māṃ viśuddhātmatattvasthāṃ kuru nityaṃ maheśvara  
iti samprārthito devyā devaḥ śītāṃśu bhūṣaṇaḥ  pratyuvāca tato devīṃ prahṛṣṭenāntarātmanā  
mahādeva uvāca  dhanyā tvaṃ devadevaśi yadi jātedṛśī matiḥ  kailāsa śikharaṃ gatvā kariṣye tvāṃ ca tādṛśīm  
tato himavato gatvā kailāsambhūdhareśvaram  jagau dīkṣāvidhānena praṇavādīnmanūn kramāt  
uktvā maṃtrāṃśca tāndevīṃ kṛtvā śuddhātmani sthitām  sārddhaṃ devyā mahādevo devodyānaṃ gato'bhavat  
tataḥ sumālinīmukhyairdaivyāḥ priyasakhījanaiḥ  samāhṛtaiḥ praphullaistaiḥ puṣpaiḥ kalpatarūdbhavaiḥ  
alaṃkṛtya mahādevīṃ svāṃkamāropya śaṃkaraḥ  prahṛṣṭavadanastasthau vilokya ca tadānanam  
tataḥ priyakathā jātāḥ pārvatīparameśayoḥ  hitāya sarvalokānāṃ sākṣācchrutyarthaṃ sammitā  
tadā sarvajaganmātā bharturaṃkaṃ samāśritā  vilokya vadanaṃ bharturidamāhaḥ tapodhanāḥ  
 śrīdevyuvāca  upadiṣṭāstvayā deva maṃtrāssapraṇavā matāḥ  tatrādau śrotumicchāmi praṇavārthaṃ viniścitam  
kathampraṇava utpannaḥ kathaṃ praṇava ucyate  mātrāḥ kati samākhyātāḥ kathaṃ vedādirucyate  
devatāḥ kati ca proktāḥ kathaṃ vedādibhāvanā  kriyāḥ katividhāḥ proktā vyāpyavyāpakatā katham  
brahmāṇi paṃca maṃtre'sminkathaṃ tiṣṭhaṃtyanukramāt  kalāḥ kati samākhyātāḥ prapaṃcātmakatā katham  
vācyavācakasambandhasthānāni ca kathaṃ śiva  ko'trādhikārī vijñeyo viṣayaḥ ka udāhṛtaḥ  
sambandhaḥ kotra vijñeyaḥ kiṃprayojanamucyate  upāsakastu kiṃrūpaḥ kiṃ vā sthānamupāsanam  
upāsyaṃ vastu kiṃrūpaṃ kiṃ vā phalamupāsituḥ  anuṣṭhāna vidhiḥ kovā pūjāsthānaṃ ca kiṃ prabho  
pūjāyāṃ maṇḍalaṃ kiṃ vā kiṃ vā ṛṣyādikaṃ hara  nyāsajātavidhiḥ ko vā ko vā pūjāvidhikramaḥ  
etatsarvaṃ maheśāna samācakṣva viśeṣataḥ  śrotumicchāmi tattvena yadyasti mayi te kṛpā  
iti devyā samāpṛṣṭo bhagavānindubhūṣaṇaḥ  sampraśasya maheśānīṃ vaktuṃ samupacakrame  
iti śrīśivamahāpurāṇe ṣaṣṭhyāṃ kailāsa saṃhitāyāṃ devīdevasaṃvāde devīkṛtapraśnavarṇanaṃ nāma dvitīyo'dhyāyaḥ  
 īśvara uvāca  śṛṇu devi pravakṣyāmi yanmāṃ tvampari pṛcchasi  tasya śravaṇamātreṇa jīvassākṣācchivo bhavet  
praṇavārthaparijñānameva jñānaṃ madātmakam  bījantatsarvavidyānāṃ maṃtra mpraṇavanāmakam  
atisūkṣmaṃ mahārthaṃ ca jñeyaṃ tadvaṭabījavat  vedādi vedasāraṃ ca madrūpaṃ ca viśeṣataḥ  
devo guṇatrayātītaḥ sarvajñaḥ sarvakṛtprabhuḥ  omityekākṣare maṃtre sthitohaṃ sarvagaśśivaḥ  
yadasti vastu tatsarvaṃ guṇaprādhānyayogataḥ  samastaṃ vyasta mapi ca praṇavārthaṃ pracakṣate  
sarvārthasādhakaṃ tasmādekaṃ brahmaitadakṣaram  tenomiti jagatkṛsnaṃ kurute prathamaṃ śivaḥ  
śivo vā praṇavo hyeṣa praṇavo vā śivaḥ smṛtaḥ  vācyavācakayorbhedo nātyaṃtaṃ vidyate yataḥ  
tasmādekākṣaraṃ devaṃ māṃ ca brahmarṣayo viduḥ  vācyavācakayoraikyaṃ manyamānā vipaścitaḥ  
atastadeva jānīyātpraṇavaṃ sarvakāraṇam  nirvikārī mumukṣurmāṃ nirguṇaṃ parameśvaram  
enameva hi deveśi sarvamaṃtraśiromaṇim  kāśyāmahaṃ pradāsyāmi jīvānāṃ muktihetave  
tatrādau sampravakṣyāmi praṇavoddhārama mbike  yasya vijñānamātreṇa siddhiśca paramā bhavet  
nivṛttimuddharetpūrvamindhanaṃ ca tataḥ param  kālaṃ samuddharetpaścāddaṃḍamī śvarameva ca  
varṇapaṃcakarūpoyamevaṃ praṇava uddhṛtaḥ  trimātrabindunādātmā muktido japatāṃ sadā  
brahmādisthāvarāntānāṃ sarveṣāṃ prāṇināṃ khalu  prāṇaḥ praṇava evāyaṃ tasmātpraṇava īritaḥ  
ādyamvarṇamakāraṃ ca ukāramuttare tataḥ  makāraṃ madhyataścaiva nādāṃtaṃ tasya comiti  
jalavadvarṇamādyantu dakṣiṇe cottare tathā  madhye makāraṃ śucivadoṃkāre munisattama  
akāraścāpyukāroyaṃ makārāśca trayaṃ kramāt  tisro mātrāssamākhyātā arddhamātrā tataḥ param  
arddhamātrā maheśāni bindunādasvarūpiṇī  varṇanīyā na vai cāddhā jñeyā jñānibhireva sā  
īśānassarvavidyānāmityadyāśśrutayaḥ priye  matta eva bhavantīti vedāssatyamvadanti hi  
tasmādvedādirevāhaṃ praṇavo mama vācakaḥ  vācakatvānmamaiṣo'pi vedādiriti kathyate  
akārastu mahadbījaṃ rajassraṣṭā caturmukhaḥ  ukāraḥ prakṛtiryonissattvaṃ pālayitā hariḥ  
makāraḥ puruṣo bījī tamassaṃhārako haraḥ  bindurmaheśvaro devastiro bhāva udāhṛtaḥ  
nādassadāśivaḥ proktassarvānugrahakārakaḥ  nādamūrddhani saṃcintya parātparataraḥ śivaḥ  
sa sarvajñaḥ sarvakarttā sarveśo nirmalo'vyayaḥ  anirdeśyaḥ parabrahma sākṣātsadasataḥ paraḥ  
akārādiṣu varṇeṣu vyāpakaṃ cottarottaram  vyāpyantvadhastanaṃ varṇamevaṃ sarvatra bhāvayet  
sadyādīśānaparyyaṃtānyakārādiṣu paṃcasu  sthitāni paṃca brahmāṇi tāni manmūrttayaḥ kramāt  
aṣṭau kalāssamākhyātā akāre sadyajāśśive  ukāre vāmarūpiṇyastrayodaśa samīritāḥ  
aṣṭāvaghorarūpiṇyo makāre saṃsthitāḥ kalāḥ  bindau catasrassaṃbhūtāḥ kalāḥ puruṣagocarāḥ  
nāde paṃca samākhyātāḥ kalā īśānasaṃbhavāḥ  ṣaḍvidhaikyānusaṃdhānātprapaṃcātmakatocyate  
mantro yantraṃ devatā ca prapaṃco gurureva ca  śiṣyaśca ṣaṭpadārthā nāmeṣāmarthaṃ śṛṇu priye  
paṃcavarṇasamaṣṭiḥ syānmantraḥ pūrvamudāhataḥ  sa eva yaṃtratāṃ prāpto vakṣye tanmaṇḍalakramam  
yantraṃ tu devatārūpaṃ devatā viśvarūpiṇī  viśvarūpo guruḥ proktaśśiṣyo guruvapustvataḥ  
omitīdaṃ sarvamiti sarvaṃ brahmeti ca śruteḥ  vācyavācakasambandhopyayamevārtha īritaḥ  
ādhāro maṇipūraśca hṛdayaṃ tu tataḥ param  viśuddhirājñā ca tataḥ śaktiḥ śāntiriti kramāt  
sthānānyetāni deveśi śāntyatītaṃ parātparam  adhikārī bhavedyasya vairāgyaṃ jāyate dṛḍham  
viṣayaḥ syāmahaṃ devi jīvabrahmaikyabhāvanāt  sambandhaṃ śṛṇu deveśi viṣayaḥ samyagīritaḥ  
jīvātmanormayā sārddhamaikyasya praṇavasya ca  vācyavācakabhāvotra samvandhassamudīritaḥ  
vratādinirataḥ śāntastapasvī vijitendriyaḥ  śaucācārasamāyukto bhūdevo vedaniṣṭhitaḥ  
viṣayeṣu viraktaḥ sannaihikāmuṣmikeṣu ca  devānāṃ brāhmaṇo'pīha lokajeṣu śivavratī  
sarvaśāstrārtha tattvajñaṃ vedāntajñānapāragam  ācāryyamupasaṃgamya yatiṃ matimatāṃ varam  
dīrghadaṇḍapraṇāmādyaistoṣayedyatnatassudhīḥ  śāntyādiguṇasaṃyuktaḥ śiṣyassauśīlyavānvaraḥ  
yo guruḥ sa śivaḥ prokto yaśśivassa guruḥ smṛtaḥ  iti niścitya manasā svavicāraṃ nivedayet  
labdhānujñastu guruṇā dvādaśāhaṃ payovatī  samudratīre nadyāṃ ca parvate vā śivālaye  
śuklapakṣe tu paṃcamyāmekādaśyāṃ tathāpi vā  prātaḥ snātvā tu śuddhātmā kṛtanitya kriyassudhīḥ  
gurumāhūya vidhinā nāndīśrāddhaṃ vidhāya ca  kṣauraṃ ca kārayitvātha kakṣopasthavivarjitam  
keśaśmaśrunakhānāṃ vai snātvā niyatamānasaḥ  saktuṃ prāśyātha sāyāhne snātvā sandhyāmupāsya ca  
sāyamaupāsanaṃ kṛtvā guruṇā sahito dvijaḥ  śāstroktadakṣiṇāndattvā śivāya gururūpiṇe  
homadravyāṇi saṃpādya svasūtroktavidhānataḥ  agnimādhāya vidhivallaukikādivibhedataḥ  
āhitāgnistu yaḥ kuryātprājāpatye ṣṭināhite  śraute vaiśvānare samyak sarvavedasadakṣiṇam  
athāgnimātmanyāropya brāhmaṇaḥ pravrajedgṛhāt  śrapayitvā caruṃ tasminsamidannājyabhedataḥ  
pauruṣeṇaiva sūktena hutvā pratyṛcamātmavān  hutvā ca sauviṣṭakṛtīṃ svasūtroktavidhānataḥ  
hutvopariṣṭāttantraṃ ca tenāgneruttare budhaḥ  sthitvāsane japenmaunī cailājinakuśottare  yāvadbrāhmamuhūrttaṃ tu gāyatrīṃ dṛḍhamānasaḥ  
tataḥ snātvā yathā pūrvaṃ śrapayitvā caruṃ tataḥ  pauruṣaṃ sūktamārabhya virajāntaṃ hunedbudhaḥ  
vāmadevamatenāpi śaunakādimatena vā  tatra mukhyaṃ vāmadevyaṃ garbhayukto yato muniḥ  
homaśeṣaṃ samāpyātha hunet  tatognimātmanyāropya prātassandhyamupāsya ca  
savitaryudite paścātsāvitrīṃ prāviśetkramāt  eṣaṇānāṃ trayaṃ tyaktvā preṣamuccārya ca kramāt  
śikhopavīte saṃtyajya kaṭisūtrādikaṃ tataḥ  visṛjya prāṅmukho gaccheduttarāśāmukhopi vā  
gṛhṇīyāddaṇḍakaupīnādyucitaṃ lokavartane  viraktaścena gṛhṇīyāllokavṛttivicāraṇe  
guroḥ samīpaṃ gatvātha daṇḍavatpraṇamettrayam  samutthāya tatastiṣṭhedgurupādasamīpataḥ  
tato guruḥ samādāya virajānalajaṃ śitam  bhasma tenaiva taṃ śiṣyaṃ samuddhṛtya yathāvidhi  
agnirityādibhirmantraistripuṇḍraṃ dhārayettataḥ  hṛtpaṃkaje samāsīnaṃ māṃ tvayā saha cintayet  
hastaṃ nidhāya śirasi śiṣyasya prītamānasaḥ  ṛṣyādisahitaṃ tasya dakṣakarṇe samuccaret  
praṇavaṃ triḥprakāraṃ tu tatastasyārthamādiśet  ṣaḍvidhārthaṃ parijñānasahitaṃ gurusattamaḥ  
dviṣaṭprakāraṃ sa guruṃ praṇamya bhuvi daṇḍavat  tadadhīno bhavennityaṃ vedāntaṃ samyagabhyaset  
māmeva ciṃtayennityaṃ paramātmānamātmani  viśuddhe nirvikāre vai brahmasākṣiṇamavyayam  
śamādidharmanirato vedāntajñānapāragaḥ  atrādhikārī sa prokto yatirvigatamatsaraḥ  
hṛtpuṇḍarīkaṃ virajaṃ viśokaṃ viśadamparam  aṣṭapatraṃ keśarāḍhyaṃ karṇikopari śo bhitam  
ādhāraśaktimārabhya tritatvāṃtamayaṃ padam  vicintya madhyatastasya daharaṃ vyoma bhāvayet  
omityekākṣaraṃ brahma vyāharanmāṃ tvayā saha  ciṃtayenmadhyatastasya nityamudyuktamānasaḥ  
evaṃvidhopāsakasya mallokagatimeva ca  matto vijñānamāsādya matsāyujyaphalaṃ priye  
īśvara uvāca  ataḥ paraṃ pravakṣyāmi saṃnyāsāhnikakarma ca  tava snehānmahādevi saṃpradāyānurodhataḥ  
brāhme muhūrtta utthāya śirasi śvetapaṃkaje  sahasrāre samāsīnaṃ guruṃ saṃcitayedyatiḥ  
śuddhasphaṭikasaṃkāśaṃ dvinetraṃ varadābhaye  dadhānaṃ śivasadbhāvamevātmani manoharam  
bhāvopanītaiḥ saṃpūjya gandhādibhiranukramāt  baddhāṃjalipuṭo bhūtvā namaskuryādguruṃ tataḥ  
prātaḥprabhṛti sāyānte sāyādiprātaraṃ tataḥ  yatkaromi mahādeva tadastu tava pūjanam  
prativijñāpya gurave labdhānujñastato guroḥ  niruddhaprāṇa āsīno vijitātmā jitendriyaḥ  
mūlādibrahmaraṃdhrāṃtaṃ ṣaṭcakraṃ pariciṃtayet  vidyutkoṭisamaprakhyaṃ sarvatejomayaṃ param  
tanmadhye ciṃtayenmāṃ ca saccidānandavigraham  nirguṇaṃ paramaṃ brahma sadāśivamanāmayam  
sohamasmīti matimānma daikyamanubhūya ca  bahirnirgatya ca tato dūraṃ gacchedyathāsukham  
vastreṇācchādya matimāñchiro nāsikayā saha  viśodhya dehaṃ vi dhivattṛṇamādhāya bhūtale  
gṛhītaśiśna utthāya tato gacchejjalāśayam  uddhṛtya vāryathānyāyaṃ śaucaṃ kuryādatandritaḥ  
hastau pādau ca saṃśodhya dvirācamyomiti smaran  uttarābhimukho maunī dantadhāvanamācaret  
tṛṇaparṇaiḥ sadā kuryādamāmekādaśī vinā  apāṃ dvādaśagaṇḍūṣairmukhaṃ saṃśodhayettataḥ  
dvirācamya mṛdā toyaiḥ kaṭiśaucaṃ vidhāya ca  aruṇodayakāle tu snānaṃ kuryānmṛdā saha  
guruṃ saṃsmṛtya māṃ caiva snānasaṃdhyādyamācaret  vistārabhayato noktamatra draṣṭavyamanyataḥ  
ābadhya śaṃkhamudrāṃ ca praṇavenābhiṣecayet  śirasi dvādaśāvṛttyā tadardhaṃ vā tadardhakam  
tīramāgatya kaupīnaṃ prakṣālyācamya ca dvidhā  prokṣayetpraṇavenaiva vastramaṃgopamārjanam  
mukhamprathamato mṛjya śira ārabhya sarvataḥ  tenaiva mārjayeddehaṃ sthitvā ca gurusannidhau  
ābadhyādvāmataḥ śuddhaṃ kaupīnaṃ ca saḍorakam  tataḥ saṃdhārayedbhasma tadvidhiḥ procyate'drije  
dvirācamya samādāya bhasma sadyādimaṃtrataḥ  agnirityādibhirmaṃtrairabhimaṃtrya spṛśettanum  
āpovetyabhimaṃtryātha jalaṃ tenaiva secayet  omāpojyotirityuktvā mānastoketi maṃtrataḥ  
samadya kamaladvandvaṃ kuryā kekaṃ tu paṃcadhā  śirovadanahṛdguhyapādeṣu parameśvari  
īśānādisamārabhya sadyāntaṃ paṃcabhiḥ kramāt  uddhūlya kavalaṃ paścātpraṇavenābhiṣecayet  
sarvāṃgaṃ ca tato hastau prakṣālyānyatsamāharet  samarcya pūrvattattu tripuṇḍrāṃstena dhārayet  
triyāyuṣaistryambakaiśca praṇavena śivena ca  śirasyatha lalāṭe ca vakṣasi skandha eva ca  
nābhau bāhvauḥ saṃdhiṣu ca pṛṣṭha caiva yathākramam  prakṣālya hastau ca tato dvirācamya yathāvidhi  
paṃcīkaraṇamuccārya bhāvayetsvaguruṃ budhaḥ  vakṣyamāṇaprakāreṇa prāṇāyāmānṣaḍācaret  
dakṣahastena saṃgṛhya jalaṃ vāmena pāṇinā  samācchādya dviṣaḍvāraṃ praṇave nābhimaṃtrayet  
evaṃ trivāraṃ saṃprokṣya śirasi triḥ pibettataḥ  samāhitena manasā dhyāyannoṃkāramīśvaram  
sauramaṇḍalamadhyasthaṃ sarvatejomayaṃ param  aṣṭabāhuṃ caturvaktramarddhanārīkamadbhutam  
sarvāścaryyaguṇopetaṃ sarvālaṃkāraśobhitam  evaṃ dhyātvātha vidhivaddadyādarghyatrayaṃ tataḥ  
aṣṭottaraśataṃ japtvā dviṣaḍvāraṃ tu tarpayet  punarācamya vidhivatprāṇāyāmatrayaṃ caret  
pūjāsadanamāgacchenmanasā saṃsmarañcchivam  dvāramāsādya prakṣālya pādau maunī dvirācamet  
praviśedvidhinā tatra dakṣapādapurassa ram  maṇḍapāntassudhīstatra maṇḍalaṃ racayetkramāt  
iti śrīśivamahāpurāṇe ṣaṣṭhyāṃ kailāsasaṃhitāyāṃ saṃnyāsācāravarṇanaṃnāma caturtho'dhyāyaḥ  
īśvara uvāca  parīkṣya vidhivadbhūmiṃ gaṃdhavarṇarasādibhiḥ  manobhilaṣite tatra vitānavitatāmbare  
supralipte mahīpṛṣṭhe darpaṇodarasannibhe  aratniyugmamānena caturasraṃ prakalpayet  
tālapatraṃ samādāya tatsamāyāmavistaram  tasminbhāgānprakurvīta trayodaśasamāṃ kalām  
tatpatraṃ tatra nikṣipya paścimābhimukhaḥ sthitaḥ  tatpūrvabhāge sudṛḍhaṃ sūtramādāya raṃjitam  
prākpratyagdakṣiṇodak ca caturdiśi nipātayet  sūtrāṇi devadeveśi navaṣaṣṭyuttaraṃ śatam  
koṣṭhāni syustatastasya madhyakoṣṭhaṃ tu karṇikā  koṣṭhāṣṭakaṃ bahistasya dalāṣṭakamihocyate  
dalāni śvetavarṇāni dalāṣṭakamihocyate  dalāni śvetavarṇātri samagrāṇi prakalpayet  pītarūpāṃ karṇikāṃ ca kṛtvā raktaṃ ca vṛttakam  
vanabhiddaladakṣaṃ tu samārabhya sureśvari  raktakṛṣṇāḥ krameṇaiva dalasandhīnvicitrayet  
karṇikāyāṃ likhedyaṃtraṃ praṇavārthaprakāśakam  adhaḥ pīṭhaṃ samālikhya śrīkaṇṭhaṃ ca tadūrdhvataḥ  
taduparyyamareśaṃ ca mahākālaṃ ca madhyataḥ  tanmastakasthaṃ daṇḍaṃ ca tata īśvaramālikhet  
śyāmena pīṭhaṃ pītena śrīkaṇṭhaṃ ca vicitrayet  amareśaṃ mahākālaṃ raktaṃ kṛṣṇaṃ ca tau kramāt  
kuryātsudhūmraṃ daṇḍaṃ ca dhavalaṃ ceśvaraṃ budhaḥ  evaṃ yaṃtraṃ samālikhya raktaṃ sadyena veṣṭayet  
tadutthenaiva nādena vidyādīśānamīśvari  tadvāsapaṃktīrgṛhṇīyādāgneyādikrameṇa vai  
koṣṭhāni koṇabhāgeṣu catvāryetāni sundari  śuklenāpūryya varṇādi catuṣkaṃ raktadhātubhiḥ  
āpūryya tāni catvāri dvārāṇi parikalpayet  tatastatpārśvayordvaṃdvaṃ pītenaiva prapūrayet  
āgneyakoṣṭhamadhye tu pītābhe caturasrake  aṣṭapatraṃ likhetpadmaṃ raktābhaṃ pītakarṇikam  
hakāraṃ vilikhenmadhye vinduyuktaṃ samāhitaḥ  padmasya nairṛte koṣṭhe caturasrantadā likhet  
padmamaṣṭadalaṃ raktaṃ pītakiṃjalkakarṇikam   śavargasya tṛtīyantu ṣaṣṭhasvarasamanvitam  
caturdaśasvaropetaṃ bindunādavibhūṣitam  etadbījavaraṃ bhadre padmamadhye samālikhet  
padmasyeśānakoṣṭhe tu tathā padmaṃ samālikhet  kavargasya tṛtīyaṃ tu paṃcamasvarasaṃyutam  
vilikhenmadhyatastasya bindukaṇṭhe svalaṃkṛtam  tadbāhyapaṃktitritaye pūrvādiparitaḥ kramāt  
koṣṭhāni paṃca gṛhrīyādgirirājasute śive  madhye tu karṇikāṃ kuryātpītāṃ raktaṃ ca vṛttakam  
dalāni raktavarṇāni kalpayetkalpavittamaḥ  dalabāhye tu kṛṣṇena raṃdhrāṇi paripūrayet  
āgneyādīni catvāri śuklenaiva prapūrayet  pūrve ṣaḍbindusahitaṃ ṣaṭkoṇaṃ kṛṣṇamālikhet  
raktavarṇaṃ dakṣiṇatastrikoṇaṃ cottare tataḥ  śvetābhamarddhacandraṃ ca pītavarṇaṃ ca paścime  
caturasraṃ kramātteṣu likhedbījacatuṣṭayam  pūrve binduṃ samālikhya śubhraṃ kṛṣṇaṃ tu dakṣiṇe  
ukāramuttare raktaṃ makāraṃ paścime tataḥ  akāraṃ pītamevaṃ tu kṛtvā varṇacatuṣṭayam  
sarvorddhvapaṃktyadhaḥ paṃktau samārabhya ca sundari  pītaṃ śvetaṃ ca raktaṃ ca kṛṣṇaṃ ceti catuṣṭayam  
tadadho dhavalaṃ śyāmaṃ pītaṃ raktaṃ catuṣṭayam  adhastrikoṇake raktaṃ śuklaṃ pītaṃ varānane  
evandakṣiṇamārabhya kuryātsomāntamīśvari  tadbāhyapaṃktau pūrvādimadhyamāntaṃ vicitrayet  
pītaṃ raktaṃ ca kṛṣṇaṃ ca śyāmaṃ śvetaṃ ca pītakam  āgreyyādi samārabhya raktaṃ śyāmaṃ sitaṃ priye  
raktaṃ kṛṣṇaṃ ca raktaṃ ca ṣaṭkameva prakīrtitam  dakṣiṇādyaṃ maheśāni pūrvāvadhi samīritam  
nairṛtādyantu vijñeyamāgneyāvadhi ceśvari  vāruṇaṃ tu samārabhya dakṣiṇāvadhi ceritama  
vāyavyādyaṃ mahādevi nairṛtāvadhi ceritam  somārthaṃ parameśāni vāruṇāvadhi ceritam  
īśānādyaṃ tu vijñeyaṃ vāyavyāvadhi cāmbike  ityukto maṇḍalavidhirmayā tubhyaṃ ca pārvati  
evaṃ maṇḍalamālikhya niyatātmā yatissvataḥ  saurapūjāṃ prakurvīta sa hi tadvastutatparaḥ  
iti śrīśivamahāpurāṇe ṣaṣṭhyāṃ kailāsasaṃhitāyāṃ saṃnyāsamaṇḍalavidhivarṇanaṃ nāma paṃcamo'dhyāyaḥ  
īśvara uvāca  dakṣiṇe maṃḍalasyātha vaiyāghraṃ carmaśobhanam  āstīryya śuddhatoyena prokṣayedastramaṃtrataḥ  
praṇavaṃ pūrvamuddhṛtya paścādādhāra muddharet  tatpaścācchaktikamalaṃ caturthyaṃtaṃ namontakam  
manumevaṃ samuccārya sthitvā tasminnudaṅmukhaḥ  prāṇānāyamya vidhivatpra ṇavoccārapūrvakam  
agnirityādibhirmaṃtrairbhasma saṃdhārayettataḥ  śirasi śrīguruṃ natvā maṇḍalaṃ racayetpunaḥ  
trikoṇavṛttaṃ bāhye tu caturasrātmakaṃ kramāt  abhyarcyomiti sādhāraṃ sthāpya śaṃkhaṃ samarcayet  
āpūrya śuddhatoyena praṇavena sugaṃdhinā  abhyarcya gaṃdhapuṣpādyaiḥ praṇavena ca saptadhā  
abhimaṃtrya tatastasmindhenumudrāṃ pradarśayeta  śaṃkhamudrāṃ ca tenaiva prokṣayedastramaṃtrataḥ  
ātmānaṃ gaṃdhapuṣpādipūjopakaraṇāni ca  prāṇāyāmatrayaṃ kṛtvā ṛṣyādikamathācaret  
asya śrīsauramaṃtrasya devabhāga ṛṣistataḥ  chando gāyatramityuktaṃ devassūryo maheśvaraḥ  
devatā syātṣaḍaṃgāni hrāmityādīni vinyaset  tatassaṃprokṣayetpadmamastreṇāgneragocaram  
tasminsamarcayedvidvān prabhūtāṃ vimalāmapi  sārāṃ cātha samārādhya pūrvādiparataḥ kramāt  
atha kālāgnirudraṃ ca śaktimādhārasaṃjñitām  anantaṃ pṛthivīṃ caiva ratnadvīpaṃ tathaiva ca  
saṃkalpavṛkṣodyānaṃ ca gṛhaṃ maṇimayaṃ tataḥ  raktapīṭhaṃ ca saṃpūjya pādeṣu prāgupakramāt  
dharmaṃ jñānaṃ ca vairāgyamaiśvaryaṃ ca catuṣṭayam  adharmādyagnikoṇādikoṇeṣu ca samarcayet  
māyādhaśchadanaṃ paścādvidyordhvacchadanaṃ tataḥ  sattvaṃ rajastamaścaiva samabhyarcya yathākramam  
pūrvādidikṣu madhye ca dīptāṃ sūkṣmāṃ jayāmapi  bhadrāṃ vibhūti vimalāmamoghāṃ vaidyutāmapi  
sarvatomukhasaṃjñāṃ ca kandanālaṃ tathaiva ca  suṣiraṃ ca tatastaṃ tu kaṃṭakāṃstadanaṃtaram  
mūlacchadanakiṃjalkaprakāśasakalātmanaḥ  paṃcagraṃthikarṇikāṃ ca dalāni tadanaṃtaram  
keśarānbrahmaviṣṇū ca rudramātmānameva ca  antarātmānamapi ca jñānātmaparamātmani  
sampūjya paścātsaurākhyaṃ yogapīṭhaṃ samarcayet  pīṭhopari samākalpya mūrttiṃ mūlena mūlavit  
niruddhaprāṇa āsīno mūlenaiva svamūlataḥ  śaktimutthāpya tattejaḥ prabhāvātpiṃgalādhvanā  
puṣpāṃjalau nirgamayya maṇḍalasthasya bhāsvataḥ  sindūrāruṇadehasya vāmārddhadayitasya ca  
akṣasrakpāśakhaṭvāṃgakapālāṃkuśapaṃkajam  śaṃkhaṃ cakraṃ dadhānasya caturvaktrasya locanaiḥ  
rājitasya dvādaśabhistasya hṛtpaṃkajodare  praṇavaṃ pūrvamuddhṛtya hrāṃhrīṃsastadanantaram  
prakāśaśaktisahitaṃ mārtaṇḍaṃ ca tataḥ param  āvāhayāmi nama ityāvāhyā vāhanākhyayā  
mudrayā sthāpanādyāśca mudrāssaṃdarśayettataḥ  vinyasyāṃgāni hrāṃ hrīṃ hrūmaṃtena manunā tataḥ  
paṃcopacārānsaṃkalpya mūlenābhyarcayettridhā  keśareṣu ca padmasya ṣaḍaṃgāni maheśvari  
vahnīśarakṣovāyūnāṃ paritaḥ kramataḥ sudhīḥ  dvitīyāvaraṇe pūjyāścatasro mūrtayaḥ kramāt  
pūrvādyuttaraparyaṃtaṃ dalamūleṣu pārvati  ādityo bhāskaro bhānū raviścetyanupūrvaśaḥ  
arko brahmā tathā rudro viṣṇuśceti punaḥ priye  īśānādiṣu saṃpūjyāstṛtīyāvaraṇe punaḥ  
somaṃ kujaṃ budhaṃ jīvaṃ kaviṃ maṃdaṃ tama stamaḥ  samaṃtato yajedetānpūrvādidalamadhyataḥ  
athavā dvādaśādityāndvitīyāvaraṇe yajeta  tṛtīyāvaraṇe caiva rāśīrdvādaśa pūjayet  
saptasāgaragaṃgāśca bahirasya samaṃtataḥ  ṛṣīndevāṃśca gaṃdharvānpannagānapsarogaṇān  
grāmaṇyaśca tathā yakṣānyātudhānāṃstathā hayān  saptacchandomayāṃścaiva vālakhilyāṃśca pūjayet  
evaṃ tryāvaraṇaṃ devaṃ samabhyarcya divākaram  viracya maṃḍalaṃ paścāccaturasraṃ samāhitaḥ  
sthāpya sādhārakaṃ tāmrapātraṃ prasthodavistṛtam  pūrayitvā jalaiḥ śuddhairvāsitaiḥ kusumādibhiḥ  
abhyarcya gaṃdhapuṣpādyairjānubhyāmavanīṃ gataḥ  arghyapātraṃ samādāya bhūmadhyāntaṃ samuddharet  
tato brūyādimaṃ maṃtraṃ sāvitraṃ sarvasiddhidam  śṛṇu tacca mahādevi bhaktimuktipradaṃ sadā  
sindūravarṇāya sumaṇḍalāya namo'stu vajrābharaṇāya tubhyam  padmābhanetrāya supaṃkajāya brahmendranārāyaṇakāraṇāya  
saraktacūrṇaṃ sasuvarṇatoyaṃ srakkuṃkumāḍhyaṃ sakuśaṃ sapuṣpam  pradattamādāya sahemapātraṃ praśastamarghyaṃ bhagavanprasīda  
evamuktvā tato dattvā tadarthaṃ sūryamūrttaye  namaskuryādimaṃ maṃtraṃ paṭhitvā susamāhitaḥ  
namaśśivāya sāmbāya sagaṇāyādihetave  rudrāya viṣṇave tubhyaṃ brahmaṇe ca trimūrtaye  
evamuktvā namaskṛtya svāsane samavasthitaḥ  ṛṣyādikaṃ punaḥ kṛtvā karaṃ saṃśodhya vāriṇā  
punaśca bhasma saṃdhārya pūrvoktenaiva vartmanā  nyāsajātamprakurvīta śivabhāvavivṛddhdhaye  
paṃcopacāraissaṃpūjya śirasā śrīgurumbudhaḥ  praṇavaṃ śrīcaturthyaṃtaṃ namoṃtaṃ praṇamettataḥ  
paṃcātmakaṃ binduyutaṃ paṃcamasvarasaṃyutam  tadeva bindusahitaṃ paṃcamasvaravarjitam  
paṃcamasvarasaṃyuktaṃ maṃtrīśaṃ ca sabindukam  uddhṛtya bindusahitaṃ saṃvartakamathoddharet  
etaireva kramādbījairuddhṛtaiḥ praṇamedbudhaḥ  bhujayorūruyugme ca guruṃ gaṇapatintathā  
durgāṃ ca kṣetrapālaṃ ca baddhāṃjalipuṭaḥ sthitaḥ  omastrāya phaḍityuktvā karau saṃśodhya ṣaṭ kramāt  
apasarppantviti procya praṇavaṃ tadanaṃtaram  astrāya phaḍiti procya pārṣṇighātatrayeṇa tu  
uddhṛtya vighnānbhūyiṣṭhānkara tālatrayeṇa tu  antarikṣagatā ndṛṣṭvā vilokya divi saṃsthitān  
niruddhaprāṇa āsīno haṃsamaṃtramanusmaran  hṛdisthaṃ jīvacaitanyaṃ brahmanāḍyā samāna yet  
dvādaśāṃtassthaviśade sahasrāramahāmbuje  ciccandramaṇḍalāntasthaṃ cidrūpaṃ parameśvaram  
śoṣadāhaplavānkuryādrecakādi krameṇa tu  saṣoḍaśacatuṣṣaṣṭidvātriṃśadgaṇanāyutaiḥ  
vāyvagnisalilādyaistaisstavedādyairanukramāt  prāṇānāyamya mūlasthāṃ kuṇḍalīṃ brahmaraṃdhragām  
ānīya dvādaśāṃtasthasahasrārāmbujodare  ciccandramaṇḍalodbhūtaparamāmṛtadhārayā  
saṃsiktāyāṃ tanau bhūyaśśuddhadehassubhāvanaḥ  sohamityavatīryātha svātmānaṃ hṛdayāmbuje  
ātmanyāveśya cātmānamamṛtaṃ sṛtidhārayā  prāṇapratiṣṭhāṃ vidhivatkuryādatra samāhitaḥ  
ekāgramānaso yogī vimṛśyāttāṃ ca mātṛkām  puṭitāṃ praṇavenātha nyasedbāhye ca mātṛkām  
punaśca saṃyataprāṇaḥ kuryāddṛṣṭyādikaṃ budhaḥ  śaṃkaraṃ saṃsmaraṃścitte saṃnyasecca vimatsaraḥ  
praṇavasya ṛṣirbrahmā devi gāyatramīritam  chandotra devatāhaṃ vai paramātmā sadāśivaḥ  
akāro bījamākhyātamukāraḥ śaktirucyate  makāraḥ kīlakaṃ proktaṃ mokṣārthe viniyujyate  
aṃguṣṭhadvayamārabhya talāṃtaṃ parimārjayet  omityuktvātha deveśi karanyāsaṃ samārabhet  
dakṣahastasthitāṃguṣṭhaṃ samārabhya yathākramam  vāmahastakaniṣṭhāṃtaṃ vinyasetpūrvavatkramāt  
akāramapyukāraṃ ca makāraṃ bindusaṃyutam  namontaṃ procya sarvatra hṛdayādau nyasedatha  
akāraṃ pūrvamuddhṛtya brahmātmānamathācaret  ṅeṃtaṃ namoṃtaṃ hṛdaye viniyujyāttathā punaḥ  
ukāraṃ viṣṇusahitaṃ śirodeśe pravinyaset  makāraṃ rudrasahitaṃ śikhāyāntu pravinyaset  
evamuktvā munirmaṃtrī kavacaṃ netramastake  vinyaseddevadeveśi sāvadhānena cetasā  
aṃgavaktrakalābhedātpaṃca brahmāṇi vinyaset  śirovadanahṛdaguhyapādeṣvetāni vinyaset  
īśānyasya kalāḥ paṃca paṃcasveteṣu ca kramāt  tataścaturṣu vaktreṣu puruṣasya kalā api  
catasraḥ praṇidhātavyāḥ pūrvādikramayogataḥ  hṛtkaṃṭhāṃseṣu nābhau ca kukṣau pṛṣṭhe ca vakṣasi  
aghorasya kalāścāṣṭau pūjanīyā yathākramam  paścāttrayodaśakalāḥ pāyumeḍhrorujānuṣu  
jaṃghāsphikkaṭipārśveṣu vāmadevasya bhāvayet  sadyasyāpi kalā cāṣṭau netreṣu ca yathākramam  
kīrtitāstāḥ kalāścaiva pādayorapi hastayoḥ  prāṇe śirasi bāhvośca kalpayetkalpavittamaḥ  
aṣṭatriṃśatkalānyāsamevaṃ kṛtvā tu sarvaśaḥ  paścātpraṇavaviddhīmānpraṇavanyāsamācaret  bāhudvaye kūrparayostathā ca maṇibandhayoḥ  pārśvatodarajaṃgheṣu pādayoḥ pṛṣṭhatastathā  
itthaṃ praṇavavinyāsaṃ kṛtvā nyāsavicakṣaṇaḥ  haṃsanyāsaṃ prakurvīta paramātmavibodhini  
iti śrīśivamahāpurāṇe ṣaṣṭhyāṃ kailāsasaṃhitāyāṃ saṃnyāsapaddhatau nyāsavarṇanaṃ nāma ṣaṣṭho'dhyāyaḥ  
īśvara uvāca  svavāme caturasraṃ tu maṇḍalaṃ parikalpayet  omityabhyarcya tasmiṃstu śaṃkhamastropaśobhitam  
sthāpya sādhārakaṃ taṃ tu praṇavenārcayettataḥ  āpūryya śuddhatoyena candanādisugaṃdhinā  
abhyarcya gandhapuṣpādyaiḥ praṇavena ca saptadhā  abhimaṃtrya tatastasmindhenumudrāṃ pradarśayet  
śaṃkhamudrāṃ ca purataścaturasraṃ prakalpayet  tadantarerddhacandraṃ ca trikoṇaṃ ca tadantare  
ṣaṭkoṇaṃ vṛttamevedaṃ maṇḍalaṃ parikalpayet  abhyarcya gaṃdhapuṣpādyaiḥ praṇavenātha madhyataḥ  
sādhāramarghyapātraṃ ca sthāpya gaṃdhādinārcayet  āpūryya śuddhatoyena tasminpātre viniḥkṣipet  
kuśāgrāṇyakṣatāścaiva yavavrīhitilānapi  ājyasiddhārtha puṣpāṇi bhasitaṃ ca varānane  
sadyojātādibhirmaṃtraiḥ ṣaḍaṃgaiḥ praṇavena ca  abhyarcya gaṃdhapuṣpādyairabhimaṃtrya ca varmaṇā  
avaguṃṇṭhyāstramaṃtreṇa saṃrakṣārthaṃ pradarśayet  dhenumudrāṃ ca tenaiva prokṣayedastramaṃtrataḥ  
svātmānaṃ gaṃdhapuṣpādipūjopakaraṇānyapi  padmasyeśānadikpadmaṃ praṇavoccārapūrvakam  
gurvāsanāya nama ityāsanaṃ parikalpayet  gurormūrtiṃ ca tatraiva kalpa yedupadeśataḥ  
praṇavaṃ guṃ gurubhyonte namaḥ procyāpi deśikam  samāvāhya tato dhyāyeddakṣiṇābhimukhaṃ sthitam  
suprasannamukhaṃ saumyaṃ śuddhasphaṭikanirmalam  varadābhayahastaṃ ca dvinetraṃ śivavigraham  
evaṃ dhyātvā yajedgandhapuṣpādibhiranukramāt  padmasya nairṛte padme gaṇapatyāsanopari  
mūrtimprakalpya tatraiva gaṇānāṃ tveti maṃtrataḥ  samāvāhya tato devaṃ dhyāyedekā gramānasaḥ  
raktavarṇaṃ mahākāyaṃ sarvābharaṇabhūṣitam  pāśāṃkuśeṣṭadaśanāndadhānaṅkarapaṅkajaiḥ  
gajānanamprabhuṃ sarvavighnaughaghnamupāsituḥ  evandhyātvā yajedgandhapuṣpādyairupacārakaiḥ  
kadalīnārikelāmraphalalaḍḍukapūrvakam  naivedyaṃ ca samarpyātha namaskuryādgajānanam  
padmasya vāyudikpadme saṃkalpya skāndamāsanam  skandamūrtimprakalpyātha skandamāvāhayedbudhaḥ  
uccāryya skandagāyatrīṃ dhyāyedatha kumārakam  udyadādityasaṃkāśaṃ mayūravaravāhanam  
caturbhujamudārāṅgaṃ mukuṭādivibhūṣitam  varadābhayahastaṃ ca śaktikukkuṭadhāriṇam  
evandhyātvā'tha gaṃdhādyairupacārairanukramāt  saṃpūjya pūrvadvārasya dakṣaśākhāmupāśritam  
antaḥpurādhipaṃ sākṣānnandinaṃ samyagarcayet  cāmīkarācalaprakhyaṃ sarvābharaṇabhūṣitam  
bālendumukuṭaṃ saumyaṃ trinetraṃ ca caturbhujam  dīptaśūlamṛgīṭaṃkahemavetradharaṃ vibhum  
candrabimbābhavadanaṃ harivaktramathāpi vā  uttarasyāntathā tasya bhāryāṃ ca marutāṃ sutām  
suyaśāṃ suvratāmambāpādamaṇḍanatatparām  saṃpūjya vidhivadgandhapuṣpādyairupacārakaiḥ  
tatassaṃprokṣayetpadmaṃ sāstraśaṃ khodabindubhiḥ  kalpayedāsanaṃ paścādādhārādi yathākramāt  
ādhāraśaktiṃ kalyāṇīṃ śyāmāṃ dhyāyedadho bhuvi  tasyāḥ purastādutkaṃṭhamanantaṃ kuṃḍalākṛtim  
dhavalaṃ paṃcaphaṇinaṃ lelihānamivāmbaram  tasyoparyāsanaṃ bhadraṃ kaṃṭhīravacatuṣpadam  
dharmo jñānaṃ ca vairāgyamaiśvaryaṃ ca padāni vai  āgneyādiśvetapītaraktaśyāmāni varṇataḥ  
adharmādīni pūrvādīnyuttarāṃ tānyanukramāt  rājāvartamaṇiprakhyānyasya gātrāṇi bhāvayet  
adhorddhvacchadanaṃ paścātkaṃdaṃ nālaṃ ca kaṇṭakān  dalādikaṃ karṇikāñca vibhāvya kramaśo'rcayet  
daleṣu siddhayaścāṣṭau kesareṣu ca śaktikāḥ  rudrā vāmādayastvaṣṭau pūrvādiparitaḥ kramāt  
karṇikāyāṃ ca vairāgyaṃ bījeṣu nava śaktayaḥ  vāmādyā eva pūrvādi tadantaśca manonmanī  
kande śivātmako dharmo nāle jñānaṃ śivāśrayam  karṇikopari vāhneyaṃ maṃḍalaṃ sauramaindavam  
ātmavidyā śivākhyaṃ ca tattvatrayamataḥ param  sarvāsanopari sukhaṃ vicitrakusumojjvalam  
paravyomāvakāśākhyaṃ vidyayātīva bhāsvaram  parikalpyāsanaṃ mūrtteḥ puṣpavinyāsa pūrvakam  
ādhāraśaktimārabhya śuddhavidyāsanāvadhi  oṃkārādicaturthyaṃtaṃ nāmamantraṃ namontakam  
uccārya pūjayedvidvānsarvatraivaṃ vidhikramaḥ  aṅgavaktrakalābhedātpaṃcabrahmāṇi pūrvavat  
vinyasetkramaśo mūrttau tattanmudrāvicakṣaṇaḥ  āvāhayettato devaṃ puṣpāñjalipuṭasthitaḥ  
sadyojātamprapadyāmītyārabhyomantamuccaran  ādhārotthitanādaṃ tu dvādaśagrandhibhedataḥ  
brahmarandhāṃtamuccārya dhyāyedoṃkāragocaram  śuddhasphaṭikasaṃkāśaṃ devaṃ niṣkalamakṣaram  
kāraṇaṃ sarvalokānāṃ sarvalokamayaṃ param  antarbahiḥ sthitaṃ vyāpya hyaṇoralpaṃ mahattamam  
bhaktānāmaprayatnena dṛśyamīśvaramavyayam  brahmendraviṣṇurudrādyairapi devairagocaram  
vedasārañca vidvadbhiragocaramiti śrutam  āvirmadhyāntarahitaṃ bheṣajaṃ bhavarogiṇām  
samāhitena manasā dhyātvaivaṃ parameśvaram  āvāhanaṃ sthāpanaṃ ca sannirodhaṃ nirīkṣaṇam  
namaskāraṃ ca kurvīta badhvā mudrāḥ pṛthakpṛthak  dhyāyetsadāśivaṃ sākṣāddevaṃ sakalaniṣkalam  
śuddhasphaṭikasaṃkāśaṃ prasannaṃ śītaladyutim  vidyudvalayasaṃkāśaṃ jaṭāmukuṭabhūṣitam  
śārdūlacarmavasanaṃ kiṃcitsmitamukhāmbujam  raktapadmadalaprakhyapāṇipādatalādharam  
sarvalakṣaṇasampannaṃ sarvābharaṇabhūṣitam  divyā yudhakarairyuktaṃ divyagandhānulepanam  
pañcavaktrandaśabhujañcandrakhaṇḍaśikhāmaṇim  asya pūrvamukhaṃ saumyaṃ bālārkasadṛśaprabham  
trilocanāravindāḍhyaṃ bālendukṛtaśekharam  dakṣiṇaṃ nīlajīmūtasamānaruciraprabham  
bhrukuṭīkuṭilaṃ ghoraṃ raktavṛttatrilocanam  daṃṣṭrā karālaṃ duṣprekṣyaṃ sphuritādharapallavam  
uttaraṃ vidrumaprakhyaṃ nīlālakavibhūṣitam  sadvilāsantrinayanaṃ candrārddhakṛtaśekharam  
paścimampūrṇacandrābhaṃ locanatritayojjvalam  candralekhādharaṃ saumyaṃ mandasmitamanoharam  
pañcamaṃ sphaṭikaprakhyamindurekhāsamujjvalam  atīvasaumyamutphullalocanatritayojjvalam  
dakṣiṇe śūlaparaśuvajrakhaḍgānalojjvalam  
pūrvve pinākanārācaghaṇṭā pāśāṃkuśojjvalam  nivṛttyājānuparyyaṃtamānābhi ca pratiṣṭhayā  
ākaṇṭhaṃ vidyayā tadvadālalāṭaṃ tu śāntayā  tadūrdhvaṃ śāntyatītākhyakalayā parayā tathā  
pañcādhvavyāpinaṃ tasmātkalāpañcakavigraham  īśānamukuṭaṃ devampuruṣākhyampurātanam  
aghorahṛdayaṃ tadvadvāmaguhyaṃ maheśvaram  sadyojātaṃ ca tanmūrtimaṣṭatriṃśatkalāmayam  
mātṛkāmayamīśānampañcabrahmamayantathā  oṃkārākhyamayaṃ caiva haṃsanyāsamayantathā  
pañcākṣaramayandevaṃ ṣaḍakṣaramayantathā  aṅgaṣaṭkamayañcaiva jātiṣaṭkasamanvitam  
evandhyātvātha madvāmabhāge tvāṃ ca manonmanīm  gaurī mimāya mantreṇa praṇavādyena bhaktitaḥ  
āvāhya pūrvavatkuryānnamaskārāṃtamī śvari  dhyāyettatastvāṃ deveśi samāhitamanā muniḥ  
praphullotpalapatrābhāṃ vistīrṇāyatalocanām  pūrṇacandrābhavadanānnīla kuṃcitamūrddhajām  
nīlotpaladalaprakhyāñcandrārdhakṛtaśekharām  ativṛttaghanottuṃgasnigdhapīnapayodharām  
tanumadhyāmpṛthuśroṇīmpītasūkṣmatarāmbarām  sarvābharaṇasampannāṃ lalāṭatilakojjvalām  
vicitrapuṣpasaṃkīrṇakeśapāśopaśobhitām  sarvato'nuguṇākārāṃ kiṃcillajjānatānanām  
hemāravindaṃ vilasaddadhānāṃ dakṣiṇe kare  caṇḍavaccāmaraṃ hastaṃ nyasyāsīnāṃ sukhāsane  
evammāntvāṃ ca deveśi dhyātvā niyatamānasaḥ  snāpayecchaṃkhatoyena praṇavaprokṣaṇakramāt  
bhave bhave nātibhava iti pādyamprakalpayet  vāmāya nama ityuktvā dadyādācamanīyakam  
jyeṣṭhāya nama ityuktvā śubhravastramprakalpayet  śreṣṭhāya nama ityuktvā dadyādyajñopavītakam  
rudrāya nama ityuktvā punarācamanīyakam  kālāya nama ityuktvā gandhandadyātsusaṃskṛtam  
kalāvikaraṇāya namo'kṣataṃ ca parikalpayet  balavikaraṇāya nama iti puṣpāṇi dāpayet  
balāya nama ityuktvā dhūpandadyātpra yatnataḥ  balapramathanāyeti sudīpaṃ caiva dāpayet  
brahmabhiśca ṣaḍaṃgaiśca tato mātṛkayā saha  praṇavena śivenaiva śaktiyuktena ca kramāt  
mudrāḥ pradarśayenmahyantubhyañca varavarṇini  mayi prakalpayetpūrvamupacārāṃstatastvayi  
yadā tvayi prakurvīta strīliṃgaṃ yojayettadā  iyāneva hi bhedo'sti nānyaḥ pārvati kaścana  
evandhyānampūjanaṃ ca kṛtvā samyagvidhānataḥ  mamāvaraṇapūjāṃ ca prārabheta vicakṣaṇaḥ  
iti śrīśivamahāpurāṇe ṣaṣṭhyāṃ kailāśasaṃhitāyāṃ śivadhyānapūjanavarṇanaṃ nāma saptamo'dhyāyaḥ  
īśvara uvāca  atrāsti ca mahādevi khalvāvaraṇapaṃcakam  paṃcāvaraṇapūjāntu prārabheta yathākramam  
prathamampūjitau yatra tatraiva kramaśassudhīḥ  gandhādyairarcayetpūrvaṃ devau heraṃbaṣaṇmukhau  
paṃca brahmāṇi parito vṛtte sampūjayetkramāt  īśānadeśe pūrve ca dakṣiṇe cottare tathā  
paścime ca tatastasminṣaḍaṃgāni samarcayeta  āgneye ca tathaiśāne nairṛte vāyudeśake  
madhye netrantadvadastrampūrvādiparitaḥ kramāt  prathamāvaraṇamproktaṃ dvitīyāvaraṇaṃ śṛṇu  
anantampūrvadikpatre sūkṣmandakṣiṇatastathā  śivottamaṃ paścimata ekanetrantathottare  
ekarudrantathaiśāne trimūrtiṃ vahnidigdale  śrīkaṇṭhaṃ nairṛte vāyau śikhaṇḍīśaṃ samarcayet  
dvitīyāvaraṇe caiva pūjyāste cakravartinaḥ  pūrvadvārasya madhye tu vṛṣeśānamprapūjayet  
taddakṣiṇe nandinañca mahākālantaduttare  bhṛṃgīśandakṣiṇadvārapaścime samprapūjayet  
tatpūrvakoṣṭhe gandhādyaissamprapūjya vināyakam  paścimottarakoṣṭhe ca vṛṣabhandakṣiṇe guham  
uttaradvārapūrve tu pradakṣiṇavidhānataḥ  nāmāṣṭakavidhānena pūjayeducyate hi tat  
bhavaṃ śarvaṃ tatheśānaṃ rudrampaśupatimpunaḥ  ugrambhīmammahādevantṛtīyāvaraṇantvidam  
yo vedādau svara iti samāvāhya maheśvaram  pūjayetpūrvadigbhāge kamale karṇikopari  
īśvarampūrvadikpatre viśveśandakṣiṇe tataḥ  saumye tu parameśānaṃ sarveśampa ścime yajet  
dakṣiṇe tu yajedrudramāvorājānamityṛcā  āvāhya gandhapuṣpādyaiḥ karṇikāyāndaleṣu ca  
śivaḥ pūrve dakṣiṇato hara uttarato mṛḍaḥ  bhavaḥ paścimadikpatre pūjyā ete yathākramam  
uttare viṣṇumāvāhya gandhapuṣpādibhiryajet  pratadviṣṇuriti procya karṇikāyāndaleṣu ca  
vāsudevampūrvabhāge dakṣiṇe cāniruddhakam  saumye saṃkarṣaṇañcaiva pradyumnampaścime yajet  
brahmāṇampaścime padme samāvāhya samarcayet  hiraṇyagarbhaḥ samavartata iti maṃtreṇa maṃtravit  
hiraṇyagarbhaṃ pūrvasyāṃ virājandakṣiṇe tataḥ  uttare puṣkarañcaiva kālampaścimato yajet  
sarvorddhvapaṃktau pūrvādipradakṣiṇavidhānataḥ  tattatsthāneṣu saṃpūjya lokapālānanukramāt  
rāntaṃpāntaṃ tathā jñāntaṃ lāntaṃ lāntamapūrvakam  ṣāntaṃ sāntañca vedādyaṃ śrībījañca daśakramāt  
bījāni lokapālānāmetairetānsamarcayet  nairṛte cottare tadvadīśānasya ca dakṣiṇe  
brahma viṣṇū ca vidhinā pūjayedupacārakaiḥ  bāhyarekhāsu deveśampañcamāvaraṇe yajet  
śrīmattriśūlamīśāne vajraṃ māhendradiṅmukhe  paraśuṃ vahnidigbhāge yāmye sāyakamarcayet  
nairṛte tu yajetkhaḍgampāśaṃ varuṇagocare  aṃkuśaṃ mārute bhāge pinākaṃ cottare yajet  
paścimābhimukhaṃ raudraṃ kṣetrapālaṃ samarcayet  yathāvidhi vidhānajñaśśivaprītyarthameva ca  
kṛtāñjalipuṭāssarve cintyāḥ smitamukhāmbujāḥ  sādaraṃ prekṣamāṇāśca devaṃ devīñca sarvadā  
itthamāvaraṇābhyarcāṃ kṛtvā vikṣepaśāntaye  punarabhyarcya deveśampraṇavaṃ ca śivaṃ vadet  
evamabhyarcya vidhivadgandhādyairupacārakaiḥ  upacaryya tato dadyānnaivedyaṃ vidhisādhitam  
punarācamanīyaṃ ca dadyādarghyaṃ yathā purā  tato nivedya pānīyantāmbūlaṃ copadeśataḥ  
nīrājanādikaṃ kṛtvā pūjāśeṣaṃ samāpayet  dhyātvā devaṃ ca devīñca manumaṣṭottaraṃ japet  
tata utthāya racitapuṣpāñjalipuṭaḥ sthitaḥ  japeddhyātvā mahādevaṃ yo devānāmiti kramāt  
yo vedādau svaraḥ prokta ityaṃtamparameśvari  puṣpāñjalintato dattvā triḥ pradakṣiṇamācaret  
sāṣṭāṃgampraṇamettaṃ sa bhaktyā paramayānvitaḥ  punaḥ pradakṣiṇāṃ kṛtvā praṇametpunarekadhā  
sthitvāsane samabhyarcya devaṃ nāmāṣṭakena ca  sādhu vāsādhu vā karma yadyadācaritaṃ mayā  
tatsarvaṃ bhagavañchambho bhavadārādhanamparam  iti śaṃkhodakenaiva sapuṣpeṇa samarpayet  
pūjyaṃ punassamabhyarcya sārthaṃ nāmāṣṭakaṃ japet  tadeva śṛṇu deveśi saṃbruve tava bhaktitaḥ  
iti śrīśivamahāpurāṇe ṣaṣṭhyāṃ kailāsasaṃhitāyāmāvaraṇapūjāvarṇanaṃ nāmāṣṭamo'dhyāyaḥ  
īśvara uvāca  śivo maheśvaraścaiva rudro viṣṇuḥ pitāmahaḥ  saṃsāravaidyassarvajñaḥ paramātmeti mukhyataḥ  
nāmāṣṭakamidaṃ nityaṃ śivasya pratipādakam  ādyantapañcakantatra śāntyatītādyanukramāt  
saṃjñā sahāśivādīnāṃ pañcopādhiparigrahāt  upādhivinivṛttau tu yathāsvaṃ vini vartate  
padameva hitaṃ nityamanityāḥ padinaḥ smṛtāḥ  padānāṃ parivṛtti syānmucyaṃte padino yataḥ  
parivṛttyantare tvevaṃ bhūyastasyāpyupādhinā  ātmāntarābhidhānaṃ syātpādādyaṃ nāmapaṃcakam  
anyattu tritayaṃ nāmnāmupādānādibhedataḥ  trividhopādhiracanācchiva eva tu vartate  
anādimalasaṃśleṣaprāgabhāvātsvabhāvataḥ  atyantapariśuddhātmetyato'yaṃ śiva ucyate  
athavā'śeṣakalyāṇaguṇaikaghana īśvaraḥ  śiva ityucyate sadbhiśśivatattvārthavedibhiḥ  
trayoviṃśatitatvebhyaḥ parāprakṛtirucyate  prakṛtestu paramprāhuḥ puruṣampañcaviṃśakam  
yadvedādau svaramprāhurvācyavācakabhāvataḥ  vedaikavedyaṃ yāthātmyādvedānte ca pratiṣṭhitam  
sa eva prakṛtau līno bhoktā yaḥ prakṛteryataḥ  tasya prakṛtilīnasya yaḥ parassa maheśvaraḥ  
tadadhīnapravṛttittvātprakṛteḥ puruṣasya ca  athavā triguṇantattvaṃ māyeyamidamavyayam  
māyāntu prakṛtimvidyānmāyinantu maheśvaram  māyāvimocako'nantomaheśvarasamanvayāt  
ru dduḥkhaṃ duḥkhaheturvā taddrāvayati yaḥ prabhuḥ  rudra ityucyate tasmācchivaḥ paramakāraṇam  
śivatattvādibhūmyantaṃ śarīrādi ghaṭādi ca  vyāpyādhitiṣṭhati śivastamādviṣṇurudāhṛtaḥ  
jagataḥ pitṛbhūtānāṃ śivo mūrtyātmanāmapi   pitṛbhāvena sarveṣāṃ pitāmaha udīritaḥ  
nidānajño yathā vaidyo rogasya nivartakaḥ  upāyairbheṣajaistadvallayabhogādhikārakaḥ  
saṃsārasyeśvaro nityaṃ sthūlasya vinivartakaḥ  saṃsāra vaidya ityuktassarvatattvārthavedibhiḥ  
daśārddhajñānasiddhyarthamindriyeṣu ca satsvapi  trikālabhāvino bhāvānsthūlānsūkṣmānaśeṣataḥ  
aṇavo naiva jānanti māyārṇavamalāvṛtāḥ  asatsvapi ca sarveṣu siddhasarvārthavediṣu  
yadyathāvasthitaṃ vastu tattathaiva sadāśivaḥ  ayatnenaiva jānāti tasmātsarvajña ucyate  
sarvātmā paramairebhirguṇairnityasamanvayāt  svasmātparātmavirahātparamātmā śivassvayam  
iti stutvā mahādevaṃ praṇavātmānamavyayam  dattvā parāṅmukhādyañca paścādīśānamastake  
punararcya deveśampraṇavena samāhitaḥ  hastena baddhāñjalinā pūjāpuṣpampragṛhya ca  
unmanāntaṃ śivaṃ nītvā vāmanāsāpuṭādhvanā  devomudvāsya ca tato dakṣanāsāpuṭādhvanā  
śiva evāhamasmīti tadaikyamanubhūya ca  sarvāvaraṇadevāṃśca punarudvāsayeddhṛdi  
vidyāpūjāṃ guroḥpūjāṃ kṛtvā paścādyathākramam  śaṃkhārghapātramaṃtrāṃśca hṛdaye vinyasetkramāt  
nirmālyañca samarpyā'tha caṇḍeśāyeśagocare  punaśca saṃyataprāṇa ṛṣyādikamathoccaret  
kailāsaprastaro nāma maṇḍalamparibhāṣitam  arcayennityamevaitatpakṣe vā māsimāsi vā  
ṣaṇmāse vatsare vāpi cāturmāsyādiparvaṇi  avaśyañca samabhyarcennityaṃ malliṅgamāstikaḥ  
tasminkrame mahādevi viśeṣaḥ ko'pi kathyate  upadeśadine liṃgampūjitaṃ guruṇā saha  
gṛhṇīyādarcayiṣyāmi śivamāprāṇasaṃkṣayam  evantrivāramuccāryya śapathaṃ gurusannidhau  
tatassamarcayennityampūrvoktavidhinā priye  arghaṃ samarpayelliṃgamūrddhanyarghyodakena ca  
praṇavena samabhyarcya dhūpadīpau samarpayet  aiśānyāṃ caṇḍamārādhya nirmālyañca nivedayet  
prakṣālya lliṃgamvedīñca vastrapūtairjalaistataḥ  niḥkṣipya puṣpaṃ śirasi liṃgasya praṇavena tu  
ādhāraśaktimārabhya śuddhavidyāsanāvadhi  vibhāvya sarvaṃ manasā sthāpayetparameśvaram  
pañcagavyādibhirdravyairyathāvibhavasambhṛtaiḥ  kevalairvā jalaiśśuddhaissurabhi dravyavāsitaiḥ  
pāvamānena rudreṇa nīlena tvaritena ca  ṛgbhiśca sāmabhirvāpi brahmabhiścaiva pañcabhiḥ  
snāpayeddevadeveśaṃ praṇavena śivena ca  viśeṣārghyodakenāpi praṇavenābhiṣecayet  
viśodhya vāsasā puṣpaṃ liṃgamūrddhani vinyaset  pīṭhe liṃgaṃ samāropya sūryādyarcāṃ samācaret  
ādhāraśaktyanantau dvau pīṭhādhastātsamarcayet  siṃhāsanantadūrdhvantu samabhyarcya yathākramam  
athordhvacchadanampīṭhapāde skandaṃ samarcayet  liṃge mūrtiṃ samākalpya māntvayā saha pūjayet  
samyag bhaktyā vidhānena yatirmaddhyānatatparaḥ  evammayā te kathitamatiguhyamidampriye  
gopanīyaṃ prayatnena na deyaṃ yasya kasya cit  mama bhaktāya dātavyaṃ yataye vītarāgiṇe  
gurubhaktāya śāntāya madarthe yogabhāgine  mamājñāmatilaṃghyaitadyo dadāti vimūḍhadhīḥ  
sa nārakī mama drohī bhaviṣyati na saṃśayaḥ  madbhaktadānāddeveśi matpriyaśca bhaveddhruvam  iha bhuktvākhilānbhogānmatsānnidhyamavāpnuyāt  
vyāsa uvāca  etacchutvā mahādevī mahādevena bhāṣitam  stutvā tu vividhaiḥ stotrairdevamvedārthagarvitaiḥ  
śrīmatpādābjayoḥ patyuḥ praṇavaṃ parameśvarī  atiprahṛṣṭahṛdayā mumoda munisattamāḥ  
atiguhyamidamviprāḥ praṇavārthaprakāśakam  śivajñānaparaṃ hyetadbhavatāmārtināśanam  
sūta uvāca  ityuktvā muniśārdūlaḥ parāśaryyo mahātapāḥ  pūjitaḥ parayā bhaktyā munibhirvedavādibhiḥ  
kailāsādrimanusṛtya yayau tasmāttapovanāt  te'pi prahṛṣṭahṛdayāssatrānte parameśvaram  
sampūjya parayā bhaktyā somaṃ somārddhaśekharam  yamādiyoganiratāśśivadhyānaparābhavan  
guhāya kathitaṃ hyetaddevyā tenāpi nandine  sanatkumāramunaye provāca bhagavān hi saḥ  
tasmāllabdhaṃ madguruṇā vyāsenāmitatejasā  tasmāllabdhamidampuṇyammayāpi munipuṃgavāḥ  
mayā vaśśrāvitaṃ hyetadguhyādguhyataramparam  jñātvā śivapriyānbhaktyā bhavato giriśapriyam  
bhavadbhirapi dātavyametadguhyaṃ śivapriyam  yatibhyaśśāntacittebhyo bhaktebhyaśśivapādayoḥ  
etaduktvā mahābhāgassūtaḥ paurāṇikottamaḥ  tīrthayātrāprasaṃgena cacāra pṛthivīmimām  
etadrahasyamparamaṃ labdhvā sūtānmunīśvarāḥ  kāśyāmeva samāsīnā muktāśśivapadaṃ yayuḥ  
iti śrīśivamahāpurāṇe ṣaṣṭhyāṃ kailāsasaṃhitāyāṃ praṇavārthapaddhativarṇanaṃ nāma navamo'dhyāyaḥ  
vyāsa uvāca  gate'tha sūte munayassuvismitā vicintya cānyonyamidantu vismṛtam  yadvāmadevasya matanmunīśvara pratyūcitantatkhalu naṣṭamadya naḥ  
kadānubhūyānmunivaryadarśanambhāvābdhiduḥkhaughaharamparaṃ hi tat  maheśvarārādhanapuṇyato'dhunā munīśvarassatvaramāvirastu naḥ  
iti cintāsamāviṣṭā munayo munipuṃgavam  vyāsaṃ saṃpūjya hṛtpadme tasthustaddaśarnotsukāḥ  
samvatsarānte sa punaḥ kāśīmprāpa mahāmuniḥ  śivabhaktirato jñānī purāṇārthaprakāśakaḥ  
tandṛṣṭvā sūtamāyāntammunayo hṛṣṭacetasaḥ  abhyutthānāsanārghyādipūjayā samapūjayan  
sopi tānmuniśārdūlānabhinandya smitodaram  prītyā snātvā jāhnavīye jale paramapāvane  
ṛṣīnsaṃtarpya ca surānpitṝṃśca tilataṇḍulaiḥ  tīramāgatya samprokṣya vāsasī paridhāya ca  
dvirācamya samādāya bhasma sadyādimaṃtrataḥ  uddhūlanādikramato vidhāryyā'tha munīśvaraḥ  
rudrākṣamālābharaṇaḥ kṛtanityakriyassudhī  yathoktāṃgeṣu vidhinā tripuṇḍraṃ racati sma ha  
viśveśvaramumākāntaṃ sasutaṃ sagaṇādhipam  pūjayāmāsa sadbhaktyā hyastau nnatvā muhurmuhuḥ  
kālabhairavanāthaṃ ca saṃpūjyātha vidhānataḥ  pradakṣiṇīkṛtya punastredhā natvā ca paṃcadhā  
punaḥ pradakṣiṇī kṛtya praṇamya bhuvi daṇḍavat  tuṣṭāva parayā stutyā saṃsmaraṃstatpadāmbujam  
śrīmatpaṃcākṣarīmvidyāmaṣṭottarasahasrakam  saṃjapya purataḥ sthitvā kṣamāpayya maheśvaram  
caṇḍeśaṃ samprapūjyā'tha muktimaṇḍapamadhyataḥ  nirddiṣṭamāsanaṃ bheje munibhirvedapāragaiḥ  
evaṃ sthiteṣu sarveṣu namaskṛtya samaṃtrakam  atha prāha munīndrāṇāṃ bhāvavṛddhikaramvaca  
sūta kṛtaḥ  dhanyā yūyaṃ mahāprājñā munayaśśaṃsitavratāḥ  bhavadarthamiha prāpto'hantadvṛttamidaṃ śṛṇu  
yadāhamupadiśyātha bhavataḥ praṇavārthakam  gatastīrthāṭanārthāya tadvṛttāntambravīmi vaḥ  
ito nirgatya samprāpya tīraṃ dakṣapayonidheḥ  snātvā sampūjya vidhivaddevīṃ kanyāmayīṃ śivām  punarāgatya viprendrāssuvarṇamukharītaṭam  
śrīkālahastiśailākhyanagare paramādbhute  suvarṇamukharītoye snātvā devānṛṣīnapi  
santarpya vidhivadbhaktyā samudaṃ giriśaṃ smaran  samarcya kālahastīśaṃ candrakāṃtasamaprabham  
paścimābhimukhampaṃcaśirasamparamādbhutam  sakṛddarśanamātreṇa sarvāghakṣayakāraṇam  
sarvasiddhipradambhuktimuktidantriguṇeśvaram  tataśca parayā bhaktyā tasya dakṣiṇagāṃ śivām  
jñānaprasūnakalikāṃ samarcya hi jagatprasūm  śrīmatpaṃcākṣarīṃ vidyāmaṣṭottarasahasrakam  
japtvā pradakṣiṇīkṛtya stutvā natvā muhurmuhuḥ  
tataḥ pradakṣiṇīkṛtya girimpratyahamādarāt  āmodatīva manasi pratyahanniyamāsthitaḥ  
anayañcaturo māsānevantatra munīśvarāḥ  jñānaprasūnakalikā mahādevyāḥ prasādataḥ  
ekadā tu samāstīrya cailājinakuśottaram  āsanamparamantasminsthitvā ruddhendriyo muni  
samādhimāsthāya sadā paramānaṃdaciddhanaḥ  paripūrṇaśśivosmīti nirvyagrahṛdayo'bhavam  
etasminneva samaye sadguruḥ karuṇānidhiḥ  nīlajīmūtasaṅkāśo vidyutpiṅgajaṭādharaḥ  
prāṃśuḥ kamaṇḍalūddaṇḍakṛṣṇājinadharassvayam  bhasmāvadātasarvāṅgassarvalakṣaṇalakṣitaḥ  
tripuṇḍravilasadbhālo rudrākṣālaṅkṛtākṛtiḥ  padmapatrāruṇāyāmavistīrṇanayanadvayaḥ  
prādurbhūya hṛdambhoje tadānīmeva satvaram  vimohitastadaivāsametadadbhutamāstikāḥ  
tata unmīlya nayane vilāpaṃ kṛtavānaham  āsīnmamāśrupātaśca girinirjharasannibhaḥ  
etasminneva samaye śrutā vāgaśarīriṇī  vyomno mahādbhutā viprāstāmeva śṛṇutādarāt  
sūtaputra mahābhāga gaccha vārāṇasīmpurīm  tatrāsanmunayaḥ pūrvamupadiṣṭāstvayā'dhunā  
tvadupāgamakalyāṇaṃ kāṃkṣaṃte vivaśā bhṛśam  tiṣṭhanti te nirāhārā ityuktvā virarāma sā  
tata utthāya tarasā devandevīñca bhaktitaḥ  pradakṣiṇīkṛtya punaḥ praṇamya bhuvi daṇḍavat  
dviṣaḍvāraṃ gurorājñāṃ vijñāya śivayoratha  kṣetrānnirgatya tarasā catvāriṃśaddināntare  
āgato'smi muniśreṣṭhā anugṛhṇantu māmiha  mayā kimadya vaktavyaṃ bhavantastadbruvantu me  
iti sūtavacaśśrutvā ṛṣayo hṛṣṭamānasāḥ  avocanmuniśārdūlaṃ vyāsannatvā muhurmuhuḥ  
iti śrīśivamahāpurāṇe ṣaṣṭhyāṃ kailāsasaṃhitāyāṃ sūtopadeśo nāma daśamo'dhyāyaḥ  
ṛṣaya ūcuḥ  sūta sūta mahābhāgastvamasmadgururuttamaḥ  atastvāṃ paripṛcchāmo bhavato'nugraho yadi  
śraddhāluṣu ca śiṣyeṣu tvādṛśā guravassadā  snigdhabhāvā itīdaṃ no darśitambhavatādhunā  
virajāhomasamaye vāmadevamatampurā  sūcitambhavatāsmābhirna śrutaṃ vistarānmune  
tadidānīṃ śrotukāmāḥ śraddhayā paramādarāt  vayaṃ sarvve kṛpāsiṃdho prītyā tadvaktumarhasi  
iti teṣāṃ vacaḥ śrutvā sūto hṛṣṭatanūruhaḥ  namaskṛtya mahādevaṃ guroḥ parataraṃ gurum  
mahādevīṃ trijananīṃ guruṃ vyāsaśca bhaktitaḥ  prāha gambhīrayā vācā munīnāhlādayannidam  
sūta uvāca  svastyastu munayassarve sukhina ssantu sarvvadā  śivabhaktā sthirātmānaśśive bhaktipravartakāḥ  
tadatīva vicitraṃ hi śrutaṃ gurumukhāmbujāt  itaḥ pūrvammayā noktaṃ guhyaprākaṭyaśaṃkayā  
yūyaṃ khalu mahābhāgāśśivabhaktā dṛḍhavratāḥ  iti niścitya yuṣmākaṃ vakṣyāmi śrūyatāmmudā  
purā rathantare kalpe vāmadevo mahāmuniḥ  garbhamuktaśśivajñānavidāṃ gurutamassvayam  
vedāgamapurāṇādisarvvaśāstrārthavattvavit  devāsuramanuṣyādijīvānāṃ janmakarmmavit  
bhasmāvadātasarvvāṃgo jaṭāmaṇḍalalamaṃḍitaḥ  nirāśrayo niḥspṛhaśca nirdvandvo nirahaṃkṛtiḥ  
digaṃbaro mahājñānī maheśvara ivāparaḥ  śiṣyabhūtairmunīndraiśca tādṛśaiḥ parivāritaḥ  
paryyaṭanpṛthivīmetāṃ svapāda sparśapuṇyataḥ  pavitrayanpare dhāmni nimagnahṛdayonvaham  
kumāraśikharammerorddakṣiṇaṃ prāviśanmudā  yatrāste bhagavānīśatana yaśśikhivāhanaḥ  
jñānaśaktidharo vīrassarvāsuravimardanaḥ  gajāvallīsamāyuktassarvvairdevairnamaskṛtaḥ  
tatra skandasaro nāma sarassāgarasannibham  śiśirasvādupānīyaṃ svacchāgādhabahūdakam  
sarvvāścaryyaguṇopetaṃ vidyate svāmisannidhau  tatra snātvā vāmadevassahaśiṣyairmahāmuniḥ  
kumāraṃ śikharāsīnaṃ munivṛndaniṣevitam  udyadādityasaṃkāśaṃ mayūravaravāhanam  
caturbhujamudārāṃgaṃ mukuṭādivibhūṣitam  śaktiratnadvayopāsyaṃ śaktikukkuṭadhāriṇam  
varadābhayahastañca dṛṣṭvā skandaṃ munīśvaraḥ  sampūjya parayā bhaktyā stotuṃ samupacakrame  
 vāmadeva uvāca  oṃ namaḥ praṇavārthāya praṇavārthavidhāyine  praṇavākṣarabījāya praṇa vāya namonamaḥ  
vedāntārthasvarūpāya vedāntārthavidhāyine  vedāntārthavide nityaṃ viditāya namonamaḥ  
namo guhāya bhūtānāṃ guhāsu nihitāya ca  guhyāya guhyarūpāya guhyāgamavide namaḥ  
aṇoraṇīyase tubhyaṃ mahatopi mahīyase  namaḥ parāvarajñāya paramātmasvarūpiṇe  
skandāya skandarūpāya mihirāruṇetejase  namo mandāramālodyanmukuṭādibhṛte sadā  
śivaśiṣyāya putrāya śivasya śivadāyine  śivapriyāya śivayorānandanidhaye nama  
gāṃgeyāya namastubhyaṃ kārtikeyāya dhīmate  umāputrāya mahate śarakānanaśāyine  
ṣaḍakṣaraśarīrāya ṣaḍvidhārthavidhāyine  ṣaḍadhvātītarūpāya ṣaṇmukhāya namonamaḥ  
dvādaśāyatanetrāya dvādaśodyatabāhave  dvādaśāyudhadhārāya dvādaśātmannamostu te  
caturbhujāya śāntāya śaktikukkuṭa dhāriṇe  varadāya vihastāya namo'suravidāriṇe  
gajāvallīkucāliptakuṃkumāṃkitavakṣase  namo gajānanānandamahi mānaṃditātmane  
brahmādidevamunikinnaragīyamānagāthāviśeṣaśuciciṃtitakīrttidhāmne  vṛndārakāmalakirīṭavibhūṣaṇasrakpūjyābhirāmapadapaṃkaja te namostu  
iti skandastavandivyaṃ vāmadevena bhāṣitam  yaḥ paṭhecchṛṇuyādvāpi sa yāti paramāṃ gatim  
mahāprajñākaraṃ hyetacchivabhaktivivarddhanam  āyurārogyadhanakṛtsarvvakāmapradaṃ sadā  
iti stutvā vāmadevo devaṃ senāpatiṃ prabhum  pradakṣiṇātrayaṃ kṛtvā praṇamya bhuvi daṇḍavat  
sāṣṭāṃgaṃ ca punaḥ kṛtvā pradakṣiṇanamaskṛtam  abhavatpārśvatastasya vinayāvanato dvijāḥ  
vāmadevakṛtaṃ stotramparamārthavijṛmbhitam  śrutvābhavatprasanno hi mahe śvarasutaḥ prabhuḥ  
tamuvāca mahāsenaḥ prītosmi tava pūjayā  bhaktyā stutyā ca bhadrante kimadyakaravāṇyaham  
mune tvaṃ yoginānmukhyaḥ paripūrṇaśca nispṛhaḥ  bhavādṛśāṃ hi lokesmiprārthanīyaṃ na vidyate  
tathāpi dharmmarakṣāyai lokānugrahakāṃkṣayā  tvādṛśā sādhavassanto vicaranti mahītale  
śrotavyamasti cedbrahmanvaktumarhasi sāmpratam  tadidānīmahaṃ vakṣye lokānugrahahe tave  
iti skandavacaḥ śrutvā vāmadevo mahāmuniḥ  praśrayāvanataḥ prāha meghagambhīrayā girā  
vāmadeva uvāca   bhagavanparameśastvaṃ parāparavibhūtidaḥ  sarvvajñasarvakarttā ca sarvvaśaktidharaḥ prabhuḥ  
jīvā vayaṃ tu te vaktuṃ sannidhau parameśituḥ  tathāpyanugraho yante yattvaṃ vadasi māṃ prati  
kṛtārthohaṃ mahāprājña vijñānakaṇamātrataḥ  preritaḥ paripṛcchāmi kṣantavyotikramo mama  
praṇavo hi paraḥ sākṣātparameśvaravācakaḥ  vācyaḥ paśupatirdevaḥ paśūnāṃ pāśamocakaḥ  
vācakena samāhūtaḥ paśūnmocayate kṣaṇāt  tasmādvācakatāsiddhiḥ praṇavena śivamprati  
oṃ mitīdaṃ sarvamiti śrutirāha sanātanī  omiti brahma sarvvaṃ hi brahmeti ca samabravīt  
devasenāpate tubhyandevānāmpataye namaḥ  namo yatīnāmpataye paripūrṇāya te namaḥ  
evaṃ sthite jagatyasmiñchivādanyanna vidyate  sarvvarūpadharaḥ svāmī śivo vyāpī maheśvaraḥ  
samaṣṭivyaṣṭibhāvena praṇavārthaḥ śruto mayā  na jātucinmahāsena saṃprāptastvādṛśo guruḥ  
ataḥ kṛtvānukaṃpāṃ vai tamarthaṃ vaktumarhasi  upadeśavidhānena sadācārakrameṇa ca  
svāmyekaḥ sarbvajantūnāṃ pāśacchedakaro guruḥ  atastvatkṛpayā so'rthaḥ śrotavyo hi mayā guro  
iti sa muninā pṛṣṭaḥ skandaḥ praṇamya sadāśivaṃ praṇavavapuṣaṃ sāṣṭatriṃśatkalāvaralakṣitam  sahitamumayā śaśvatpārśve munipravarānvitaṃ gaditumupacakrāma śreyaḥ śrutiṣvapi gopitam  
iti śrīśivamahāpurāṇe ṣaṣṭhyāṃ kailāsasaṃhitāyāṃ vāmadevabrahmavarṇanannāmaikādaśo'yāya  
śrībrahmaṇya uvāca  sādhusādhu mahābhāga vāmadeva munīśvara  tvamatīva śive bhaktaśśvijñānavatāṃvaraḥ  
tvayā tvaviditaṃ kiṃcinnā sti lokeṣu kutracit  tathāpi tava vakṣyāmi lokānugrahakāriṇaḥ  
lokesminpaśavassarvve nānāśāstravimohitāḥ  vañcitāḥ parameśasya māyayātivicitrayā  
na jānati paraṃ sākṣātpraṇavārthammaheśvaram  saguṇannirguṇaṃ brahma tridevajanakamparam  
dakṣiṇambāhumuddhṛtya śapathamprabravīmi te  satyaṃ satyaṃ punassatyaṃ satyaṃ satyaṃ punaḥ punaḥ  
praṇavārthaśśivaḥ sākṣātprādhānyena prakīrttitaḥ   śrutiṣu smṛtiśāstreṣu purāṇeṣvāgameṣu ca  
yato vāco nivarttante aprāpya manasā saha  ānandaṃ yasya ve vidvānna bibheti kutaśca na  
yasmājjagadidaṃ sarvaṃ vidhiviṣṇvindrapūrvakam  saha bhūtendriyagrāmaiḥ prathamaṃ samprasūyate  
na samprasūyate yo vai kutaścana kadācana  yasminna bhāsate vidyunna na sūryo na candramāḥ  
yasya bhāso vibhātīdañjagatsarvaṃ samantataḥ  sarvvaiśvaryyeṇa sampanno nāmnā sarvveśvarassvayam  
yo vai mumukṣubhirdhyeyaḥ śambhurākāśamadhyagaḥ  sarvavyāpī prakāśātmā bhāsarūpo hi cinmayaḥ  
yasya puṃsaḥ parā śaktirbhāvagamyā manoharā  nirguṇā svaguṇaireva nigūḍhā niṣkalā śivā  
tadīyantrividhaṃrūpaṃ sthūlaṃ sūkṣmaṃ parantataḥ  dhyeyaṃ mumukṣubhirnityaṃ kramato yogibhirmune  
niṣkalassarvvadevānāmādidevassanātanaḥ  jñānakriyāsvabhāvo yaḥ para mātmeti gīyate  
tasya devādhidevasya mūrttissākṣātsadāśivaḥ  pañcamaṃtratanurdevaḥ kalāpañcakavigrahaḥ  
śuddhasphaṭikasaṃkāśaḥ prasannaḥ śītaladyutiḥ  paṃcavaktro daśabhujastripaṃcanayanaḥ prabhuḥ  
īśānamukuṭopetaḥ puruṣāsyaḥ purātanaḥ  aghorahṛdayo vāmadevaguhyapradeśavān  
sadyapādaśca tanmūrttiḥ sākṣātsakalaniṣkalaḥ  sarvvajñatvādiṣaṭśaktiṣaḍaṃgīkṛtavigrahaḥ  
śabdādiśaktisphuritahṛtpaṃkajavirājitaḥ  svaśaktyā vāmabhāge tu manonmanyā vibhūṣitaḥ  
mantrādiṣaḍvidhārthānāmarthopanyāsasārgataḥ  samaṣṭivyaṣṭibhāvārthaṃ vakṣyāmi praṇavātmakam  
upadeśakramo hyādau vaktavyaśśrūyatāmayam  cāturvvarṇyaṃ hi lokesminprasiddhammānuṣe mune  
traivarṇikānāmevātra śrutyācārasamanvayaḥ  śuśrūṣāmātrasārā hi śūdrāḥ śrutibahiṣkṛtāḥ  
traivarṇikānāṃ sarvveṣāṃ svasvāśramaratātmanām  śrutismṛtyudito dharmo'nuṣṭheyo nāparaḥ kvacit  
śrutismṛtyuditaṃ karmma kurvva nsiddhimavāpsyati  ityuktamparameśena vedamārgapradarśinā  
varṇāśramācārapuṇyairabhyarcya parameśvaram  tatsāyujyaṃ gatāssarve bahavo munisattamāḥ  
brahmacaryeṇa munayo devā yajñakriyādhvanā  pitaraḥ prajayā tṛptā iti hi śrutirabravīt  
evaṃ ṛṇatrayānmukto vānaprasthāśramaṃ gataḥ  śītoṣṇasukhaduḥkhādisahiṣṇurvijitendriyaḥ  
tapasvī vijitāhāro yamāya yogama bhyaset  yathā dṛḍhatarā buddhiravicālyā bhavettathā  
evaṃ krameṇa śuddhātmā sarvvakarmmāṇi vinyaset  sanyasya sarvvakarmmāṇi jñānapūjāparo bhavet  
sā hi sākṣācchivaikyena jīvanmuktiphalapradā  sarvvottamā hi vijñeyā nirvikārā yatātma nām  
tatprakāramahaṃ vakṣye lokānugrahakāmyayā  tava stehānmahāprājña sāvadhānatayā śṛṇu  
sarvvaśāstrārthatattvajñaṃ vedāṃtajñānapāragam  ācāryyamupagacchetsa yatirmmatimatāṃ varam  
tatsamīpamupavrajya yathāvidhi vicakṣaṇaḥ  dīrghadaṇḍapraṇāmādyaistoṣayedyatnatassudhīḥ  
yo gurussa śivaḥ prokto yaśśivassa gurussmṛtaḥ  iti niścitya manasā svavicārannivedayet  
labdhānujñastu guruṇā dvādaśāhaṃ payovratī  śuklapakṣe caturthyāṃ vā daśamyāṃ vā vidhānataḥ  
prātaḥ snātvā viśuddhātmā kṛtanitya kriyassudhīḥ  gurumāhūya vidhinā nāṃdīśrāddhaṃ samārabhet  
viśvedevāḥ satyavasusaṃjñāvaṃtaḥ prakīrttitāḥ  devaśrāddhe brahmaviṣṇu maheśāḥ kathitāstrayaḥ  
ṛṣiśrāddhe tu samproktā devakṣetramanuṣyajāḥ  devaśrāddhe tu vasurudrādityāssamprakīrttitāḥ  
catvāro mānuṣaśrāddhe sanakādyā munīśvarāḥ  bhūtaśrāddhe paṃca mahābhūtāni ca tataḥ param  
cakṣurādīndriyagrāmo bhūtagrāmaścaturvidhaḥ  pitṛśrāddhe pitā tasya pitā tasya pitā trayaḥ  
mātṛśrāddhe mātṛpitāmahyau ca prapitāmahī  ātmaśrāddhe tu catvāra ātmā pitṛpitāmahau  
prapitāmahanāmā ca sapatnīkāḥ prakīrttitāḥ  mātāmahātmakaśrāddhe trayo mātāmahādayaḥ  
pratiśrāddhaṃ brāhmaṇānāṃ yugmaṃ kṛtvopakalpitān  āhūya pādau prakṣālya svayamācamya yatnataḥ  
samastasaṃpatsamavāptihetavaḥ samutthitāpatkuladhūmaketavaḥ  apārasaṃsārasamudrasetavaḥ punantu māṃ brāhmaṇapādareṇavaḥ  
āpaddhanadhvāntasahasrabhānavaḥ samīhitā rthārpaṇakāmadhenavaḥ  samastatīrthāṃbupavitramūrttayo rakṣaṃtu māṃ brāhmaṇapādapāṃsavaḥ  
iti japtvā namaskṛtya sāṣṭāṃgaṃ bhuvi daṇḍavat  sthitvā tu prāṅmukhaḥ śambhoḥ pādābjayugalaṃ smaran  
sapavitrakaraśśuddha upavītī dṛḍhāsanaḥ  prāṇāyāmatrayaṃ kuryyā cchrutvātithyādikaṃ punaḥ  
matsaṃnyāsāṃgabhūtaṃ yadviśvedevādikaṃ tathā  śrāddhamaṣṭavidhaṃ mātāmahagataṃ pārvaṇena vai  
vidhānena kariṣyāmi yuṣmadājñāpurassaram  evaṃ vidhāya saṃkalpaṃ darbhānuttaratastyajet  
upaspṛśyāpa utthāya varaṇakramamārabhet  pavitrapāṇiḥ saṃspṛśya pāṇī brāhmaṇayorvadet  
viśvedevārtha ityādi bhavadbhyāṃ kṣaṇa ityapi  
prasādanīya ityantaṃ sarvva traivaṃ vidhikramaḥ  evaṃ samāpya varaṇaṃ maṇḍalāni prakalpayet  
udagārabhya daśa ca kṛtvābhyarcanamakṣataiḥ  teṣu krameṇa saṃsthāpya brāhmaṇānpādayoḥ punaḥ  
viśvedevādināmāni sasaṃvabodhanamuccaret  idaṃ vaḥ pādyamiti sakuśapuṣpākṣatodakaiḥ  
pādyaṃ dattvā svayamapi kṣālitāṃghrirudaṅmukhaḥ  ācamya yugmaklṛptāṃstānāsaneṣūpaveśya ca  
viśvedevasvarūpasya brāhmaṇasyedamāsanam  iti darbhāsanaṃ dattvā darbhapāṇissvayaṃ sthitaḥ  
asminnāndīmukhaśrāddhe viśvedevārtha ityapi  bhavadbhyāṃ kṣaṇa ityuktvā kriyatāmiti saṃvadet  
prāpnutāmiti samprocya bhavantāviti saṃvadet  vadetāṃ prāpnuyāveti tau ca brāhmaṇapuṃgavau  
saṃpūrṇamastu saṃkalpasiddhirastviti tānprati  bhavanto'nugṛhṇaṃtviti prārthayeddvijapuṃgavān  
tataśśuddhakadalyādipātreṣu kṣāliteṣu ca  annādibhojyadravyāṇi dattvā darbhaiḥ pṛthakpṛthak  
paristīryya svayaṃ tatra pariṣicyodakena ca  hastābhyāmavalaṃbyātha pātraṃ pratyekamādarāt  
pṛthivī te pātramityādi kṛtvā tatra vyavasthitān  devādīṃśca caturthyantānanūdyākṣatasaṃyutān  
udaggṛhītvā svāheti devārthe'nnaṃ yajetpunaḥ  na mameti vadedante sarvatrāyaṃ vidhikramaḥ  
yatpādapadmasmaraṇādyasya nāmajapādapi  nyūnaṃ karma bhavetpūrṇantaṃ vande sāmbamīśvaram  
iti japtvā tato brūyānmayā kṛta midaṃ punaḥ  nāndīmukhaśrāddhamiti yathoktaṃ ca vadettataḥ  
asviti brūteti ca tānprasādya dvijapuṃgavān  visṛjya svakarasthodaṃ praṇamya bhuvi daṇḍavat  
utthāya ca tato brūyādamṛtambhavatu dvijān  prārthayecca paraṃ prītyā kṛtāṃjalirudāradhīḥ  
śrīrudraṃ camakaṃ sūktaṃ pauruṣaṃ ca yathāvidhi  citte sadāśivandhyātvā japedbrahmāṇi pañca ca  
bhojanānte rudrasūktaṃ kṣamā payya dvijānmunaḥ  tanmantreṇa tato dadyāduttarāpośaṇaṃ puraḥ  
prakṣālitāṃghrirācamya piṇḍasthānaṃ vrajettataḥ  āsīnaḥ prāṅmukho maunī prāṇāyāmatrayaṃ caret  
nāndīmukhoktaśrāddhāṃgaṃ kariṣye piṇḍadānakam  iti saṃkalpya dakṣādisamārabhyodakānti kam  
nava rekhāḥ samālikhya prāgagrāndvādaśa kramāt  saṃstīryya darbhāndakṣādidevādisthānapañcakam  
tūṣṇīṃ dadyātsākṣatodaṃ triṣu sthāneṣu ca kramāt  sthāneṣvanyeṣu mātṛṣu mārjjayantāstataḥ param  
atreti pitaraḥ paścātsākṣatodaṃ samarcya ca  dadyāttataḥ krameṇaiva devādisthānapañcake  
tattaddevādināmāni caturthyantānyudīryya ca  piṇḍatrayaṃ tato dadyātpratyekaṃ sthānapañcake  
svagṛhyoktena mārgeṇa dadyātpiṇḍānpṛthakpṛthak  dadyādidaṃ sākṣataṃ ca pitṛsāṅguṇyahetave  
dhyāyetsadāśivaṃ devaṃ hṛdayāmbhojamadhyataḥ  tatpādapadmasmaraṇāditi ślokaṃ paṭhanpunaḥ  
namaskṛtya brāhmaṇebhyo dakṣiṇāṃ ca svaśa ktitaḥ  dattvā kṣamāpayya ca tānvisṛjya ca tataḥ kramāt  
piṇḍānutsṛjya gogrāsaṃ dadyānnocejjale kṣipet  puṇyāhavācanaṃ tvāṃ bhuṃjīta svajanaissaha  
anyedyuḥ prātarutthāya kṛtanityakriyassudhīḥ  upoṣya kṣaurakarmādi kakṣopasthavivarjitam  
keśaśmaśrunakhāneva karmmāvadhi visṛjya ca  samāṣṭakeśānvidhivatkārayitvā vidhānataḥ  
snātvā dhautapaṭaśśuddho dvirācamyātha vāgyataḥ  bhasma saṃdhāryya vidhinā kṛtvā puṇyāhavācanam  
tena saṃprokṣya saṃprāpya śuddhadehasvabhāvataḥ  homadravyārthamācāryya dakṣiṇārthaṃ vihāya ca  
dravyajātaṃ maheśāya dvijebhyaśca viśeṣataḥ  bhaktebhyaśca pradāyātha śivāya gururūpiṇe  
vastrādi dakṣiṇāṃ dattvā praṇamya bhuvi daṇḍavat  dorakaupīnavasanaṃ daṇḍācca kṣālitambhuvi  
ādāya homadravyāṇi samidhādīni ca kramāt  samudratīre nadyāṃ vā parvvate vā śivālaye  
araṇye cāpī goṣṭhe vā vicāryya sthānamuttamam  sthitvācamya tataḥ pūrvvaṃ kṛtvā mānasamañjarīm  
brāhmamoṃkārasahitaṃ namo brahmaṇa ityapi  japitvā tristato brūyādagnimīḷe purohitam  
atha mahāvratamiti agnirvai devā nāmataḥ  tathaitasya samāmnāyamiṣetvorjje tvā veti tat  
agna āyāhi vītaye śanno devīrabhiṣṭaye  paścātprocya mayarasatajabhanalagaiḥ saha  
sammitaṃ ca tataḥ pañcasaṃvatsaramayaṃ tataḥ  samāmnāyassamāmnātaḥ atha śikṣāṃ vadetpunaḥ  pravakṣyāmītyudīryātha vṛddhirādaicca samvadet  
athāto dharmajijñāsetyuccārya punaraṃjasā  athāto brahmajijñāsā vedādīnapi saṃjapet  
brahmāṇamindraṃ sūryyañca somaṃ caiva prajāpatim  ātmānamantarātmānaṃ jñānātmānamataḥ param  
paramātmānamapi ca praṇavādyaṃ namoṃtakam  caturthyantaṃ japitvā'tha saktumuṣṭiṃ pragṛhya ca  
prāśyātha praṇavenaiva dvirācamyātha saṃspṛśet  nābhiṃ mantrānvakṣyamāṇanpraṇavādyānnamontakān  
ātmānamantarātmānaṃ jñānātmānaṃ puraṃ punaḥ  ātmānaṃ ca samuccārya prajāpatimataḥ param  
svāhāṃtānprajapetpaścātpayodadhighṛtaṃ pṛthak  trivāraṃ praṇavenaiva prāśyācamya dvidhā punaḥ  
prāgāsya upaviśyātha dṛḍhacittaḥ sthirāsanaḥ  yathoktavidhinā samyakprāṇāyāmatrayañcaret  
iti śrīśivamahāpurāṇe ṣaṣṭhyāṃ kailāsasaṃhitāyāṃ saṃnyāsavidhivarṇanaṃ nāma dvādaśo'dhyāyaḥ  
 subrahmaṇya uvāca  atha madhyāhnasamaye snātvā niyatamānasaḥ  gandhapuṣpākṣatādīni pūjādravyāṇyupāhareta  nairṛtye pūjayeddevaṃ vighreśaṃ devapūjitam  gaṇānāṃ tveti mantreṇāvāhayetsuvidhānataḥ  
raktavarṇaṃ mahākāyaṃ sarvvābharaṇabhūṣitam  pāśāṃkuśākṣābhīṣṭañca dadhānaṃ karapaṃkajaiḥ  
evamāvāhya sandhyāya śaṃbhuputraṃ gajānanam  abhyarcya pāyasāpūpanālikeraguḍādibhiḥ  
naivedyamuttamaṃ dadyāttāmbūlādimathāparam  paritoṣya namaskṛtya nirvighnamprārthayettataḥ  
aupāsanāgnau karttavyaṃ svagṛhyoktavidhānataḥ  ājyabhāgāntamāgneyaṃ makhatantramataḥ param  
bhūḥ svāheti tryṛcā pūrṇāhutiṃ hutvā samāpya ca  gāyatrīṃ prajapedyāvadaparāhṇamataṃdritaḥ  
atha sāyantanīṃ sandhyāmupāsya snānapūrvakam   sāyamaupāsanaṃ hutvā maunī vijñāpayedgurum  
śrapayitvā caruntasminsamidannājyabhedataḥ  juhuyādraudrasūktena sadyojātādi pañcabhiḥ  
brahmabhiśca mahādevaṃ sāṃbaṃ vahnau vibhāvayet  gaurīrmimāya mantreṇa hutvā gaurīmanusmaran  
tato'gnaye sviṣṭakṛte svāheti juhuyātsakṛt  hutvopariṣṭāttantrantu tato'gneruttare budhaḥ  
sthitvāsane japenmaunī cailājinakuśottare  ābrāhmaṃ ca muhūrte tu gāyatrī dṛḍhamānasaḥ  
tataḥ snātvā tvaśaktaścedbhasmanā vā vidhānataḥ  śrapayitvā caruṃ tasminnagnāve vābhidhāritam  
udagudvāsya barhiṣyāsādyājyena caruṃ tataḥ  abhighāryya vyāhṛtīśca raudrasūktañca pañca ca  
japedbrahmāṇi sandhāryya cittaṃ śivapadāṃbuje  prajāpatimathendrañca viśvedevāstataḥ param  
brahmāṇaṃ sacaturthyantaṃ svāhāṃtānpraṇavā dikān  saṃjapya vācayitvā'tha puṇyāhaṃ ca tataḥ param  
parastāttaṃtramagnaye svāhetyagnimukhāvadhi  nirvartya paścātprāṇāya svāhetyārabhya pañcabhiḥ  
sājyena caruṇā paścādagniṃ sviṣṭakṛtaṃ hunet  punaśca prajapetsūktaṃ raudraṃ brahmāṇi pañca ca  
maheśādicaturvyūhamantrāṃśca prajapetpunaḥ  hutvopariṣṭāttantrantu svaśākhoktena vartmanā  
tattaddevānsamuddiśya sāṃgaṃ kuryyādvicakṣaṇaḥ  evamagnimukhādyaṃ yatkarmatantrampravarttitam  
ataḥ paraṃ prajuhuyādvirajāhomamātmanaḥ  ṣaḍviṃśatattvarūpesmindehe līnasya śuddhaye  
tattvānyetāni maddehe śudhyantāmityanusmaran  tatrātmatattvaśuddhyarthaṃ mantrairāruṇaketukaiḥ  
paṭhyamānaiḥ pṛthivyādipuruṣāṃtaṃ kramānmune  sājyena caruṇā maunī śivapādāmbujaṃ smaran  
pṛthivyādi ca śabdādi vāgādyaṃ pañcakaṃ punaḥ  śrotrādyañca śiraḥ pārśvapṛṣṭhodaracatuṣṭayam  
jaṃghāṃ ca yojayetpaścāttvagādyaṃ dhātusaptakam  prāṇādyaṃ pañcakaṃ paścādannādyaṃ kośapañcakam  
manāścittaṃ ca buddhiścāhaṃkṛtiḥ khyātireva ca  saṃkalpantu guṇāḥ paścātprakṛtiḥ puruṣastataḥ  
puruṣasya tu bhoktṛtvaṃ pratipannasya bhojane  antaraṃgatayā tattvapaṃcakaṃ parikīrtitam  
niyatiḥ kālarāgaśca vidyā ca tadanantaram  kalā ca paṃcakamidaṃ mayotpannammunīśvara  
māyāntu prakṛtiṃ vidyāditi māyā śrutīritā  tajjānyetāni tattvāni śrutyuktāni na saṃśayaḥ  
kālasvabhāvo niyatiriti ca śrutitabravīt  etatpañcakamevāsya pañcakañcakramucyate  
ajānanpañcatattvāni vidvānapi ca mūḍhadhīḥ  nipatyādhastātprakṛterupariṣṭātpumānayam  
kākākṣinyāyamāśritya varttate pārśvatonvaham  vidyātattvamidaṃ proktaṃ śuddhavidyāmaheśvarau  
sadāśivaśca śaktiśca śivaścedaṃ tu pañcakam  śiva tattvamidambrahmanprajñānabrahmavāgyataḥ  
pṛthivyādiśivāṃtaṃ yattattvajātaṃ munīśvara  svakāraṇalayadvārā śuddhirasya vidhīyatām  
ekādaśānāṃ mantrāṇāmparasmaipada pūrvakam  śivajyotiścaturthyantamidampadamathoccaret  
na mameti vadetpaścāduddeśatyāga īritaḥ  ataḥ paraṃ vividyaiti kapotakāyeti mantrayoḥ  
vyāpakāya padasyānte paramātmana ityapi  śivajyotiścaturthyantaṃ viśvabhūtapadampunaḥ  
ghasanotsukaśabdañca caturthyaṃtamatho vadet  parasmaipadamuccāryya devāya padamuccaret  
uttiṣṭhasveti mantrasya viśvarūpāya śabdataḥ  puruṣāya padambrūyādosvāhetyasya saṃvadet  
lokatrayapadasyānte vyāpine paramātmane  śivāyedaṃ na mama ca padambrūyādataḥ param  
sva śākhoktaprakāreṇa purastāttantrakarmma ca  nirvartya sarpiṣā miśraṃ carumprāśya purodhase  
pradadyāddakṣiṇāntasmai hemādiparibṛṃhitām  brahmāṇamudvāsya tataḥ prātaraupāsanaṃ hunet  
saṃ māṃ siñcantu maruta iti mantrañjapennaraḥ  yāte agna ityanena mantreṇāgnau pratāpya ca  
hastamagnau samāropya svātmanyadvaitadhāmani  prābhātikīṃ tataḥ sandhyāmupāsyādityamapyatha  
upasthāya praviśyāpsu nābhidaghnaṃ praveśayan  tanmantrānprajapetprītyā niścalātmā samutsukaḥ  
āhitāgnistu yaḥ kuryyātprājāpatyeṣṭimāhite  śraute vaiśvānare samyaksarvavedasadakṣiṇām  
athāgnimātmanyāropya brāhmaṇaḥ pravrajedgṛhāt  sāvitrīprathamaṃ pādaṃ sāvitrīmityudīrya ca  
praveśayāmi śabdānte bhūromiti ca saṃvadet  dvitīyampādamuccāryya sāvitrīmiti pūrvvavat  
praveśayāmi śabdānte bhuvaromiti saṃvadet  tṛtīyampādamuccāryya sāvitrīmityataḥ param  
praveśayāmi śabdānte suvaromityudīrayet  tripādamuccaretpūrvaṃ sāvitrīmityataḥ param  
praveśayāmi śabdānte bhūrbhuvassuvaromiti  udīrayetparamprītyā niścalātmā munīśvara  
iyambhagavatī sākṣācchaṃkarārddhaśarīriṇī  paṃcavaktrā daśabhujā vipañcanayanojjvalā  
navaratnakirīṭodyaccandra lekhāvataṃsinī  śuddhasphaṭikasaṃkāśā dayāyudhadharā śubhā  
hārakeyūrakaṭakakiṃkiṇīnūpurādibhiḥ  bhūṣitāvayavā divyavasanā ratnabhūṣaṇā  
viṣṇunā vidhinā devaṛṣigaṃdharvvanāyakaiḥ  mānavaiśca sadā sevyā sarvvātmavyāpinī śivā  
sadāśivasya devasya dharmapatnī manoharā  jagadambā trijananī triguṇā nirguṇāpyajā  
ityevaṃ saṃvicāryyātha gāyatrīṃ prajapetsudhīḥ  ādidevīṃ ca tripadāṃ brāhmaṇatvādidāmajām  
yo hyanyathā japetpāpo gāyatrī śivarūpiṇīm  sa pacyate mahāghore narake kalpasaṃkhyayā  
sā vyāhṛtibhyaḥ saṃjātā tāsveva vilayaṃ gatā  tāśca praṇavasambhūtāḥ praṇave vilayaṃ gatā  
praṇavassarvavedādiḥ praṇavaḥ śivavācakaḥ  mantrādhirājarājaśca mahābījaṃ manuḥ paraḥ  
śivo vā praṇavo hyeṣa praṇavo vā śivaḥ smṛtaḥ  vācyavācakayorbhedo nātyantaṃ vidyate yataḥ  
enameva mahāmantrañjīvānāñca tanutyajām  kāśyāṃ saṃśrāvya maraṇe datte muktiṃ parāṃ śivaḥ  
tasmādekākṣarandevaṃ śivaṃ paramakāraṇam  upāsate yatiśreṣṭhā hṛdayāmbhojamadhyagam  
mumukṣavo'pare dhīrā viraktā laukikā narāḥ  viṣayānmanasā jñātvopāsate paramaṃ śivam  
evaṃ vilāpya gāyatrīṃ praṇave śivavācake  ahaṃ vṛkṣasya rerivetyanuvākaṃ japetpunaḥ  
yaśchandasāmṛṣabha ityanuvākamupakramāt  gopāyāṃtaṃ japanpaścādutthitohamitīrayet  
vadejjayettridhā mandamadhyocchrāyakramānmune  praṇavampūrvvamuddhatya sṛṣṭisthitilayakramāt  
teṣāmatha kramādbhūyādbhūssaṃnyastambhuvastathā  saṃnyastaṃ suvarityuktvā saṃnyastaṃ padamuccaram  
sarvamaṃtrādyaḥ pradeśe mayeti ca padaṃ vadet  praṇavaṃ pūrvamuddhṛtya samaṣṭiṃ vyāhṛtīrvadet  
samastamityato brūyānmayeti ca samabravīt  sadāśivaṃ hṛdi dhyātvā maṃdādīti tato mune  
praiṣamaṃtrāṃstu japtvaivaṃ sāvadhānena cetasā  abhayaṃ sarvabhūtebhyo mattaḥ svāheti saṃjapan  
prācyāṃ diśyapa uddhṛtya prakṣipedajaliṃ tataḥ  śikhāṃ yajñopavītaṃ ca yatrotpāṭya ca pāṇinā  
gṛhītvā praṇavaṃ bhūśca samudraṃ gaccha samvadet  vahnijāyāṃ samuccāryya sodakāñjalinā tataḥ  
apsu hūyādatha preṣairabhimaṃtrya tridhā tvapaḥ  prāśya tīre samāgatya bhūmau vastrādikaṃ tyajet  
udaṅmukhaḥ prāṅmukho vā gacchessaptapadādhikam  kiñciddūramathācāryastiṣṭha tiṣṭheti saṃvadet  
lokasya vyavahārārthaṃ kaupīnaṃ daṇḍameva ca  bhagavansvīkuruṣveti dadyātsvenaiva pāṇinā  
dattvā sudoraṃ kaupīnaṃ kāṣāyavasanaṃ tataḥ  ācchādyācamya ca dvedhā ta śiṣyamiti saṃvadet  
indrasya vajro'si tata iti mantramudāharet  samprārthya daṇḍaṃ gṛhṇīyātsakhāya iti saṃjapan  
atha gatvā guroḥ pārśvaṃ śivapādāṃbujaṃ smaran  praṇameddaṇḍavadbhūmau trivāraṃ saṃyatātmavān  
punarutthāya ca śanaiḥ premṇā paśyanguruṃ nijam  kṛtāñjalipuṭastiṣṭhedgurupāda samīpataḥ  
karmmārambhātpūrvameva gṛhītvā gomayaṃ śubham  sthūlāmalakamātreṇa kṛtvā piṇḍānviśoṣayeta  
sauraistu kiraṇaireva homārambhāgnimadhyagān  nikṣipya homasampūrttau bhasma saṃgṛhya gopayet  
tato gurussamādāya virajānalajaṃ sitam  bhasma tenaiva taṃ śiṣyamagnirityādibhiḥ kramāt  
maṃtrairaṃgāni saṃspṛśya mūrddhādicaraṇāntataḥ  īśānādyaiḥ pañcamaṃtrai śira ārabhya sarvataḥ  
samuddhṛtya vidhānena tripuṇḍraṃ dhārayettataḥ  triyāyuṣaistryambakaiśca mūrdhna ārabhya ca kramāt  
tatassadbhaktiyuktena cetasā śiṣyasattamaḥ  hṛtpaṃkaje samāsīnaṃ dhyāyecchivamumāsakham  
hastaṃ nidhāya śirasi śiṣyasya sa gururvadet  trivāraṃ praṇavaṃ dakṣakarṇe ṛṣyādisaṃyutam  
tataḥ kṛtvā ca karuṇāṃ praṇavasyārtha mādiśet  ṣaḍvidhārtthapari jñānasahitaṃ gurusattamaḥ  
dviṣaṭprakāraṃ sa guruṃ praṇamedbhuvi daṇḍavat  tadadhīno bhavennityaṃ nānyatkarmma samācaret  
tadājñayā tataḥ śiṣyo vedāntārthānusārataḥ  śivajñānaparo bhūyātsaguṇāguṇabhedataḥ  
tatastenaiva śiṣyeṇa śravaṇādyaṃgapūrvvakam  prabhātikādyanuṣṭhānaṃ japānte kārayedguruḥ  
pūjāṃ ca maṇḍale tasminkailāsaprastarāhvaye  śivoditena mārgeṇa śiṣyastatraiva pūjayet  
devannityamaśaktaścetpūjituṃ guruṇā śubham  sphāṭikaṃ pīṭhikopetaṃ gṛhṇīyālliṃgamaiśvaram  
varaṃ prāṇaparityāgaśchedanaṃ śiraso'pi me  na tvanabhyarcya bhuñjīyāṃ bhagavantaṃ trilocanam  
evantrivāramuccāryya śapathaṃ gurusannidhau  kuryyāddṛḍhamanāśśiṣyaḥ śivabhaktisamudvahan  
tata eva mahādevaṃ nityamudyuktamānasaḥ  pūjayetparayā bhaktyā pañcāvaraṇamārgataḥ  
iti śrīśivamahāpurāṇe ṣaṣṭhyāṃ kailāsasaṃhitāyāṃ trayodaśo'dhyāyaḥ  
vāmadeva uvāca  bhagavanṣaṇmukhāśeṣa vijñānāmṛtavāridhe  viśvāmareśvarasuta praṇatārttiprabhañjana  
ṣaḍvidhārtthaparijñānamiṣṭadaṃ kimudāhṛtam  ke tatra ṣaḍvidhā arthāḥ parijñānañca kiṃ prabho  
pratipādyaśca kastasya parijñāne ca kiṃ phalam  etatsarvaṃ samācakṣva yadyatpṛṣṭaṃ mayā guha  
etamartthamavijñāya paśuśāstravimohitaḥ  adyāpyahammahāsena bhrāntaśca śivamāyayā  
ahaṃ śivapadadvaṃdvajñānāmṛtarasāyanam  pīttvā vigatasammoho bhaviṣyāmi yathā tathā  
kṛpāmṛtārdrayā dṛṣṭyā vilokya suciraṃ mayi  karttavyo'nugrahaḥ śrīmatpādābjaśaraṇāgate  
iti śrutvā munīndroktaṃ jñānaśaktidharo vibhuḥ  prāhānyadarśanamahāsaṃtrāsajanakaṃ vacaḥ  
subrahmaṇya uvāca  śrūyatāmmuniśārdūla tvayā yatpṛṣṭamādarāt  samaṣṭivyaṣṭibhāvena parijñānammaheśituḥ  
praṇavārtthaparijñānarūpaṃ tadvistarādaham  vadāmi ṣaḍvidhārthaikya parijñānena suvrata  
prathamo maṃtrarūpaḥ syāddvitīyo maṃtrabhāvitaḥ  devatārtthastṛtīyo'rthaḥ prapañcārthastataḥ param  
caturthaḥ pañcamārthassyādgururūpapradarśakaḥ  ṣaṣṭhaśśiṣyātmarūpo'rthaḥ ṣaḍvidhārthāḥ prakīrttitāḥ  
tatra mantrasvarūpante vadāmi munisattama  yena vijñātamātreṇa mahājñānī bhavennaraḥ  
ādyassvaraḥ paṃcamaśca pañcamāntastataḥ paraḥ  bindunādau ca pañcārṇāḥ proktā vedairna cānyathā  
etatsamaṣṭirūpo hi vedādissamudāhṛtaḥ  nādassarvvasamaṣṭiḥ syādbiṃdvāḍhyaṃ yaccatuṣṭayam  
vyaṣṭirūpeṇa saṃsiddhaṃ praṇave śivavācake  yaṃtrarūpaṃ śṛṇu prājña śivaliṃgaṃ tadeva hi  
sarvvādhastāllikhetpīṭhaṃ tadūrdhvamprathamaṃ svaram  uvarṇaṃ ca tadūrddhvaṃ sthampavargāntaṃ tadūrdhvagam  
tanmastakasthaṃ biṃduṃ ca tadūrddhvaṃ nādamālikhet  yaṃtre saṃpūrṇatāṃ yāti sarvakāmaḥ prasidhyati  
etaṃ yaṃtraṃ samālikhya praṇave nava veṣṭayet  tadutthenaiva nādena vidyannādāvasānakam  
devatārtthampravakṣyāmi gūḍhaṃ sarvvatra yanmune  tava snehādvāmadeva yathā śaṃkarabhāṣitam  
sadyojātamprapadyāmītyupakramya sadāśivom  iti prāha śrutistāraṃ brahmapaṃcakavācakam  
vijñeyā brahmarūpiṇyassūkṣmāḥ paṃcaiva devatāḥ  etā eva śivasyāpi mūrtitve nopabṛṃhitāḥ  
śivasya vācako mantraśśivamūrtteśca vācakaḥ  mūrttimūrtimatorbhedo nātyantaṃ vidyate yataḥ  
īśānamukuṭopeta ityārabhya puroditaḥ  śivasya vigrahaḥ pañcavaktrāṇi śṛṇu sāṃpratam  
paṃcamādi samārabhya sadyojātādyanukramāt  urddhvāṃtamīśānāṃtaṃ ca mukhapaṃcakamīritam  
īśānasyaiva devasya caturvyūhapade sthitam  puruṣādyaṃ ca sadyāṃtaṃ brahmarūpaṃ catuṣṭayam  
paṃca brahmasamaṣṭissyādīśānaṃ brahma viśrutam  puruṣādyaṃ tu tadvyaṣṭissadyojātāntikaṃ mune  
anugrahamayaṃ cakramidaṃ paṃcārtthakāraṇam  parabrahmātmakaṃ sūkṣmaṃ nirvikāramanāmayam  
anugraho'pi dvividhastirobhāvādigocaraḥ  prabhuścānyastu jīvānāṃ parāvaravimuktidaḥ  
etatsadāśivasyaiva kṛtyadvayamudāhṛtam  anugrahe'pi sṛṣṭyādikṛtyānāṃ paṃcakaṃ vibhoḥ  
mune tatrāpi sadyādyā devatāḥ parikīrttitāḥ  parabrahmasvarūpāstāḥ paṃca kalyāṇadāssadā  
anugrahamayaṃ cakraṃ śāṃtyatītakalāmayam  sadāśivādhiṣṭhitaṃ ca paramaṃ padamucyate  
etadeva padaṃ prāpyaṃ yatīnāṃ bhavitātmanām  sadāśivopāsakānāṃ praṇavāsaktacetasām  
etadeva padaṃ prāpya tena sākaṃ munīśvarāḥ  bhuktvā suvipulānbhogāndevena brahmarūpiṇā  
mahāpralayasaṃbhūtau śivasāmyaṃ bhajaṃti hi  na pataṃti punaḥ kvāpi saṃsārābdhau janāśca te  
te brahmaloka iti ca śrutirāha sanātanī  aiśvaryyaṃ tu śivasyāpi samaṣṭiridameva hi  
sarvaiśvaryeṇa sampanna ityāhātharvvaṇī śikhā  sarvaiśvaryyapradātṛtvamasyaiva pravadanti hi  
camakasya padānnānya dadhikaṃ vidyate padam  brahmapaṃcakavistāraprapaṃcaḥ khalu dṛśyate  
brahmabhya evaṃ saṃjātā nivṛttyādyāḥ kalā matāḥ  sūkṣmabhūtasvarūpiṇyaḥ kāraṇatvena viśrutāḥ  
sthūlarūpasvarūpasya prapaṃcasyāsya suvrata  paṃcadhāvasthitaṃ yattadbrahmapaṃcakamiṣyate  
puruṣaḥ śrotravāṇyau ca śabdakāśau ca paṃcakam  vyāptamīśānarūpeṇa brahmaṇā munisattama  
prakṛtistvakca pāṇiśca sparśo vāyuśca paṃcakam  vyāptaṃ puruṣarūpeṇa brahmaṇaiva munīśvara  
ahaṃkārastathā cakṣuḥ pādo rūpaṃ ca pāvakaḥ  aghoravrahmaṇā vyāptametatpaṃcakamaṃcitam  
buddhiśca rasanā pāyū rasa āpaśca paṃcakam  brahmaṇā vāmadevena vyāptaṃ bhavati nityaśaḥ  
mano nāsā tathopastho gandho bhūmiśca paṃcakam  sadyena brahmaṇā vyāptaṃ paṃcabrahmamayaṃ jagat  
yaṃtrarūpeṇopadiṣṭaḥ praṇavaśśivavācakaḥ  samaṣṭiḥ paṃcavarṇānāṃ biṃdvādyaṃ yaccatuṣṭayam  
śivopadiṣṭamārgeṇa yaṃtrarūpaṃ vibhāvayet  praṇavamparamaṃ mantrādhirājaṃ śivarūpiṇam  
iti śrīśivamahāpurāṇe ṣaṣṭhyāṃ kailāsasaṃhitāyāṃ śivarūpapraṇavavarṇanaṃ nāma caturddaśodhyāyaḥ  
īśvara uvāca  tataḥ paraṃ pravakṣyāmi sṛṣṭipaddhatimuttamām  sadāśivānmaheśādicatuṣkasya varānane  
sadāśivassamaṣṭissyādākāśadhipatiḥ prabhuḥ  asyaiva vyaṣṭitāpannammaheśādicatuṣṭayam  
sadāśivasahasrāṃśānmaheśasya samudbhavaḥ  puruṣānanarūpatvādvāyoradhipatiśca saḥ  
māyāśaktiyuto vāme sakalaśca kriyādhikaḥ  asyaiva vyaṣṭirūpaṃ syādīśvarādicatuṣṭayam  
īśo viśveśvaraḥ paścātparameśastataḥ param  sarveśvara itīdantu tirodhācakramuttamam  
tirobhāvo dvidhā bhinna eko rudrādigocaraḥ  anyaśca dehabhāvena paśuvargasya santateḥ  
bhogānuraṃjanaparaḥ karmasāmyakṣaṇāvadhi  karmasāmye sa ekaḥ syādanugrahamayo vibhuḥ  
tatra sarveśvarā yāste devatāḥ parikīrttitāḥ  parabrahmātmakāḥ sākṣānnirvikalpā nirāmayāḥ  
tirobhāvātmakaṃ cakraṃ bhavecchāntikalāmayam  maheśvarādhiṣṭhitaṃ ca padametadanuttamam  
etadeva padaṃ prāpyaṃ maheśapadasevinām  māheśvarāṇāṃ sālokyakramādeva vimuktidam  
maheśvarasahasrāṃśādrudramūrtirajāyata  aghoravadanākārastejastattvādhipaśca saḥ  
gaurīśaktiyuto vāme sarvvasaṃhārakṛtprabhuḥ  asyaiva vyaṣṭirūpaṃ syācchivādyatha catuṣṭayam  
śivo haro mṛḍabhavau viditaṃ cakramadbhutam  saṃhārākhyaṃ mahādivyaṃ paramaṃ hi munīśvara  
sa saṃhārastridhā prokto budhairnityādibhedataḥ  nityo jīvasuṣuptyākhyo vidhernaimittikaḥ smṛtaḥ  
vilayastasya tu mahāniti vedanidarśitaḥ  jīvānāṃ janmaduḥkhādiśāṃtānāmuṣitātmanām  
viśrāṃtyarthaṃ muniśreṣṭha karmaṇāṃ pākahetave  saṃhāraḥ kalpitastredhā rudreṇāmitatejasā  
rudrasyaiva tu kṛtyānāṃ trayametadudāhṛtam  saṃhṛtavapi sṛṣṭyādikṛtyānāṃ pañcakaṃ vibhoḥ  
mune tatra bhavādyāste devatāḥ parikīrttitāḥ  parabrahmasvarūpāśca lokānugrahakārakāḥ  
saṃhārākhyamidaṃ cakraṃ vidyārūpakalāmayam  adhiṣṭhitaṃ ca rudreṇa padametannirāmayam  
etadeva padaṃ prāpyaṃ rudrārādhanakāṃkṣiṇām  rudrāṇāṃ taddhi sālokyakramātsāyujyadammune  
rudramūrttessahasrāṃśādviṣṇoścaivābhavajjaniḥ  sa vāmadevacakrātmā vāritattvaikanāyakaḥ  
ramāśāktiyuto vāme sarvvarakṣākaro mahān  caturbhujo'raviṃdākṣaḥ śyāmaśśaṃkhādicihnabhṛt  
asyaiva vāsudevādicatuṣkaṃ vyaṣṭitāṃ gatam  upāsanaratānāṃ vai vaiṣṇavānāṃ vimuktidam  
vāsudevo'niruddhaśca tatassaṃkarṣaṇaḥ paraḥ  pradyumnaśceti vikhyātaṃ sthiticakramanuttamam  
sthitissṛṣṭasya jagatastatkartrā saha pālanam  ārabdhakarmabhogāntaṃ jīvānāṃ phalabhoginām  
viṣṇorevedamākhyātaṃ kṛtyaṃ rakṣāvidhāyinaḥ  sthitāvapi tu sṛṣṭyādi kṛtyānāṃ paṃcakaṃ vibhoḥ  
tatra pradyumnamukhyāste devatāḥ parikīrtitāḥ  nirvikalpā nirātaṃkā muktānaṃdakarāssadā  
sthiticakramidaṃ brahmanpratiṣṭhārūpamuttamam  janārdanādhiṣṭhitaṃ ca paramaṃ padamucyate  
evadeva padaṃ prāpyaṃ viṣṇupādābjasevinām  vaiṣṇavānāṃ cakramidaṃ sālokyādipadapradam  
viṣṇoreva sahasrāṃśātsaṃbabhūva pitāmahaḥ  sadyojātamukhātmā yaḥ pṛthivītattvanāyakaḥ  
vāgdevīsahito vāme sṛṣṭikarttā jagatprabhuḥ  caturmukho raktavarṇo rajorūpasvarūpavān  
hiṇyagarbhādyasyaiva vyaṣṭirūpaṃ catuṣṭayam  hiraṇyagarbhotha virāṭ puruṣaḥ kāla eva ca  
sṛṣṭi cakramidaṃ brahma putrādiṛṣisevitam  sarvvakāmārthadaṃ brahmanparivārasukhapradam  
sṛṣṭistu saṃhṛtasyāsya jīvasya prakṛtau bahiḥ  ānīya karmabhogārtha sādhanāṃgaphalaissaha  
saṃyojanamitīdaṃ tu kṛtyaṃ paitāmahaṃ viduḥ  jagatsṛṣṭikriyāvijñā yāvadvyūhaṃ sukhāvaham  
jagatsṛṣṭāvapi mune kṛtyānāṃ ca paṃcakaṃ vibhoḥ  asti kālodayastatra devatāḥ parikīrttitāḥ  
nivṛttirūpamākhyātaṃ sṛṣṭicakramidaṃ budhaiḥ  pitāmahādhiṣṭhitaṃ ca padametaddhi śobhanam  
etadeva pradaṃ prāpyaṃ brahmārpitadhiyāṃ nṛṇām  paitāmahānāmetaddhi sālokyā divimuktidam  
asminnapi catuṣke tu cakrāṇāṃ praṇavo bhavet  maheśādikramādeva gauṇyā vṛttyā sa vācakaḥ  
idaṃ khalu jagaccakraṃ śrutiviśrutavaibhavam  pañcāraṃ cakramiti ha stauti śrutiridammune  
ekameva jagaccakraṃ śambhośśaktivijṛṃbhitam  sṛṣṭyādipaṃcāṃvayavaṃ paṃcāramiti kathyate  
alātacakrabhramivadavicchinnalayodayam  parito vartate yasmāttasmāccakramitīritam  
sṛṣṭyādipṛthusṛṣṭitvātpṛthutvenopadṛśyate  hiraṇmayasya devasya śambhoramitatejasaḥ  
śaktikāryamidaṃ cakraṃ hiraṇyajyotirāśritam  salilenāvṛtamidaṃ salilaṃ vahnināvṛtam  
āvṛto vāyunā vahnirākāśenāvṛtaṃ mahat  bhūtādinā tathākāśo bhūtādirmahatāvṛtaḥ  
avyaktenāvṛtastadvanmahānityevamāstikaiḥ  brahmāṇḍamiti saṃproktamācāryyairmunisattama  
uktāni saptāvaraṇānyasya viśvasya guptaye  cakrāddaśaguṇādhikyaṃ salilasya vidhīyate  
uparyupari cānyonyamevaṃ daśaguṇādhikam  brahmāṇḍamiti vijñeyaṃ taddvijairmunināyaka  
imamarthamurīkṛtya cakrasāmīpyavarttanāt  salilasya ca tanmadhye iti prāha śrutissvayam  
anugrahatirobhāvasaṃhṛtisthitisṛṣṭibhiḥ  karotyavirataṃ līlāmekaśśaktiyutaśśivaḥ  
bahuneha kimuktena mune sāraṃ vadāmi te  śiva evedamakhilaṃ śaktimāniti niścitam  
iti śrīśivamahāpurāṇe ṣaṣṭhyāṃ kailāsasaṃhitāyāmupāsanāmūrttivarṇanaṃ nāma paṃcadaśo'dhyāyaḥ  
sūta uvāca  śrutvopadiṣṭaṃ guruṇā vedārthaṃ munipuṃgavaḥ  paramātmani saṃdigdhaṃ paripapraccha sādaram  
vāmadeva uvāca  jñānaśaktidhara svāminparamānandavigraha  praṇavārthāmṛtaṃ pītaṃ śrīmukhakhjātparisrutam  
dṛḍhaprajñaśca jāto'smi saṃdeho vigato mama  kiṃcidanyanmahāsena pṛcchāmi tvāṃ śṛṇu prabho  
sadāśivādikīṭāṃtarūpasya jagataḥ sthitiḥ  strīpuṃrūpeṇa sarvatra dṛśyate na hi saṃśayaḥ  
evaṃ rūpasya jagataḥ kāraṇaṃ yatsanātanam  strīrūpaṃ tatkimāhosvitpuruṣo vā napuṃsakam  
uta miśraṃ kimanyadvā na jātastatra nirṇayaḥ  bahudhā vivadantīha vidvāṃsaśśāstramohitāḥ  
jagatsṛṣṭividhāyinyaḥ śrutayo jagatā saha  viṣṇubrahmādayo devāḥ siddhāśca na vidanti hi  
yathaikyabhāvaṃ gaccheyuretadanyacca vedaya  jānāmīti karomīti vyavahāraḥ pradṛśyate  
sa hi sarvātmasaṃsiddho vivādo nātra kasyacit  sarvadehendriyamanobudhyahaṃkārasaṃbhavaḥ  
āhosvi dātmanorūpaṃ mahānatrāpi saṃśayaḥ  dvayametaddhi sarvveṣāṃ vivādāspadamadbhutam  
utpāṭyājñānasaṃbhūtaṃ saṃśayākhyaṃ viṣadrumam  śivādvaitamahākalpavṛkṣabhūmiryathābhavet  
cittaṃ mama yathā deva bodhyo'smi kṛpayā tava  kṛpātastava deveśa dṛḍhajñānī bhavā myaham  
sūta uvāca  śrutvaivaṃ muninā pṛṣṭaṃ vaco vedāntanirvṛtam  rahasyaṃ prabhurāhedaṃ kiṃcitprahasitānanaḥ  
subrahmaṇya uvāca  etadeva mune guhyaṃ śivena paribhāṣitam  ambāyāḥ śṛṇvato devyā vāmadeva mamāpi hi  
tasyāḥ stanyaṃ tadā pītvā saṃtṛpto'smi muhurmuhuḥ  śrutavānniścalaṃ tadvai niścitaṃ me vicāritam  
tatte vadāmi dayayā vāmadeva mahāmune  mahadguhyaṃ ca paramaṃ suta tvaṃ śṛṇu sāṃpratam  
karmāsti tattvādārabhya śāstravādassuvistaraḥ  yathāvivekaṃ śrotavyo jñāninā jñānado mune  
tvayopadiṣṭā ye śiṣyāstatra ko vā bhavatsamaḥ  kapilādiṣu śāstreṣu bhramaṃtyadyāpi te'dhamāḥ  
te śaptā munibhiḥ ṣaḍbhiśśivanindā parāḥ purā  na śrotavyā hi tadvārttā te'nyathāvādino yataḥ  
anumānaprayogasyāpyavakāśo na vidyate  paṃcāvayavayuktasya sa tu dhūmasya darśanāt  
parvvatasyāgnimadbhāvaṃ vadaṃtyatrāpi suvrata  pratyakṣasya prapaṃcasya darśanālaṃbanaṃ tvataḥ  
jñātavyaḥ parameśānaḥ paramātmā na saṃśayaḥ  strīpuṃrūpamayaṃ viśvaṃ pratyakṣeṇaiva dṛśyate  
ṣaṭkośarūpaḥ piṇḍo hi tatra cādyatrayambhavet  mātraṃśajaṃ punaścānyatpitraṃśajamiti śrutiḥ  
evaṃ sarvaśarīreṣu strīpuṃbhāvavido janāḥ  paramātmanyapi mune strīpuṃbhāvaṃ vidurbudhā  
saccidānadarūpatvaṃ vadati brahmaṇaḥ śrutiḥ  asannivarttakaḥ śabdaḥ sadātmeti nigadyate  
nivarttanaṃ jagattvasya cicchabdena vidhīyate  triliṃgavarttī sacchabdaḥ puruṣotra vidhīyatām  
prakāśavācī sa bhavetsatprakāśa iti sphuṭam  jñānaśabdasya paryyāyaścicchabdaḥ strītvamāgataḥ  
prakāśaścicca mithunaṃ jagatkāraṇatāṃ gatam  saccidātmanyapi tathā jagatkāraṇatāṃ gatam  
ekatraiva śivaśśaktiriti bhāvo vidhīyate  tailavarttyādimālinyātprakāśasyāpi varttate  
mālinyamaśivatvaṃ ca citāgnyādiṣu dṛśyate  evaṃ vivarttakatvena śivatvaṃ śruticoditam  
jīvāśritāyāścicchakterdaurbalyaṃ vidyate sadā  tannivṛtyarthamevātra śaktitvaṃ sārvakālikam  
balavāñchaktimāṃśceti vyavahāraḥ pradṛśyate  loke vede ca sasataṃ vāmadeva mahāmune  
evaṃ śivatvaṃ śaktitvaṃ paramātmani darśitam  śivaśaktyostu saṃyogādānaṃdassatatoditaḥ  
ato mune tamuddiśya munayaḥ kṣīṇakalmaṣāḥ  śive manassamādhāya prāptāśśivamanāmayam  
sarvātmatvaṃ tayorevaṃ brahmetyupaniṣatsu ca  gīyate brahmaśabdena bṛṃhidhātvarthagocaram  
bṛṃhaṇatvaṃ bṛhattvaṃ ca śaṃbhvākhyavigrahe  paṃcabrahmamaye viśvapratītirbrahma śabditā  
pratilomātmake haṃse vakṣyāmi praṇavodbhavam  tava snehādvāmadeva sāvadhānatayā śṛṇu  
vyaṃjanasya sakārasya hakārasya ca varjanāt  omityeva bhavetsthūlo vācakaḥ paramātmanaḥ  
mahāmantrassa vijñeyo munibhistattvadarśibhiḥ  tatra sūkṣmo mahāmantrastaduddhāraṃ vadāmi te  
ādye tripaṃcarūpe ca svare ṣoḍaśake triṣu  mahāmantro bhavedādau sa sakāro bhavedyadā  
haṃsasya pratilomaḥ syātsakārārthaśśivaḥ smṛtaḥ  śaktyātmako mahāmantravācyaḥ syāditi nirṇayaḥ  
gurūpadeśa kāle tu sohaṃśaktyātmakaśśivaḥ  iti jīvaparo bhūyānmahāmantrastadā paśuḥ  
śaktyātmakaśśivāṃśaśca śivaikyācchivasāmyabhāk  prajñānaṃ brahmavākye tu prajñānārthaḥ pradṛśyate  
prajñānaśabdaścaitanyaparyyāyassyānna saṃśayaḥ  caitanyamātmeti mune śivasūtraṃ pravarttitam  
caitanyamiti viśvasya sarvajñānakriyātmakam  svātantryaṃ tatsvabhāvo yaḥ sa ātmā parikīrttitaḥ  
ityādiśivasūtrāṇāṃ vārtikaṃ kathitaṃ mayā  jñānaṃ baṃdha itīdaṃ tu dvitīyaṃ sūtramīśituḥ  
jñānamityātmanastasya kiṃcijjñānakriyātmakam  ityāhādyapadeneśaḥ paśuvargasya lakṣaṇam  
etaddvayaṃ parāśakteḥ prathamaṃ spaṃdatāṃ gatam  etāmeva parāṃ śaktiṃ śvetāśvataraśākhinaḥ  
svābhāvikī jñānabalakriyā cetyastuvanmudā  jñānakriyecchārūpaṃ hi śaṃbhordṛṣṭitrayaṃ viduḥ  
etanmanomadhyagaṃ sadindriyajñānagocaram  anupraviśya jānāti karoti ca paśuḥ sadā  
tasmādātmana evedaṃ rūpamityeva niścitam  prapaṃcārthaṃ pravakṣyāmi praṇavai kyapradarśanam  
oṃmitīdaṃ sarvamiti śrutirāha sanātanī  tasmādvetītyupakramya jagatsṛṣṭiḥ prakrīrtitā  
tasyāḥ śrutestu tātparyaṃ vakṣyāmi śrūyatāmidam  tava snehādvāmadeva vivekārthavijṛṃbhitam  
śivaśaktisamāyogaḥ paramātmeti niścitam  parāśaktestu saṃjātā cicchaktistu tadudbhavā  
ānandaśaktistajjāsyādicchāśaktistadudbhavā  jñānaśaktistato jātā kriyāśa ktistu paṃcamī  etābhya eva saṃjātā nivṛttyādyāḥ kalā mune  
cidānandasamutpannau nādabindū prakīrttitau  icchāśaktermakārastu jñānaśaktestu paṃcamaḥ  
svaraḥ kriyāśaktijāto hyakārastu munīśvara  ityuktā praṇavotpattiḥ paṃcabrahmodbhavaṃ śṛṇu  
śivādīśāna utpannastatastatpuruṣodbhavaḥ  tato'ghorastato vāmassadyojātodbhavastataḥ  
etasmānmātṛkādaṣṭatriṃśanmātṛsamudbha vaḥ  īśānācchāntyatītākhyā kalā jātātha pūruṣāt  utpadyate śāntikalā vidyā'ghorasamudbhavā  
pratiṣṭhā ca nivṛttiśca vāma sadyodbhave mate  īśāccicchaktimukhato vibhormithunapañcakam  
anugrahādikṛtyānāṃ hetuḥ pañcakamiṣyate  tadvidbhirmunibhiḥ prājñairvaratattvapradarśibhiḥ  
vācyavācakasambandhānmithunatvamupeyuṣi  kalāvarṇasvarūpe'sminpañcake bhūtapañcakam  
viyadādi kramādāsīdutpannammunipuṅgava  ādyaṃ mithunamārabhya pañcamaṃ yanmayaṃ viduḥ  
śabdaikaguṇa ākāśaḥ śabdasparśaguṇo marut  śabdasparśarūpaguṇapradhāno vahnirucyate  
śabdasparśarūparasaguṇakaṃ salilaṃ smṛtam  śabdsparśarūparasagandhāḍhyā pṛthivī smṛtā  
vyāpakatvañca bhūtānāmidameva prakīrtitam  vyāpyatvaṃ vaiparītyena gandhādikramato bhavet  
bhūtapañcakarūpo'yamprapañcaḥ parikīrtyate  virāṭ sarvasamaṣṭyātmā brahmāṇḍamiti ca sphuṭam  
pṛthivītattvamārabhya śivatattvāvadhi kramāt  nilīya tattvasaṃdohe jīva eva vilīyate  
saṃśaktikaḥ punassṛṣṭau śaktidvārā vinirgataḥ  sthūlaprapañcarūpeṇa tiṣṭhatyāpralayaṃ sukham  
nijecchayā jagatsṛṣṭamudyuktasya maheśituḥ  prathamo yaḥ parispandaśśiva tattvantaducyate  
eṣaivecchāśaktitatvaṃ sarvakṛtyānuvartanāt  jñānakriyāśaktiyugme jñānādhikye sadāśivaḥ  
maheśvaraṃ kriyodreke tattvaṃ viddhi munīśvara  jñānakriyāśaktisāmyaṃ śuddhavidyātmakaṃ matam  
svāṅgarūpeṣu bhāveṣu māyātattvavibhedadhīḥ  śivo yadā nijaṃ rūpaṃ paramaiśvaryyapūrvakam  
nigṛhya māyayāśeṣapadārthagrāhako bhavet  tadā puruṣa ityākhyā tatsṛṣṭvetyabhavacchrutiḥ  
ayameva hi saṃsārī māyayā mohitaḥ paśuḥ  śivajñānavihīno hi nānākarmavimūḍhadhīḥ  
śivādabhinnaṃ na jagadātmānaṃ bhinnamityapi  jānato'sya paśoreva moho bhavati na prabho  
yathaindrajālikasyāpi yogino na bhavedbhramaḥ  guruṇā jñāpitaiśvaryaśśivo bhavati ciddhanaḥ  
sarvakartṛtvarūpā ca sarvajatvasvarūpiṇī  pūrṇatvarūpānnityatvavyāpakatva svarūpiṇī  
śivasya śaktayaḥ pañca saṃkucadūpabhāskarāḥ  
api saṃkocarūpeṇa vibhāṃtya iti nityaśaḥ  paśoḥ kalākhya vidyeti rāgakālau niyatyapi  tattvapañcakarūpeṇa bhavatyatra kaleti sā  
kiṃcitkartṛtttvahetussyātkiṃcittattvaikasādhanam  sā tu vidyā bhavedrāgo viṣayeṣvanuraṃjakaḥ  
kālo hi bhāvabhāvānāṃ bhāsānāṃ bhāsanātmakaḥ  kramāvacchedako bhūtvā bhūtādiriti kathyate  
idantu mama kartavyamidanneti niyāmikā  niyatissyādvibhośśaktistadākṣepātpatetpaśuḥ  
etatpaṃcakamevāsya svarūpā vārakatvataḥ  pañcakañcukamākhyātamantaraṃgaṃ ca sādhanam  
iti śrīśivamahāpurāṇe ṣaṣṭhyāṃ kailāsasaṃhitāyāṃ śivatattvavarṇanannāma ṣoḍaśo'dhyāyaḥ  
vāmadeva uvāca  niyatyadhastātprakṛteruparisthaḥ pumāniti  pūrvatra bhavatā proktamidānīṃ kathamanyathā  
māyayā saṃkucadrūpastadadhastāditi prabho  iti me saṃśayaṃ nātha chettumarhasi tattvataḥ  
śrīsubahmaṇya uvāca  advaitaśaivavādo'yaṃ dvaitanna sahate kvacit  dvaitaṃ ca naśvaraṃ brahmādvaitamparamanaśvaram  
sarvajñassarvakartā ca śivassarveśvaro'guṇaḥ  tridevajanako brahmā saccidānandavigrahaḥ  
sa eva śaṃkaro devassvecchayā ca svamāyayā  saṃkucadrūpa iva sanpuruṣassaṃbabhūva ha  
kalādi pañcakenaiva bhoktṛtvena prakalpitaḥ  prakṛtisthaḥ pumāneṣa bhuṅkte prakṛtijānguṇān  
iti sthānadvayāntasthaḥ puruṣo na virodhakaḥ  saṃkucannijarūpāṇāṃ jñānādīnāṃ samaṣṭimān  
sattvādiguṇasādhyaṃ ca budhyāditritayātmakam  cittamprakṛtitattvaṃ tadāsītsattvādikāraṇāt  
sāttvikādivibhedena guṇāḥ prakṛtisambhavāḥ  guṇebhyo buddhirutpannā vastuniścayakāriṇī  
tato mahānahaṅkārastato buddhīndriyāṇi ca  jātāni manaso rūpaṃ syātsaṃkalpavikalpakam  
buddhīndriyāṇi śrotraṃ tvak cakṣurjihvā ca nāsikā  śabdaḥ sparśaśca rūpaṃ ca raso gandhaśca gocaraḥ  
buddhīndriyāṇāṃ kathitaḥ śrotrādikramatastataḥ  vaikārikādahaṃkārāttanmātrāṇyabhavankramāt  
tāni proktāni sūkṣmāṇi munibhi stattvadarśibhiḥ  karmendriyāṇi jñeyāni svakāryyasahitāni ca  
viprarṣe vākkarau pādau pāyūpasthau ca tatkriyāḥ  vacanādānagamanavisarggānandasaṃjñitāḥ  
bhūtādikādahaṃkārāttanmātrāṇyabhavankramāt  tāni sūkṣmāṇi rūpāṇī śabdādīnāmiti sthitiḥ  
tebhyaścākāśavāyvagnijalabhūmijaniḥ kramāt  vijñeyā muniśārdūla pañcabhūtamitīṣyate  
avakāśapradānaṃ ca vāhakatvañca pāvanam  saṃrambho dhāranteṣāṃ vyāpārāḥ parikīrtitāḥ  
vāmadeva uvāca  bhūtasṛṣṭiḥ purā proktā kalādibhyaḥ kathampunaḥ  anyathā procyate skanda saṃdeho'tra mahānmama  
ātmatattvamakārassyādvidyā syādustataḥ param  śivatattvammakārassyādvāmadeveti ciṃtyatām  
bindunādau tu vijñeyau sarvatattvārthakāvubhau  tatratyā devatāyāśca tā mune śṛṇu sāmpratam  
brahmā viṣṇuśca rudraśca maheśvarasadāśivau  te hi sākṣācchivasyaiva mūrtayaḥ śrutiviśrutāḥ  
ityuktambhavatā pūrvamidānīmucyate'nyathā  tanmātrebhyo bhavantīti sandeho'tra mahānmama  
kṛtvā tatkaruṇāṃ skanda saṃśayaṃ chettumarhasi  ityākarṇya munervākyaṃ kumāraḥ pratyabhāṣata  
śrīsubrahmaṇya uvāca  tasmādveti samārabhya bhūtasṛṣṭikrame mune  tāñchṛṇuṣva mahāprājña sāvadhānatayā da rāt  
jātāni pañca bhūtāni kalābhya iti niścitam  sthūlaprapañcarūpāṇi tāni bhūtapatervapuḥ  
śivatattvādi pṛthvyantaṃ tattvānāmudayakrame  tanmātrebhyo bhavantīti vaktavyāni kramānmune  
tanmātrāṇāṃ kalānāmapyaikyaṃ syādbhūtakāraṇam  aviruddhatva mevātra viddhi brahmāvidāṃvara  
sthūlasūkṣmātmake viśve candrasūryyādayo grahāḥ  sanakṣatrāśca saṃjātāstathānye jyotiṣāṃ gaṇāḥ  
brahmaviṣṇumaheśādidevatā bhūtajātayaḥ  indrādayo'pi dikpālā devāśca pitaro'surāḥ  
rākṣasā mānuṣāścānye jaṃgamatvavibhāginaḥ  paśavaḥ pakṣiṇaḥ kīṭāḥ pannagādi prabhedinaḥ  
tarugulmalatauṣadhyaḥ parvatāścāṣṭa viśrutāḥ  gaṃgādyāssaritassapta sāgarāśca maharddhayaḥ  
yatkiṃcidvastujātantatsarvamatra pratiṣṭhitam  vicāraṇīyaṃ sadbudhyā na bahirmunisattama  
strīpuṃrūpamidaṃ viśvaṃ śivaśaktyātmakaṃ budhaiḥ  bhavādṛśairupāsyaṃ syācchivajñānaviśāradaiḥ  
sarvaṃ brahmetyupāsīta sarvaṃ vai rudra ityapi  śrutirāha mune tasmātprapañcātmā sadāśivaḥ  
aṣṭatriṃśatkalānyāsasāmarthyādvaitabhāvanā  sadāśivo'hameveti bhāvi tātmā guruḥ śivaḥ  
evaṃ vicārī sacchiṣyo gurussyātsa śivassvayam  prapañcadevatāyaṃtramaṃtrātmā na hi saṃśayaḥ  
ācāryya rūpayā vipra saṃchinnākhilabandhanaḥ  śiśuḥ śivapadāsakto gurvātmā bhavati dhuvam  
yadasti vastu tatsarvaṃ guṇa prādhānyayogataḥ  samastaṃ vyastamapi ca praṇavārthampracakṣate  
rāgādidoṣarahitaṃ vedasāraḥ śivo diśaḥ  tubhyamme kathitamprītyā'dvaitajñānaṃ śivapriyam  
yo hyanyathaitanmanute madvaco madagarvitaḥ  devo vā mānavassiddho gandharvo manujo'pi vā  
durātmanastasya śiraśchiṃdyāṃ samatayāddhruvam  sacchaktyā ripukālāgnikalpayā na hi saṃśayaḥ  
bhavāneva mune sākṣācchivādvaitavidāṃvaraḥ  śivajñānopadeśe hi śivācārapradarśakaḥ  
yaddehabhasmasamparkātsaṃchinnāghavrajo'śuciḥ  mahāpiśācaḥ samprāpya tvatkṛpātassatāṃ gatim  
śivayogīti saṃkhyātatriloka vibhavo bhavān  bhavatkaṭākṣasamparkātpaśu paśupatirbhavet  
tava tasya mayi prekṣā lokāśikṣārthamādarāt  lokopakārakaraṇe vicarantīha sādhavaḥ  
idaṃ rahasyamparamaṃ pratiṣṭhitamatastvayi  tvamapi śraddhayā bhaktyā praṇaveṣveva sādaram  
upaviśya ca tānsarvānsaṃyojya parameśvare  śivācāraṃ grāhayasva bhūtirudrākṣamiśritam  
tvaṃ śivo hi śivācārī samprāptādvaitabhāvataḥ  vicaraṃlokarakṣāyai sukhamakṣayamāpnuhi  
 sūta uvāca  śrutvedamadbhutamataṃ hi ṣaḍānanoktaṃ vedāntaniṣṭhitamṛṣistu vinamramūrttiḥ  bhūtvā praṇamya bahuśo bhuvi daṇḍavattatpādāravindaviharanmadhupatvamāpa  
iti śrīśivamahāpurāṇe ṣaṣṭhyāṃ kailāsasaṃhitāyāṃ śivādvaitajñānakathanādi sṛṣṭikathanaṃ nāma saptadaśo'dhyāyaḥ  
 śaunaka uvāca  śrutvā vedāntasāraṃ tadrahasyamparamādbhutam  kimpṛṣṭavānvāmadevo maheśvarasutaṃ tadā  
dhanyo yogī vāmadevaḥ śivajñānaratassadā  yatssambandhātkathotpannā divyā paramapāvanī  
iti śrutvā munīnāntadvacanampremagarbhitam  sūtaḥ prāha prasannastāñchivāsaktamanā budhaḥ  
sūta uvāca  dhanyā yūyaṃ mahādevabhaktā lokopakārakāḥ  śṛṇudhvammunayassarve saṃvādaṃ ca tayoḥ punaḥ  
śrutvā maheśatanayavacanaṃ dvaitanāśakam  advaitajñānajanakaṃ santuṣṭo'bhūnmahānmuniḥ  
natvā stutvā ca vividhaṃ kārtikeyaṃ śivātmajam  punaḥ papraccha tattvaṃ hi vinayena mahāmuniḥ  
vāmadeva uvāca  bhagavansarvatattvajña ṣaṇmukhāmṛtavāridhe  gurutvaṃ kathameteṣāṃ yatīnāmbhāvitātmanām  
jīvānāṃ bhogamokṣādisiddhissidhyati yadvaśāt  pāramparyyaṃ vinā naiṣā mupadeśādhikāritā  
evaṃ ca kṣaurakarmāṃgaṃ snānañca kathamīdṛśam  iti vijñāpaya svāminsaṃśayaṃ chettumarhasi  
iti śrutvā kārtikeyo vāmadevavacaḥ smaran  śivaṃ śivāṃ ca manasā vyācaṣṭumupacakrame  
śrīsubrahmaṇya uvāca  yogapaṭṭampravakṣyāmi gurutvaṃ yena jāyate  tava snehādvāmadeva mahadgopyaṃ vimuktidam  
vaiśākhe śrāvaṇemāsi tathāśvayuji kārtike  mārgaśīrṣe ca māghe vā śuklapakṣe śubhe dine  
paṃcamyāṃ paurṇamāsyāṃ vā kṛtaprābhātikakriyaḥ  labdhānujñastu guruṇā snātvā niyatamānasaḥ  
paryyaṃkaśaucaṃ kṛtvā tadvāsasāṃgaṃ pramṛjya ca  dviguṇaṃ doramābadhya vāsasī paridhāya ca  
kṣālitāṃghrirdvirācamya bhasma sadyādima ntrataḥ  dhārayeddhi samādāya samuddhūlanamārgataḥ  
gṛhītahasto guruṇā sānukūlena vai mune  sacchiṣyaḥ sāñjalissvābhyāṃ hastābhyāmprāṅmukho yathā  
tathopaveṣṭitastiṣṭhenmaṃḍape samalaṃkṛte  gurvāsanavare śuddhe cailājinakuśottare  
atha deśika ādāya śaṃkhaṃ sādhāramastrataḥ  viśodhya tasya purataḥ sthāpayetsānukūlataḥ  
sādhāraṃ śaṅkhamapi ca sampūjya kusumādibhiḥ  niḥkṣipeda stravarmabhyāṃ śodhitaṃ tatra sajjalam  
āpūrya pūrvavatpūjya ṣaḍaṃgoktakrameṇa ca  praṇavena punastadvai saptadhaivābhimantrayet  
abhyarcya gandhapuṣpādyairdhūpadīpau pradarśya ca  saṃrakṣāstreṇa taṃ śaṃkhaṃ varmaṇāthāvaguṇṭhayet  
dhenuśaṃkhākhyamudre ca darśayedatha deśikaḥ  punassvapurataśśaṃkhaṃ dakṣiṇe deśa uttame  
pūjyārghyoktavidhānena sundarammaṇḍalaṃ śubham  kuryyātsampūjayettañca sugandhakusumā dibhiḥ  
sādhāraṃ śodhitaṃ śuddhaṃ ghaṭantantupariṣkṛtam  dhūpitaṃ sthāpitaṃ śuddhavāsitodaprapūritam  
pañcatvakpañcapatraiśca mṛttikābhiśca pañcabhiḥ  militaṃ ca sugandhena lepayettammunīśvara  
vastrāmradaladūrvāgranārikelasumaistataḥ  taṃ ghaṭaṃ vastubhiścānyaissaṃkuryātsamalaṃkṛtam  
vinyasetpañcaratnāni ghaṭe tatra munīśvara  hiraṇyañcāpi teṣāṃ vābhāve bhaktyā pravinyaset  
nīlākhyaratnaṃ ca tathā ratne māṇikyahemanī  pravālagomedake ca pañcaratnamidaṃ smṛtam  
nṛmlaskamiti samprocya glūmityante 'tha deśikaḥ  samyagvidhānataḥ prītyā sānukūlaḥ samarcayet  
ādhāraśaktimārabhya yajanoktavidhānataḥ  pañcāvaraṇamārgeṇa devamāvāhya pūjayet  
nivedya pāyasānnañca tāṃbūlādi yathā purā  nāmāṣṭakārcanāntaṃ ca kṛtvā tamabhimantrayet  
praṇavāṣṭottaraśataṃ brahmabhiḥ pañcabhiḥ kramāt  sadyādīśāntamapyastraṃ rakṣitaṃ varmaṇā punaḥ  
avaguṃṭhya pradarśyātha dhūpadīpau ca bhaktitaḥ  dhenuyonyākhyamudre ca samyaktatra pradarśayet  
tataśca deśikastasya darbhairācchādya mastake  maṇḍalastheśadigbhāge caturasraṃ prakalpayet  
taduparyyāsanaṃ ramyaṃ kalpayitvā vidhānataḥ  tatra saṃsthāpayecchiṣyaṃ śiśuṃ sānukūlataḥ  
tataḥ kumbhaṃ samutthāya svastivācanapūrvakam  abhiṣiṃcedguruḥ śiṣyaṃ prādakṣiṇyena mastake  
praṇavaṃ pūrvamuccāryya saptadhā brahmabhi stataḥ  pañcabhiścābhiṣekānte śaṃkhodenābhiveṣṭayet  
cārudīpaṃ pradarśyātha vāsasā parimṛjya ca  nūtanaṃ dorakaupīnaṃ vāsasī paridhāpayet  
kṣālitāṃghrirdvirācamya dhṛtabhasmaguruśśiśum  hastābhyāmavalaṃbyātha hastau maṃḍapamadhyataḥ  
tadaṃgeṣu samālipya tadbhasma vidhinā guruḥ  āsane saṃpraveśyātha kalpite sthāpayetsukham  
pūrvābhimukhamātmīyatattvajñānābhilāṣiṇam  svasanastho gururbrūyādamalātmā bhaveti tam  
guruśca paripūrṇo'smi śiva ityacalasthitiḥ  samādhimācaretsamyaṅmuhūrttaṃ gūḍhamānasaḥ  
paścādunmīlya nayane sānukūlena cetasā  sāṃjaliṃ saṃsthitaṃ śuddhaṃ paśyecchiṣyamanākulaḥ  
svahastambhasitāliptaṃ vinyasya śiśumastake  dakṣaśrutāvupadiśeddhaṃsassohamiti sphuṭam  
tatrādyāhaṃpadasyārthaḥ śaktayātmā sa śivassvayam  sa evāhaṃ śivosmīti svātmānaṃ saṃvibhāvaya  
ya ityaṇorarthatattvamupadiśya tato vadet  avāṃtarāṇāṃ vākyānāmarthatātparyamādarāt  
vākyāni vacmi te brahmansāvadhānamatiśśṛṇu  tāni dhāraya citte hi sa brūyāditi saṃsphuṭam  
iti śrīśivamahāpurāṇe ṣaṣṭhyāṃ kailāsasaṃhitāyāṃ saṃnyāsapaddhatau śiṣyakaraṇavidhirnāmāṣṭādaśo'dhyāyaḥ  
prajñānaṃ brahmavākyārthaḥ pūrvameva prabodhitaḥ  ahaṃpadasyārthabhūtaḥ śaktyātmā parameśvaraḥ  
akāraḥ sarvavarṇāgryaḥ prakāśaḥ paramaḥ śivaḥ  hakāro vyomarūpaḥ syācchaktyātmā saṃprakīrtitaḥ  
śivaśaktyostu saṃyogādānandaḥ satatoditaḥ  brahmeti śivaśaktyostu sarvātmatvamiti sphuṭam  
pūrvamevopadiṣṭaṃ tatsohamasmīti bhāvayet  tattvamityatra taditi saśabdārthaḥ prabodhitaḥ  
anyathā so'hamityatra viparītārthabhāvanā  ahaṃśabdastu puruṣastaditi syānnapuṃsakam  evamanyonyavairudhyādanvayo nabhavettayoḥ  
strīpuṃrūpasya jagataḥ kāraṇaṃ cānyathā bhavet  sa tattvamasi ityevamupadeśārthabhāvanā  
ayamātmeti vākye ca puṃrūpaṃ padayugmakam  īśena rakṣaṇīyatvādīśāvasyamidaṃ jagat  
prajñānātmā yadeveha tadamutreti cintayet  yaḥ sa eveti vidvadbhissiddhāntibhirihocyate  
uparisthitavākye ca yo'mutra sa iha sthitaḥ  iti pūrvavadevārthaḥ puruṣo viduṣāṃ mataḥ  
anyadeva tadviditādatho  aviditādapi  asminvākye phalasyāpi vaiparītyavibhāvanā  
yathāsyāttadvadevātra vakṣyāmi śrūyatāṃ mune  ayathāviditāchabdo pūrvavadviditāditi  
pravṛttissyāttadviditāttathaivāviditātparam  anyadeva hi saṃsiddhyai na bhavediti niścitam  
eṣa ta ātmāṃtaryāmī yo'mṛtaśca śivassvayam  yaścāyampuruṣe śaṃbhuryaścāditye vyavasthitaḥ  
sa cā'sau seti pārthakyaṃ naikaṃ sarvaṃ sa īritaḥ  sopādhidvayamasyārtha upacārāttathocyate  
taṃ śambhunāthaṃ śrutayo vadanti hi hiraṇmayam  hiraṇya bāhava iti sarvāṃgasyo palakṣalam  
anyathā tatpatitvaṃ tu na bhavediti yatnataḥ  ya eṣontariti śaṃbhuśchāndogye śrūyate śivaḥ  
hiraṇyaśmaśruvāṃstadvaddhiraṇyamayakeśavān  nakhamārabhya keśāgrā sarvatrāpi hiraṇmayaḥ  
ahamasmi paraṃ brahma parāparaparātparam  iti vākyasya tātparyaṃ vadāmi śrūyatāmidam  
ahaṃpadasyārthabhūtaḥ śaktyātmā śivaīritaḥ  sa evāsmīti vākyārtha yojanā bhavati dhruvam  
sarvotkṛṣṭaśca sarvātmā parabrahma sa īritaḥ  paraścāthāparaśceti parātparamiti tridhā  
rudro brahmā ca viṣṇuśca proktāḥ śrutyaiva nānyathā  tebhyaśca paramo devaḥ paraśabdena bodhitaḥ  
vedaśāstra gurūṇāṃ ca vākyābhyā savaśācchiśoḥ  pūrṇānandamayaśśaṃbhuḥ prādurbhūto bhaveddhṛdi  
sarvabhūtasthitaśśambhussa evāhaṃ na saṃśayaḥ  tattvajātasya sarvasya prāṇosmyahamahaṃ śivaḥ  
ityuktvā punarapyāha śivastattvatrayasya ca  prāṇosmītyatra pṛthvyādiguṇāntagrahaṇānmune  
ātmatattvāni sarvāṇi gṛhītānīti bhāvaya  punaśca sarvagrahaṇaṃ vidyātattvaśivātmanoḥ  
tattvayoścāsmyahaṃ prāṇāssarvasssarvātmako hyaham  jīvasya cāntaryāmitvājjīvo'haṃ tasya sarvadā  
yadbhūtaṃ yacca bhavyaṃ yadbhavipyatsarvameva ca  manmayatvādahaṃ sarvaḥ sarvo vai rudra ityapi  
śrutirāha mune sā hi sākṣācchivamukhodgatā  sarvātmā paramairebhirguṇairnityasamanvayāt  
svasmātparātmavirahādadvitīyo'hameva hi  sarvaṃ khalvidaṃ brahmeti vākyārthaḥ pūrvvamīritaḥ  
pūrṇo'haṃ bhāvarūpatvānnityamukto'hameva hi  paśavo matprasādena muktā madbhāvamāśritāḥ  
yo'sau sarvātmakaśśambhusso'haṃ sa śivo'smyaham  iti vai sarvavākyārtho vāmadeva śivoditaḥ  
itīśaśrutivākyābhyāmupadiṣṭārthamādarāt  sākṣācchivaikyadaṃ puṃsāṃ śiśogururupādiśet  
ādāya śaṃkhaṃ sādhāramastramantreṇa bhasmanā  śodhya tatpuratassthāpya caturasre samarcite  
omityabhyarcya gandhādyairastraṃ vastropaśobhitam  vāsitaṃ jalamāpūrya sampūjyomiti mantrataḥ  
saptadhaivābhimaṃtryātha praṇavena punaśca tam  yastvantaraṃ kiṃcidasti kurute tyatibhītibhāk  
ityāha śrutisattattvaṃ dṛḍhātmā gatabhīrbhava  ityābhāṣya svayaṃ śiṣyaṃ devaṃ dhyāyansamarcayet  
śiṣyāsanaṃ samprapūjya ṣaḍutthāpanamārgataḥ  śivāsanaṃ ca saṃkalpya śivamūrtiṃ prakalpayet  
pañca brahmāṇi vinyasya śiraḥ pādāvasānakam  muṇḍavatkrakalābhedaiḥ praṇavasya kalā api  
aṣṭatriṃśanmaṃtrarūpā śśiṣyadehe'tha mastake  samāvāhya śivaṃ mudrāḥ sthāpanīyāḥ pradarśayet  
tataścāṅgāni vinyasya sarvajñānītyanukramāt  kalpayedupacārāṃśca ṣoḍaśāsanapūrvakān  
pāyasānnañca naivedyaṃ samarpyo magnijāyayā  gaṇḍūṣācamanārghyādi dhūpadīpādikaṃ kramāt  
nāmāṣṭakena sampūjya brāhmaṇairvedapāragaiḥ  japedbrahmavidāpnoti bhṛgurvai vāruṇistataḥ  
yo devānāmupakramyaḥ yaḥ paraḥ sa maheśvaraḥ  ityaṃtaṃ tasya purataḥ kahlārādivirnitām  
ādāya mālāmutthāya śrīvirūpākṣa nirmite  śāstre paṃcāśike rūpe siddhiskandhaṃ japecchanaiḥ  
khyātiḥ pūrṇohamityaṃtaṃ sānukūlena cetasā  deśikastasya śiṣyasya kaṇṭhadeśe samarpayet  
tilakaṃ vandanenātha sarvāṅgālepanaṃ punaḥ  svasampradāyānuguṇaṃ kārayecca yathāvidhi  
tataśca deśikaḥ prītyā nāmaśrīpādasaṃjñitam  chatrañca pādukāṃ dadyāddūrvākalpavikalpanam  
vyākhyātatvañca karmmādigurvāsanaparigraham  anugṛhya gurustasmai śiṣyāya śivarūpiṇe  
śivohamasmīti sadā samādhistho bhaveti tam  samprocyātha svayaṃ tasmai namaskāraṃ samācaret  
sampradāyānuguṇyena namaskuryustathāpare  śiṣyastadā samutthāya namaskuryādguruntathā  gurorapi guruṃ tasya śiṣyāṃśca svagurorapi  
evaṃ kṛtanamaskāraṃ śiṣyandadyādguruḥ svayam  suśīlaṃ yatavācaṃ taṃ vinayāvanataṃ sthitam  
adyaprabhṛti lokānāmanugrahaparo bhava  parīkṣya vatsaraṃ śiṣyamaṃgīkuru vidhānataḥ  
rāgādidoṣānsaṃtyajya śivadhyānaparo bhava  satsampradāyasaṃsiddhaissaṃgaṃ kuru na cetaraiḥ  
anabhyarcya śivaṃ jātumā bhuṃkṣvāprāṇa saṃkṣayam  gurubhaktiṃ samāsthāya sukhī bhava sukhī bhava  
iti kramādguruvaro dayālurjñānasāgaraḥ  sānukūlena cittena samaṃ śiṣyaṃ samācaret  
tava snehānmayāyaṃ vai vāmadeva munīśvara  yogapaṭṭaprakāraste prokto guhyataro'pi hi  
ityuktvā ṣaṇmukhastasmai kṣaurasnānavidhikramam  vaktumārabhata prītyā yatīnāṃ kṛpayā śubham  
iti śrīśivamahāpurāṇe ṣaṣṭhyāṃ kailāsasaṃhitāyāṃ yogapaṭṭavidhivarṇanaṃnāmaikonaviṃśo'dhyāyaḥ  
subrahmaṇya uvāca  kṣaurasnānavidhiṃ vakṣye vāmadeva mahāmune  yasya sadyo vidhānena śuddhissyādyatinaḥ parā  
yogapaṭṭaprakārasya vidhimprāpya munīśvara  sa śiṣyassyādvratī pūrṇaḥ kṣaurakarmmodyato bhavet  
guruṃ natvā viśeṣeṇa labdhānujñastato guroḥ  śirassaṃkṣālya cācamya savāsāḥ kṣauramācaret  
kṣālayedvasanaṃ paścānmṛdambhobhiḥ kṣurādikam  taddhastau ca mṛdālipya kṣālayeti mṛdaṃ dadet  
sthāpitamprokṣitantoyaiśśivaṃ śivamitīrayan  svanetre pihite caivānāmāṃguṣṭhābhimaṃtrite  
astreṇonmīlya saṃdṛśya kṣurā dikṣau rasādhanam  abhimantrya dvādaśātha prokṣayedastramaṃtrataḥ  
kṣuraṃ gṛhītvā tāreṇa dakṣabhāge nikṛntayet  keśāṃśca kāṃści dagreṣu vaptvā sarvaṃ ca vāpayet  
pṛthivyāṃ parṇamādāya vikṣipenna bhuvaḥ sthale  śmaśrūṇi hastapādasthanakhāni ca nikṛṃtayet  
bilvāśvatthatulasyādisthāne saṃgṛhya mṛtikām  dviṣaṭvāraṃ nimajyāpsu tīraṃ gatvopaviśya ca  
śuddhe deśe tu saṃsthāpya mṛdaṃ tredhā vibhajya ca  evampunastridhā kṛtvā prokṣyāstreṇābhimantrayet  
tatraikāṃ mṛdamādāya dāpayitvānyapāṇinā  karau dvādaśadhā lipya pratyekaṃ kena kṣālayet  
punarekāmpādayośca mukhe cānyāṃ kare kramāt  saṃlipyākṣālya cāmbhobhiḥ punaśca jalamāviśet  
anyāṃ mṛdambhāgayitvā śirasi dvādaśa kramāt  ālipya mṛdamāsyāntanimajya ca punaḥ punaḥ  
tīraṃ gatvā tu gaṃḍūṣānṣoḍaśācamanaṃ dvidhā  prāṇānāyamya ca punaḥ praṇavaṃ dvyaṣṭasaṃkhyayā  
mṛdamanyāṃ punastredhā vibhajya ca tadekayā  kaṭiśaucaṃ pādaśaucaṃ vidhāyācamya ca dvidhā  
praṇavenātha ṣoḍaśa prāṇānāyamya vāgyataḥ  punaranyāṃ svorudeśe tridhā vinyasya comiti  
prokṣyābhimaṃtrayetsapta svapāṇyostalamekadhā  tridhālipyātha sampaśyetsūryyamūrtiṃ ca pāvanīm  
svakakṣayoḥ samālipya vyatyastābhyāmathānyayā  pāṇibhyāñca mṛdā śiṣyassumatirdṛḍhamānasaḥ  
gṛhītvānyāṃ mṛdaṃ śuddhāṃ tathāsau gurubhaktimān  śira ārabhya pādāntaṃ vilipyādityadṛṣṭayā  
samutthāya tato'sau vai daṇḍamādāya bhūtale  svaguruṃ mantradambhaktyā saṃsmarejjñānaniṣṭhayā  
tatassāmbaṃ maheśānaṃ śaṃkaraṃ candraśekharam  saṃsmaredbhaktitaśśiṣya sarveśvaryapatiṃ śivam  
trivārampraṇametprītyā sāṣṭāṃgaṃ ca guru śivam  pañcāṅgenaikavārañca samutthāya ca vandayet  
tīrthaṃ praviśya tanmadhye nimajyonmajya tāmmṛdam  skandhe saṃsthāpya pūrvoktaprakāreṇa vilepayet  
tatrāvaśiṣṭaṃ saṃgṛhya jalamadhye praviśya ca  viloḍya samyak tāṃ tatra sarvāṃgeṣu vilipya ca  
trivāramomiti procya śivapādāmbujaṃ smaran  saṃsārāmbudhisaṃtāraṃ sadā yadvidhito hi saḥ  
abhiṣicyomiti jalaṃ virajābhasmalolitam  aṃgopamārjjanaṃ kṛtvā susnāyādbhasmanā tataḥ  
tripuṃḍraṃ ca vidhāyātha yathoktavidhinā śubham  yathoktāṃgeṣu sarveṣu sāvadhāna tayā mune  
tataśśuddhamanā bhūtvā kuryyānmadhyaṃdinakriyāḥ  maheśvaraṃ namaskṛtya gurūṃstīrthādikāni ca  
sampūjayenmaheśānaṃ bhaktyā paramayā mune  sāmbikaṃ jñānadātāraṃ pātāraṃ tribhavasya vai  
tatosau dṛḍhacetasko yatiḥ svavṛṣasaṃsthitaḥ  bhikṣārthampravrajecchuddho vipravargeṣu sādhuṣu  
tatastatra ca śuddhātmā pañcadhā parikalpitam  bhaikṣyaṃ yathocitaṃ kuryyāddūṣitānnaṃ vivarjjayet  
śaucaṃ snānaṃ tathā bhikṣāṃ nityamekāntasevanam  bhikṣauścatvāri karmmāṇi pañcamaṃ naiva vidyate  
alābuṃ veṇupātraṃ ca dāravammṛṇmayantathā  bhikṣoścattvāri pātrāṇi pañcamannaiva vidyate  
tāmbūlaṃ taijasampātraṃ retassekaṃ sitāṃbaram  divāsvāpo hi naktānnaṃ yatīnāṃ ṣaḍvivarjitāḥ  
sākṣarā viparītāśca rākṣasāsta iti smṛtāḥ  tasmādvai viparītaṃ ca karmma naivācaredyatiḥ  
yatiḥ prayatnataḥ kuryyātkṣaurasnānaṃ ca śuddhaye  saṃsmaranmanasā śuddhaṃ paraṃ brahma sadāśivam  
ityaiva muniśārddūla tava snehānmayākhilaḥ  kṣaurasnānavidhiḥ proktaḥ kimbhūyaḥ śrotumicchasi  
iti śrīśivamahāpurāṇe ṣaṣṭhyāṃ kailāsasaṃhitāyāṃ kṣaurasnānavidhivarṇanaṃ nāma viṃśo'dhyāyaḥ  
vāmadeva uvāca  ye muktā yatayasteṣāṃ dāhakarmma na vidyate  mṛte śarīre khananaṃ taddehasya śrutaṃ mayā  
tatkarmācakṣva suprītyā kārtikeya guro mama  tvattonyo na hi saṃvaktā triṣu lokeṣu vidyate  
pūrṇāhaṃ bhāvamāśritya ye muktā dehapaṃjarāt  ye tūpāsanamārgeṇa dehamuktāḥ paraṃgataḥ  
teṣāṃ gativiśeṣañca bhagavañchaṃkarātmaja  vaktumarhasi suprītyā māṃ vicāryya svaśiṣyataḥ  
sūta uvāca  munivijñaptimākarṇya śaktiputrassurārihā  prāhātyantarahasyaṃ tadbhṛguṇā śrutamīśvarāt  
 subrahmaṇya uvāca  idameva mune guhyaṃ bhṛgave śivayogine  uktaṃ bhagavatā sākṣātsarvajñena pinākinā  
vakṣye tadadya te brahmanna deyaṃ yasya kasyacit  deyaṃ śiṣyāya śāntāya śivabhaktiyutāya vai  
samādhistho yatiḥ kaścicchivabhāvena dehabhuk  asti cetsa mahādhīraḥ paripūrṇaśśivo bhavet  
adhairyyacitto yaḥ kaścitsamādhiṃ na ca viṃdati  tadupāyampravakṣyāmi sāvadhānatayā śṛṇu  
tripadārthaparijñānaṃ vedāntāgamavākyajam  śrutvā gurormukhādyogamabhyasetsa yamādikam  
tatkurvansa yatissamyakchivadhyānaparo bhavet  niyamena mune nityaṃ praṇavāsaktamānasaḥ  
dehadaurbalyavaśato yadyadhairyyadharo yatiḥ  akāmaśca śivaṃ smṛtvā sa jīrṇāṃ svāṃ tanuṃ tyajet  
sadāśivānugrahato naṃdinā preritā mune  ātivāhikarūpiṇyo devatāḥ pañca viśrutāḥ  
ātmahantākṛtiḥ kācijjyottiḥpuṃjavapuṣmatī  ahno'bhimāninī kācicchuklapakṣābhimāninī  
uttarāyaṇarūpā ca paṃcānugrahatatparā  dhūmrā tamasvinī rātriḥ kṛṣṇapakṣābhimāninī  
dakṣiṇāyanarūpeti viśrutāḥ pañca devatāḥ  tāsāṃ vṛttiṃ śṛṇuṣvādya vāmadeva mahāmune  
tāḥ paṃcadevatā jīvānkarmānuṣṭhāna tatparān  gṛhītvā tridivaṃ yāṃti tatpuṇyavaśato mune  
bhuktvā bhogānyathoktāṃśca te tatpuṇyakṣaye punaḥ  mānuṣaṃ lokamāsādya bhajate janmapūrvavat  
tāḥ punaḥ paṃcadhā mārgaṃ vibhajyārabhya bhūtalam  agnyādikramatāṃ gṛhyaṃ sadāśivapadaṃ yatiḥ  
ninīya vandyacaraṇau devadevasya pṛṣṭhataḥ  tiṣṭhaṃtyanugrahākārāḥ karmmaṇyeva prayojitāḥ  
samāgatamabhiprekṣya devadevassadā śivaḥ  viraktaścenmahāmaṃtratātparyamupadiśya ca  
svasāmyaṃ ca vapurdatte gāṇapatyebhiṣicya ca  anugṛhṇāti sarveśaśśaṃkaraḥ sarvanāyakaḥ  
mṛgaṭaṃkatriśūlāgryavaradānavibhūṣitam  trinetraṃ candraśakalaṃ gaṃgollāsijaṭādharam  
adhiṣṭhitavimānāgryaṃ sarvadaṃ sarvakāmadam  iti śākhāviraktaścedrudrakanyāsamāvṛtam  
nṛtyagītamṛdaṃgādivādyaghoṣamanoharam  divyāmbarasragālepa bhūṣaṇairapi bhūṣitam  
divyāmṛtaghaṭaiḥ pūrṇaṃ divyāṃbhaḥparipūritam  sūryakoṭipratīkāśaṃ caṃdrakoṭisuśītalam  
manovegaṃ sarvagaṃ ca vimānamanugṛhya ca  bhuktabhogasya tasyāpi bhogakautūhalakṣaye  
nipātya śaktiṃ tīvratarāṃ prakṛtyā hyati durgamām  kāntāraṃ dagdhukāmāntānmalayānalasuprabhām  
anugṛhya mahāmaṃtratātparyamparameśvaraḥ  pūrṇohaṃ bhāvanārūpaḥ śaṃbhura smīti niścalam  
anugṛhya samādhiśca svadāsyaspandarūpiṇīḥ  ravyādikarmmasāmarthyarūpāḥ siddhīranargalāḥ  
āyuḥ kṣaye padmayoneḥ punarāvṛttivarjitām  muktiṃ ca paramāṃ tasmai prayacchati jagadguruḥ  
etadeva padaṃ tasmātsarvaiśvaryyaṃ samaṣṭimat  muktighaṃṭāpathaṃ ceti vedāṃtānāṃ viniścayaḥ  
mumūrṣostasya mandasya yatessatsampradāyinaḥ  yatayaḥ sānukūlatvāttiṣṭheyuḥ parita stadā  
tatassarve ca te tatra praṇavādīnyanukramāt  upadiśya ca vākyāni tātparyaṃ ca samāhitāḥ  
varṇayeyuḥ sphuṭaṃ prītyā śivaṃ saṃsmārayansadā  nirguṇaṃ paramajyotiḥ praṇamya vilayāvadhi  
eteṣāṃ samamevātra saṃskārakrama ucyate  asaṃskṛtaśarīrāṇāṃ daurgatyaṃ naiva jāyate  
saṃnyasya sarvakarmmāṇi śivāśrayaparā yataḥ  dehaṃ dūṣayatasteṣāṃ rājño rāṣṭraṃ ca naśyati  
tadgrāmavāsinaste'pi bhaveyurbhṛśaduḥkhinaḥ  taddoṣaparihārāya vidhānaṃ caivamucyate  
sa tu nama hariṇyāya cetyārabhya vinamradhīḥ  nama āmīvatkebhyāntaṃ tatkāle prajapenmanum  
oṃmityante japandevayajanampūrayettataḥ  tataśśāntirbhavettasya doṣasya hi munīśvara  
putrādayo yathā nyāyaṃ kuryyussaṃskāramuttamam  vacmi tatkṛpayā vipra sāvadhānatayā śṛṇu  
abhyarcya snāpya śuddhodairabhyarcya kusumādibhiḥ  śrīrudracamakābhyāṃ ca rudrasūktena ca kramāt  
śaṃkhaṃ ca purataḥ sthāpya tajjalenābhiṣicya ca  puṣpaṃ nidhāya śirasi praṇavena pramārjayet  
kaupīnādīni saṃtyajya punaranyāni dhārayet  bhasmanoddhūlayettasya sarvāṃgaṃ vidhinā tataḥ  
tripuṇḍraṃ ca vidhānena tilakaṃ candanena ca  viracya puṣpairmālābhiralaṃkuryyātkalevaram  
uraḥ kaṇḍaśirobāhuprakoṣṭhaśrutiṣu kramāt  rudrākṣamālābharaṇairalaṃkuryyācca maṃtrataḥ  
sudhūpitaṃ samutthāpya śikyopari nidhāya ca  paṃcabrahmamaye ramye rathe saṃsthāpayettanum  
oṃmādyaiḥ paṃcabhirbrahmamaṃtraissadyādibhiḥ krmāt  sugaṃdhakusumairmālyairalaṃkuryyādrathaṃ ca tam  
nṛtyavādyairbrāhmaṇānāṃ vedaghoṣaiśca sarvataḥ  grāmampradakṣiṇīkṛtya gacche tpretaṃ tamudvahan  
tataste yatinaḥ sarve tathā prācyāmathāpi vā  udīcyampuṇyadeśe tu puṇyavṛkṣasamīpataḥ  
khanitvā devayajanaṃ daṇḍamātrapramāṇataḥ  praṇavavyāhṛtibhyāṃ ca prokṣya cāstīryya ca kramāt  
śamīpatraśca kusumairuttarāgraṃ tadūrdhvataḥ  āstīrya darbhāṃstatpīṭhaṃ cailājinakuśottaram  
praṇavena brahmabhiśca pañcagavyena tāṃ tanum  prokṣyābhiṣicya raudreṇa sūktena praṇavena ca  
śaṃkhatoyenābhiṣicya mūrdhni puṣpaṃ viniḥkṣipet  tadgatasyānukūlo'sau śivasmaraṇatatparaḥ  
oṃmityatha samuddhṛtya svastivācanapūrvakam  garte yogāsane sthāpya prāṅmukhaṃ syādyathā tathā  
gaṃdhapuṣpairalaṃkṛtvā dhūpaguggulunā tataḥ  viṣṇo havyamiti procya rakṣasveti vadandadet  
daṇḍaṃ dakṣiṇahaste tu vāme dadyātkamaṇḍalum  prajāpate na tvadetānyanyo maṃtreṇa sodakam  
brahmajajñānamprathamamitimaṃtreṇa mastake  spṛśañjaptvā rudrasūktaṃ bhuvormadhye spṛśañjapet  
māno mahāntamityādicaturbhirmastakantataḥ  nālikereṇa nirbhidyādavaṭaṃ pūrayettataḥ  
paṃcabhirbrahmabhisspṛṣṭvā japetsthalamananyadhīḥ  yo devānāmupakramya yaḥ paraḥ sa maheśvaraḥ  
iti japtvā mahādevaṃ sāṃbaṃ saṃsārabheṣajam  sarvajñamaparādhīnaṃ sarvānugrahakārakam  
ekāratnisamutsedhamaratnidvayavistṛtam  mṛdā pīṭhaṃ prakalpyātha gopaye nopalepayet  
caturasraṃ ca tanmadhye gaṃdhākṣatasamanviteḥ  sugaṃdhakusumairbilvaistulasyā ca samarcayet  
praṇavena tato dayāddhūpadīpau payohaviḥ  dattvā pradakṣiṇīkṛtya namaskuryyācca paṃcadhā  
praṇavaṃ dvādaśāvṛttvā saṃjapya praṇamettataḥ  digvidikkramato dadyādbrahmādyampraṇavena ca  
evaṃ daśāhaparyyaṃtaṃ vidhiste samudāhṛtaḥ  yatīnāṃ munivaryyāthaikādaśāhavidhiṃ śṛṇu  
iti śrīśivamahāpurāṇe ṣaṣṭhyāṃ kailāsasaṃhitāyāṃ yatīnānmaraṇānantaradaśāhaparyyaṃtakṛtyavarṇanannāmaikaviṃśo'dhyāyaḥ  
 subrahmaṇya uvāca  ekādaśehni samprāpte yo vidhissamudāhṛtaḥ  taṃ vakṣye muniśārdūla yatīnāṃ snehatastava  
sammārjya vedīmālipya kṛtvā puṇyāhavācanam  prokṣya paścimamārabhya pūrvāntampañca ca kramāt  
maṇḍalānyuttarāśāsyaḥ kuryātsvayamavasthitaḥ  prādeśamātraṃ saṃkalpya caturasraṃ ca madhyataḥ  
bindutrikoṇaṣaṭkoṇavṛttākārāṇi ca kramāt  śaṃkhaṃ ca puratasthāpya pūjoktakramamārgataḥ  
prāṇānāyamya saṃkalpya pūjayitvā sureśvarī  devatāḥ pañca pūrvoktā ativāhikarūpiṇīḥ  
saṃtyajyottarato darbhān yaśca saṃspṛśate tataḥ  paścimādi samārabhya ṣaḍutthāsanamārgataḥ  
maṇḍalāni ca teṣvantaḥ puṣpāṇyādhāya pīṭhavat  oṃ hrī mityuktvāgnirūpāntāmativāhikadevatām  
āvāhayāmi nama ityantaṃ sarvatra bhāvayet  darśayetsthāpanādyāstu mudrāḥ pratyekamādarāt  
hrāṃhrīmityādinā kuryyādāsāmaṃgāni ca kramāt  pāśāṃkuśābhayābhīṣṭapāṇicandropalaprabhāḥ  
raktāṃgulīyakacchāyarañjitākhiladiṅmukhā  raktāmbaradharāḥ kārapadapaṃkajaśobhitāḥ  
trinetrollāsivadanapūrṇacandramanoharāḥ  māṇikya mukuṭodbhāsicandralekhāvataṃsitāḥ  
kuṇḍalāmṛṣṭagaṇḍāśca pīnonnatapayodharāḥ  hārakeyūrakaṭakakāṃcīdāmamanoharāḥ  
tanumadhyāḥ pṛthuśroṇyo raktadivyāmbarāvṛtāḥ  māṇikyamayamaṃjīrasiṃjatpadasaroruhāḥ  pādāṃgulīyakaśroṇīrmaṃjulātimanoharāḥ  
anugraheṇa mūrtena śivavatkiṃ nu sādhyate  tasmācchaktyātmamūrtena sarvaṃ sādhyaṃ maheśavat  
sarvānugrahakartraiva svīkṛtāḥ paṃcamūrtaya  sarvakāryyakarā divyāḥ parānugrahatatparāḥ  
evaṃ dhyātvā tu tāḥ sarvā anugrahaparāśśivāḥ  pādayoḥ pādyametāsāṃ dadyācchaṃkhodabindubhiḥ  
hasteṣvācamanīyaṃ ca mauliṣvarghyaṃ pradāpayet  śaṃkhoda bindubhistāsāṃ snānakarma ca bhāvayet  
raktāmbarāṇi divyāni sottarīyāṇi dāpayet  mukuṭādīnyanarghyāṇi dadyādābharaṇāni ca  
suvāsitaṃ ca śrīkhaṇḍamakṣatāṃścātiśobhanān  surabhīṇi manojñāni kusumāni ca dāpayet  
dhūpaṃ ca paramāmodaṃ sājyavarti ca dīpakam  sarvaṃ samarpayāmīti praṇavaṃ hrīmupakramāt  
namo'ntaṃcatatodadyātpāyastamadhunāplutam  sājyaśarkarayāpūpakadalīguḍapūritam  
pratyekaṃ kadalīpatre bharitaṃ ca suvāsitam  bhūrbhuvassvariti procya prokṣṇādīni kārayeta  
oṃ hrīmiti samuccāryya naivedyaṃ vahnijāyayā  pānīyaṃ nama ityuktvā parampremṇā samarpayet  
tata udvāsayetprītyā pūrvato munisattama  sthalaṃ viśodhya gaṃḍūṣācamanārghyāṇi dāpayet  
tāṃbūlaṃ dhūpa dīpau ca pradakṣiṇanamaskṛtī  vidhāya prārthayedetāśśirasyaṃjalimādadhat  
śrīmātarassuprasannā yatiṃ śivapadaiṣiṇam  rakṣaṇīya mprabruvantu parameśapadābjayoḥ  
iti saṃprārthya tāssarvā visṛjya ca yathāgatam  tāsāmprasādamuddhṛtya kanyakābhyaḥ pradāpayeta  
gobhyo vā jalamadhye vā nikṣipennānyathā kvacit  atraiva pārvaṇaṃ kuryyānnaikoddiṣṭaṃ yateḥ kvacit  
atrāyaṃ pārvaṇaśrāddhe niyamaḥ procyate mayā  taṃ śṛṇuṣva muniśreṣṭha yena śreyo bhavettataḥ  
kartā snātvā dhṛtaprāṇa upavītī samāhitaḥ  sapavitrakarastvasyāṃ puṇyatithyāmiti bruvan  
kariṣye pārvaṇaṃ śrāddhamiti saṃkalpya cottare  dadyāddarbhānuttamāṃśca hyāsanārthaṃ jalaṃ spṛśet  
tatropaveśayedbhaktyā sābhyaṃgaṃ kṛtamajjanān  āhūya caturo viprāñchivabhaktāndṛḍhavratān  
viśvedevārthaṃ bhavatā prasādaḥ kriyatāmiti  ātmane bhavatā paścādantarātmana ityapi  
paramātmana ityevaṃ procya prārthyaṃ ca tānyatiḥ  śraddhayā caraṇanteṣāṃ kuryyādyāthārthyamādarāt  
pādau prakṣālya teṣāntu prāṅmukhānupaveśya ca  gandhādibhiralaṃkṛtya bhojayecca śivā grataḥ  
gomayenopalipyātra darbhānprāgagrakalpitān  āstīryya saṃyataprāṇaḥ piṇḍānāṃ ca pradānakam  
kariṣya iti saṃkalpya maṇḍalatrayamarcya ca  ātmānamantarātmānaṃ paramātmanamapyataḥ  
caturthyantaṃ vadanpaścādimaṃ piṇḍamitīrayan  dadāmīti ca samprocya dadyātpiṇḍānsvabhaktitaḥ  
kuśodakaṃ tato dadyādyathāvidhividhānataḥ  tata utthāpya vai kuryyātpradakṣiṇanamaskṛtī  
tato dattvā brāhmaṇebhyo dakṣiṇāṃ ca yathāvidhi  nārāyaṇabaliṃ kuryyāttasminneva sthale dine  
rakṣārthameva sarvatra viṣṇoḥ pūjāvidhiḥ smṛtaḥ  kuryyādviṣṇormahāpūjāṃ pāyasānnaṃ nivedayet  
dvādaśātha samāhūya brāhmaṇānvedapāragān  keśavādibhirabhyarcya gandhapuṣpākṣatādibhiḥ  
upānacchatravastrādi dattvā tebhyo yathāvidhi  santoṣayenmahābhaktyā vividhairvaca naiśśubhaiḥ  
āstīryya darbhānpūrvāgrānbhūssvāhā ca bhuvassuvaḥ  praṇavādi procya bhūmau pāyasānnaṃ baliṃ haret  
ekādaśāha suvidhirmayā prokto munīśvara  dvādaśāhavidhiṃ vakṣye śṛṇuṣvādarato dvija  
iti śrīśivamahāpurāṇe ṣaṣṭhyāṃ kailāsasaṃhitāyāṃ yatīnāmekādaśāhakṛtyavarṇanannāma dvāviṃśo'dhyāyaḥ  
subrahmaṇya uvāca  dvādaśāhe samutthāya prātaḥ snātvā kṛtāhnikaḥ  śivabhaktānyatīnvāpi brāhmaṇānvā śivapriyān  
vimantrya tānsamāhūya madhyāhna cāplutāñchucīn  vidhivadbhojayedbhaktyā svādvannairvividhaiśśubhaiḥ  
sannidhau parameśasya paṃcāvaraṇamārgataḥ  pūjayettasya saṃsthāpya prāṇānāyamya vāgyataḥ  
mahāsaṃkalpamārgeṇa saṃkalpyāsmadguroriha  pūjāṃ kariṣya ityuktvā tato darbhānuspapṛśet  
pādau prakṣālya cācamya svayaṃ kartā ca vāgyataḥ  sthāpayedāsane tānvai prāṅmukhānbhasmabhūṣitān  
sadāśivādikramato dhyāyedaṣṭau ca tatra tān  parayā sambhāvanayetarānapi mune dvijān  parameṣṭhiguruṃ dhyāyetsāṃbabuddhyā svanāmataḥ  guruśca paramantasmātparāparaguruṃ tataḥ  
idamāsanamityuktvā cāsanāni prakalpayet  praṇavādidvitīyāṃte svasya nāma samuccaran  
āvāhayāmi nama ityāvāhyārghodakena tu  pādyamācamanaṃ cārghyaṃ vastragandhākṣatānapi  
dattvā puṣpairalaṃkṛtya praṇavādyaṣṭanāmabhiḥ  sacaturthauṃnamo'ntaiśca sugandhakusumaistataḥ  
dhūpadīpau hi dattvā ca sakalārādhanaṃ kṛtam  sampūrṇamastviti procya namaskuryātsamutthitaḥ  
pātrāṇi kadalīpatrāṇyāstīryādbhiviśodhya ca  śuddhānnapāyasāpūpasūpavyañjanapūrvakam  
dattvā padārthānkadalīnālikeraguḍānvitān  pātrāsanāni ca pṛthagdadyātsamprocya ca kramāt  
pariṣicya ca samprokṣya viṣṇorhavyamiti bruvan  rakṣasveti karasparśaṃ kārayitvā samutthitaḥ  
āpośanaṃ samarpyātha prārthayettānidamprati  sadāśivādayaḥ prītā varadāśca bhavantu me  
ye devā iti ca tato japtvedaṃ sākṣataṃ tyajet  namaskṛtya samutthāya sarvatrāmṛtamastviti  
uktvā prasādya ca japangaṇānāṃtvetyupa kramāt  vedādīn rudracamakau rudrasūktaṃ ca paṃca ca  
brahmāṇi bhojanānte tu yāvanmantrāṃśca sākṣatān  dattvottarāpośanaṃ ca hastāṃghrimukhaśodhanam  
kṛtvā cāntānsvāsaneṣu sthāpayitvā yathāsukham  śuddhodakampradāyātha karppūrādi yathoditam  
mukhavāsaṃ dakṣiṇāṃ ca pādukāsanapatrakam  vyajanaṃ phalakāndaṇḍaṃ vaiṇavaṃ ca pradāya tān  
pradakṣiṇanamaskāraissaṃtoṣyāśiṣamā vaheta  punaḥ praṇamya samprārthya gurubhaktimacaṃcalām  
sadāśivādayaḥ prītā gacchantu ca yathāsukham  ityudvāsya dvāradeśāvadhi samyaganuvrajan  
niruddhastaḥ parāvṛtya dvāsthairvipraiśca bandhubhiḥ  dīnānāthaiśca sahito bhuktvā tiṣṭhedyathāsukham  
vikṛtaṃ na bhavetkvāpi satyaṃ satyaṃ punaḥ punaḥ  pratyabdameva kurvāṇo gurvārādhanamuttamam  iha bhuktvā mahābhogāñchivalokamavāpnuyāt  
 sūta uvāca  evaṃ kṛtānugrahamātmaśiṣyaṃ śrīvāmadevaṃ munivaryyamuktvā  prasannadhīrjñānivaro mahātmā kṛtvā parānugrahamāśu devaḥ  
yannaimiṣāraṇyamunīśvarāṇāṃ proktaṃ purā vyāsamunīśvareṇa  tasmādasāvādigururbhavāṃstu dvitīya āryyo bhuvane prasiddhaḥ  
śrutvā munīndro bhavato mukhājjātsanatkumāraḥ śivabhaktipūrṇaḥ  vyāsāya vaktā sa ca śaivavaryyaśśukāya vaktā bhavitā ca pūrṇaḥ  
pratyekaṃ muniśārdūlaṃ śiṣyavargacatuṣṭayam  vedādhyayanasaṃvṛttaṃ dharmasthāpanapūrvakam  
vaiśampāyana eva syātpailo jaiminireva ca  sumantuśceti catvāro vyāsaśiṣyā mahaujasaḥ  
agastyaśca pulastyaśca pulahaḥ kratureva ca  tava śiṣyā mahātmāno vāmadeva mahāmune  
sanakaśca sanandaśca sanātanamunistataḥ  sanatsujāta ityete yogivaryāḥ śivapriyāḥ  
sanatkumāraśiṣyāste sarvavedārthavittamāḥ  guruśca paramaścaiva parātparagurustataḥ  parameṣṭhiguruścaite pūjyāssyuśśukayoginaḥ  
idaṃ praṇavavijñānaṃ sthitaṃ vargacatuṣṭaye  sarvotkṛṣṭanidānaṃ ca kāśyāṃ sanmuktikāraṇam  
etanmaṇḍalamadbhutaṃ paraśivādhiṣṭhāna rūpaṃ sadāvedāntārthavicārapūrṇamatibhiḥ pūjyaṃ yatīndraiḥ param  vedādipravibhāgakalpitamahākāśādināpyāvṛtantvatsaṃtoṣakaraṃ tathāstu jagatāṃ śreyaskaraṃ śrīpradam  
idaṃ rahasyamparamaṃ śivoditaṃ vedāntasiddhātaviniścitamparam  mattaśśrutaṃ yadbhavatā tato mune bhavanmatamprājñatamā vadaṃti  
tasmādanenaiva pathā gataśśivaṃ śivohamasmīti śivo bhavedyatiḥ  pitāmahādipravibhāgamuktaye nadyo yathāsindhumimāḥ prayānti  
śrīsūta uvāca  evammunīśvarāyaitadupadiśya sureśvaraḥ  saṃsmṛtya caraṇāmbhoje pitro ssarvvasurārcite  
kailāsaśikharamprāpa kumāraśśikharāvṛtam  rājitamparamāścaryyadivyajñānaprado guruḥ  
vāmadevo'pi sacchiṣyaissaṃvṛtaśśikhivāhanam  sampraṇamya jagāmāśu kailāsamparamādbhutam  
gatvā kailāsaśikharamprāpyeśanikaṭammuniḥ  dadarśa mokṣadammāyānāśañcaraṇamīśayoḥ  
bhaktyā cārpitasarvāṃgo vismṛtya svakalevaram  papāta sannidhau bhūyo bhūyo natvā samu tthitaḥ  
tato bahuvidhaiḥ stotrairvedāgamarasotkaṭaiḥ  tuṣṭāva parameśānaṃ sāṃbikaṃ sasutaṃ muniḥ  
nidhāya caraṇatmbhojandeva devyossvamūrddhani  pūrṇānugrahamāsādya tatraiva nyavasatsukham  
bhavanto'pi viditvaivampraṇavārthammaheśvaram  vedaguhyaṃ ca sarvasvantāra kambrahma muktidam  
atraiva sukhamāsīnāḥ śrīviśveśvarapādayoḥ  sāyujyarūpāmatulāmbhajadhvammuktimuttamām  
ahaṃ gurupadāmbhojasevāyai bādarāśramam  gamiṣye bhavatāmbhūyassatsambhāṣaṇamastu me  
iti śrīśivamahāpurāṇe ṣaṣṭhyāṃ kailāsasaṃhitāyāṃ dvādaśāhakṛtyavarṇanapūrvvakavyāsādiśiṣyavargakathanannāma trayoviṃśo'dhyāyaḥ  
vyāsa uvāca  namaśśivāya somāya sagaṇāya sasūnave  pradhānapuruṣeśāya sargasthityaṃtahetave  
śaktirapratimā yasya hyaiśvaryaṃ cāpi sarvagam  svāmitvaṃ ca vibhutvaṃ ca svabhāvaṃ saṃpracakṣate  
tamajaṃ viśvakarmāṇaṃ śāśvataṃ śivamavyayam  mahādevaṃ mahātmānaṃ vrajāmi śaraṇaṃ śivam  
dharmakṣetre mahātīrthe gaṃgākāliṃdisaṃgame  prayāge naimiṣāraṇye brahmalokasya vartmani  
munayaśśaṃsitātmānaḥ satyavrataparāyaṇāḥ  mahaujaso mahābhāgā mahāsatraṃ vitenire  
tatra satraṃ samākarṇya teṣāmakliṣṭakarmaṇām  sākṣātsatyavatīsūnorvedavyāsasya dhīmataḥ  
śiṣyo mahātmā medhāvī triṣu lokeṣu viśrutaḥ  pañcāvayavayuktasya vākyasya guṇadoṣavit  
uttarottaravaktā ca bruvato 'pi bṛhaspateḥ  madhuraḥ śravaṇānāṃ ca manojñapadaparvaṇām  
kathānāṃ nipuṇo vaktā kālavinnayavitkaviḥ  ājagāma sa taṃ deśaṃ sūtaḥ paurāṇikottamaḥ  
taṃ dṛṣṭvā sūtamāyāṃtaṃ munayo hṛṣṭamānasāḥ  tasmai sāma ca pūjāṃ ca yathāvatpratyapādayan  
pratigṛhya satāṃ pūjāṃ munibhiḥ pratipāditām  uddiṣṭamānasaṃ bheje niyukto yuktamātmanaḥ  
tatastatsaṃgamādeva munīnāṃ bhāvitātmanām  sotkaṃṭhamabhavaccitaṃ śrotuṃ paurāṇikīṃ kathām  
tadā tamanukūlābhirvāgbhiḥ pūjya  maharṣayaḥ  atīvābhimukhaṃ kṛtvā vacanaṃ cedamabruvan  
ṛṣaya ūcuḥ  romaharṣaṇa sarvajña bhavānno bhāgyagauravāt  saṃprāptodya mahābhāga śaivarāja mahāmate  
purāṇavidyāmakhilāṃ vyāsātpratyakṣamīyivān  tasmādāścaryabhūtānāṃ kathānāṃ tvaṃ hi bhājanam  
ratnānāmurusārāṇāṃ ratnākara ivārṇavaḥ  yacca bhūtaṃ yacca bhavyaṃ yaccānyadvastu vartate  
na tavāviditaṃ kiñcittriṣu lokeṣu vidyate  tvamadṛṣṭavaśādasmaddarśanārthamihāgataḥ  
akurvankimapi śreyo na vṛthā gantumarhasi  tasmācchrāvyataraṃ puṇyaṃ satkathājñānasaṃhitam  
vedāṃtasārasarvasvaṃ purāṇaṃ śrāvayāśu naḥ  evamabhyarthitassūto munibhirvedavādibhiḥ  
ślakṣṇāṃ ca nyāyasaṃyuktāṃ pratyuvāca śubhāṃ giram  sūta uvāca  pūjito 'nugṛhītaśca bhavadbhiriti coditaḥ  
kasmātsamyaṅna vibrūyāṃ purāṇamṛṣipūjitam  abhivaṃdya mahādevaṃ devīṃ skaṃdaṃ vināyakam  
naṃdinaṃ ca tathā vyāsaṃ sākṣātsatyavatīsutam  vakṣyāmi paramaṃ puṇyaṃ purāṇaṃ vedasaṃmitam  
śivajñānārṇavaṃ sākṣādbhaktimuktiphalapradam  śabdārthanyāyasaṃyuktai rāgamārthairvibhūṣitam  
śvetakalpaprasaṃgena vāyunā kathitaṃ purā  vidyāsthānāni sarvāṇi purāṇānukramaṃ tathā  
tatpurāṇasya cotpattiṃ bruvato me nibodhata  aṃgāni vedāścatvāro mīmāṃsānyāyavistaraḥ  
purāṇaṃ dharmaśāstraṃ ca vidyāścetāścaturdaśa  āyurvedo dhanurvedo gāṃdharvaścetyanukramāt  
arthaśāstraṃ paraṃ tasmādvidyā hyaṣṭādaśa smṛtāḥ  aṣṭādaśānāṃ vidyānāmetāsāṃ bhinnavartmanām  
ādikartā kavissākṣācchūlapāṇiriti śrutiḥ  sa hi sarvajagannāthaḥ sisṛkṣurakhilaṃ jagat  
brahmāṇaṃ vidadhe sākṣātputramagre sanātanam  tasmai prathamaputrāya brahmaṇe viśvayonaye  
vidyāścemā dadau pūrvaṃ viśvasṛṣṭyarthamīśvaraḥ  pālanāya hariṃ devaṃ rakṣāśaktiṃ dadau tataḥ  
madhyamaṃ tanayaṃ viṣṇuṃ pātāraṃ brahmaṇo 'pi hi  labdhavidyena vidhinā prajāsṛṣṭiṃ vitanvatā  
prathamaṃ sarvaśāstrāṇāṃ purāṇaṃ brahmaṇā smṛtam  anaṃtaraṃ tu vaktrebhyo vedāstasya vinirgatāḥ  
pravṛttissarvaśāstrāṇāṃ tanmukhādabhavattataḥ  yadāsya vistaraṃ śaktā nādhigaṃtuṃ prajā bhuvi  
tadā vidyāsamāsārthaṃ viśveśvaraniyogataḥ  dvāparāṃteṣu viśvātmā viṣṇurviśvaṃbharaḥ prabhuḥ  
vyāsanāmnā caratyasminnavatīrya mahītale  evaṃ vyastāśca vedāśca dvāparedvāpare dvijāḥ  
nirmitāni purāṇāni anyāni ca tataḥ param  sa punardvāpare cāsminkṛṣṇadvaipāyanākhyayā  
araṇyāmiva havyāśī satyavatyāmajāyata  saṃkṣipya sa punarvedāṃścaturdhā kṛtavānmuniḥ  
vyastavedatayā loke vedavyāsa iti śrutaḥ  purāṇānāñca saṃkṣiptaṃ caturlakṣapramāṇataḥ  
adyāpi devaloke tacchatakoṭipravistaram  yo vidyāccaturo vedān sāṃgopaṇiṣadāndvijaḥ  
na cetpurāṇaṃ saṃvidyānnaiva sa syādvicakṣaṇaḥ  itihāsapurāṇābhyāṃ vedaṃ samupabṛṃhayet  
bibhetyalpaśrutādvedo māmayaṃ pratariṣyati  sargaśca pratisargaśca vaṃśo manvaṃtarāṇi ca  
vaṃśānucaritaṃ caiva purāṇaṃ pañcalakṣaṇam  daśadhā cāṣṭadhā caitatpurāṇamupadiśyate  
bṛhatsūkṣmaprabhedena munibhistattvavittamaiḥ  brāhmaṃ pādmaṃ vaiṣṇavaṃ ca śaivaṃ bhāgavataṃ tathā  
bhaviṣyaṃ nāradīyaṃ ca mārkaṃḍeyamataḥ param  āgneyaṃ brahmavaivartaṃ laiṃgaṃ vārāhameva ca  
skāndaṃ ca vāmanaṃ caiva kaurmyaṃ mātsyaṃ ca gāruḍam  brahmāṃḍaṃ ceti puṇyo 'yaṃ purāṇānāmanukramaḥ  
tatra śaivaṃ turīyaṃ yacchārvaṃ sarvārthasādhakam  graṃtho lakṣapramāṇaṃ tadvyastaṃ dvādaśasaṃhitam  
nirmitaṃ tacchivenaiva tatra dharmaḥ pratiṣṭhitaḥ  taduktenaiva dharmeṇa śaivāstraivarṇikā narāḥ  
tasmādvimukutimanvicchañcchivameva samāśrayet  tamāśrityaiva devānāmapi muktirna cānyathā  
yadidaṃ śaivamākhyātaṃ purāṇaṃ vedasaṃmitam  tasya bhedānsamāsena bruvato me nibodhata  
vidyeśvaraṃ tathā raudraṃ vaināyakamanuttamam  aumaṃ mātṛpurāṇaṃ ca rudraikādaśakaṃ tathā  
kailāsaṃ śatarudraṃ ca śatarudrākhyameva ca  sahasrakoṭirudrākhyaṃ vāyavīyaṃ tataḥparam  
dharmasaṃjñaṃ purāṇaṃ cetyevaṃ dvādaśa saṃhitāḥ  vidyeśaṃ daśasāhasramuditaṃ graṃthasaṃkhyayā  
raudraṃ vaināyakaṃ caumaṃ mātṛkākhyaṃ tataḥ param  pratyekamaṣṭasāhasraṃ trayodaśasahasrakam  
raudrakādaśakākhyaṃ yatkailāsaṃ ṣaṭsahasrakam  śatarudraṃ trisāhasraṃ koṭirudraṃ tataḥ param  
sahasrairnavabhiryuktaṃ sarvārthajñānasaṃyutam  sahasrakoṭirudrākhyamekādaśasahasrakam  
catussahasrasaṃkhyeyaṃ vāyavīyamanuttamam  dharmasaṃjñaṃ purāṇaṃ yattaddvādaśasahasrakam  
tadevaṃ lakṣamuddiṣṭaṃ śaivaṃ śākhāvibhedataḥ  purāṇaṃ vedasāraṃ tadbhuktimuktiphalapradam  
vyāsena tattu saṃkṣiptaṃ caturviṃśatsahasrakam  śaivantatra purāṇaṃ vai caturthaṃ saptasaṃhitam  
vidyeśvarākhyā tatrādyā dvitīyā rudrasaṃhitā  tṛtīyā śatarudrākhyā koṭirudrā caturthikā  
pañcamī kathitā comā ṣaṣṭhī kailāsasaṃhitā  saptamī vāyavīyākhyā saptaivaṃ saṃhitā iha  
vidyeśvaraṃ dvisāhasraṃ raudraṃ pañcaśatāyutam  triṃśattathā dvisāhasraṃ sārdhaikaśatamīritam  
śatarudrantathā koṭirudraṃ vyomayugādhikam  dvisāhasraṃ ca dviśataṃ tathomaṃ bhūsahasrakam  
catvāriṃśatsāṣṭaśataṃ kailāsaṃ bhūsahasrakam  catvāriṃśacca dviśataṃ vāyavīyamataḥ param  
catussāhasrasaṃkhyākamevaṃ saṃkhyāvibhedataḥ  śrutamparamapuṇyantu purāṇaṃ śivasaṃjñakam  
catuḥsāhasrakaṃ yattu vāyavīyamudīritam  tadidaṃ vartayiṣyāmi bhāgadvayasamanvitam  
nāvedaviduṣe vācyamidaṃ śāstramanuttamam  na caivāśraddhadhānāya nāpurāṇavide tathā  
parīkṣitāya śiṣyāya dhārmikāyānasūyave  pradeyaṃ śivabhaktāya śivadharmānusāriṇe  
purāṇasaṃhitā yasya prasādānmayi vartate  namo bhagavate tasmai vyāsāyāmitatejase  
sūta uvāca  purā kālena mahatā kalpetīte punaḥpunaḥ  asminnupasthite kalpe pravṛtte sṛṣṭhikarmaṇi  
pratiṣṭhitāyāṃ vārtāyāṃ prabuddhāsu prajāsu ca  munīnāṃ ṣaṭkulīyānāṃ bruvatāmitaretaram  
idaṃ paramidaṃ neti vivādassumahānabhūt  parasya durnirūpatvānna jātastatra niścayaḥ  
te 'bhijagmurvidhātāraṃ draṣṭuṃ brahmāṇamavyayam  yatrāste bhagavān brahmā stūyamānassurāsuraiḥ  
meruśṛṃge śubhe ramye devadānavasaṃkule  siddhacāraṇasaṃvāde yakṣagaṃdharvasevite  
vihaṃgasaṃghasaṃghuṣṭe maṇividrumabhūṣite  nikuṃjakaṃdaradarīgṛhānirjharaśobhite  
tatra brahmavanaṃ nāma nānāmṛgasamākulam  daśayojanavistīrṇaṃ śatayojanamāyatam  
surasāmalapānīyapūrṇaramyasarovaram  mattabhramarasaṃchannaramyapuṣpitapādapam  
taruṇādityasaṃkāśaṃ tatra cāru mahatpuram  durdharṣabaladṛptānāṃ daityadānavarakṣasām  
taptajāṃbūnadamayaṃ prāṃśuprākāratoraṇam  nirvyūhavalabhīkūṭapratolīśatamaṃḍitam  
mahārhamaṇicitrābhirlelihānamivāṃbaram  mahābhavanakoṭībhiranekābhiralaṃkṛtam  
tasminnivasati brahmā sabhyaiḥ sārdhaṃ prajāpatiḥ  tatra gatvā mahātmānaṃ sākṣāllokapitāmaham  
daddaśurmunayo devā devarṣigaṇasevitam  śuddhacāmīkaraprakhyaṃ sarvābharaṇabhūṣitam  
prasannavadanaṃ saumyaṃ padmapatrāyatekṣaṇam  divyakāṃtisamāyuktaṃ divyagaṃdhānulepanam  
divyaśuklāṃbaradharaṃ divyamālāvibhūṣitam  surāsurendrayogīṃdravaṃdyamānapadāṃbujam  
sarvalakṣaṇayuktāṃgyā labdhacāmarahastayā  bhrājamānaṃ sarasvatyā prabhayeva divākaram  
taṃ dṛṣṭvā munayassarve prasannavadanekṣaṇāḥ  śirasyaṃjalimādhāya tuṣṭuvussurapuṃgavam  
munaya ūcuḥ  namastrimūrtaye tubhyaṃ sargasthityaṃtahetave  puruṣāya purāṇāya brahmaṇe paramātmane  
namaḥ pradhānadehāya pradhānakṣobhakāriṇe  trayoviṃśatibhedena vikṛtāyāvikāriṇe  
namo brahmāṇḍadehāya brahmāṃḍodaravartine  tatra saṃsiddhakāryāya saṃsiddhakaraṇāya ca  
namostu sarvalokāya sarvalokavidhāyine  sarvātmadehasaṃyoga viyogavidhihetave  
tvayaiva nikhilaṃ sṛṣṭaṃ saṃhṛtaṃ pālitaṃ jagat  tathāpi māyayā nātha na vidmastvāṃ pitāmaha  
sūta uvāca  evaṃ brahmā mahābhāgairmaharṣibhirabhiṣṭutaḥ  prāha gaṃbhīrayā vācā munīn prahlādayanniva  
brahmovāca  ṛṣayo he mahābhāgā mahāsattvā mahaujasaḥ  kimarthaṃ sahitāssarve yūyamatra samāgatāḥ  
tamevaṃvādinaṃ devaṃ brahmāṇaṃ brahmavittamāḥ  vāgbhirvinayagarbhābhissarve prāṃjalayo 'bruvan  
munaya ūcuḥ  bhagavannaṃdhakāreṇa mahatā vayamāvṛtāḥ  khinnā vivadamānāśca na paśyāmo 'tra yatparam  
tvaṃ hi sarvajagaddhātā sarvakāraṇakāraṇam  tvayā hyaviditaṃ nātha neha kiṃcana vidyate  
kaḥ pumān sarvasattvebhyaḥ purāṇaḥ puruṣaḥ paraḥ  viśuddhaḥ paripūrṇaśca śāśvataḥ parameśvaraḥ  
kenaiva citrakṛtyena prathamaṃ sṛjyate jagat  tattvaṃ vada mahāprājña svasaṃdehāpanuttaye  
evaṃ pṛṣṭastadā brahmā vismayasmeravīkṣaṇaḥ  devānāṃ dānavānāṃ ca munīnāmapi sannidhau  
utthāya suciraṃ dhyātvā rudra ityuddharan girim  ānaṃdaklinnasarvāṃgaḥ kṛtāṃjalirabhāṣata  
brahamovāca  yato vāco nivartaṃte aprāpya manasā saha  ānaṃdaṃ yasya vai vidvānna bibheti kutaścana  
yasmātsarvamidaṃ brahmaviṣṇurudrendrapūrvakam  saha bhūtendriyaiḥ sarvaiḥ prathamaṃ saṃprasūyate  
kāraṇānāṃ ca yo dhātā dhyātā paramakāraṇam  na saṃprasūyate 'nyasmātkutaścana kadācana  
sarvaiśvaryeṇa saṃpanno nāmnā sarveśvaraḥ svayam  sarvairmumukṣubhirdhyeyaśśaṃbhurākāśamadhyagaḥ  
yo 'gre māṃ vidadhe putraṃ jñānaṃ ca prahiṇoti me  tatprasādānmayālabdhaṃ prājāpatyamidaṃ padam  
īśo vṛkṣa iva stabdho ya eko divi tiṣṭhati  yenedamakhilaṃ pūrṇaṃ puruṣeṇa mahātmanā  
eko bahūnāṃ jaṃtūnāṃ niṣkriyāṇāṃ ca sakriyaḥ  ya eko bahudhā bījaṃ karoti sa maheśvaraḥ  
jīvairebhirimāṃllokānsarvānīśo ya īśate  
ya eko bhāgavānrudro na dvitīyo 'sti kaścana  
sadā janānāṃ hṛdaye saṃniviṣṭo 'pi yaḥ paraiḥ  alakṣyo lakṣayanviśvamadhitiṣṭhati sarvadā  
yastu kālātpramuktāni kāraṇānyakhilānyapi  anantaśaktirevaiko bhagavānadhitiṣṭhati  
na yasya divaso rātrirna samāno na cādhikaḥ  svabhāvikī parāśaktirnityā jñānakriye api  
yadidaṃ kṣaramavyaktaṃ yadapyamṛtamakṣaram  tāvubhāvakṣarātmānāveko devaḥ svayaṃ haraḥ  
īśate tadabhidhyānādyojanāsattvabhāvanaḥ  bhūyo hyasya paśorante viśvamāyā nivartate  
yasminna bhāsate vidyunna sūryo na ca candramāḥ  yasya bhāsā vibhātīdamityeṣā śāśvatī śrutiḥ  
eko devo mahādevo vijñeyastu maheśvaraḥ  na tasya paramaṃ kiṃcitpadaṃ samadhigamyate  
ayamādiranādyantassvabhāvādeva nirmalaḥ  svatantraḥ paripūrṇaśca svecchādhīnaścarācaraḥ  
aprākṛtavapuḥ śrīmāṃllakṣyalakṣaṇavarjitaḥ  ayaṃ mukto mocakaśca hyakālaḥ kālacodakaḥ  
sarvoparikṛtāvāsassarvāvāsaśca sarvavit  ṣaḍvidhādhvamayasyāsya sarvasya jagataḥ patiḥ  
uttarottarabhūtānāmuttaraśca niruttaraḥ  anantānantasandohamakaraṃdamadhuvrataḥ  
akhaṃḍajagadaṃḍānāṃ piṃḍīkaraṇapaṃḍitaḥ  audāryavīryagāṃbhīryamādhuryamakarālayaḥ  
naivāsya sadṛśaṃ vastu nādhikaṃ cāpi kiṃcana  atulaḥ sarvabhūtānāṃ rājarājaśca tiṣṭhati  
anena citrakṛtyena prathamaṃ sṛjyate jagat  aṃtakāle punaścedaṃ tasminpralayameṣyate  
asya bhūtāni vaśyāni ayaṃ sarvaniyojakaḥ  ayaṃ tu parayā bhaktyā dṛśyate nānyathā kvacit  
vratāni sarvadānāni tapāṃsi niyamāstathā  kathitāni purā sadbhirbhāvārthaṃ nātra saṃśayaḥ  
hariścāhaṃ ca rudraśca tathānye ca surāsurāḥ  tapobhirugrairadyāpi tasya darśanakāṃkṣiṇaḥ  
adṛśyaḥ patitairmūḍhairdurjanairapi kutsitaiḥ  bhaktairantarbahiścāpi pūjyaḥ saṃbhāṣya eva ca  
tadidaṃ trividhaṃ rūpaṃ sthūlaṃ sūkṣmaṃ tataḥ param  asmadādyamarairdṛśyaṃ sthūlaṃ sūkṣmaṃ tu yogibhiḥ  
tataḥ paraṃ tu yannityaṃ jñānamānaṃdamavyayam  tanniṣṭhaistatparairbhaktairdṛśyaṃ tadvratamāśritaiḥ  
bahunātra kimuktena guhyādguhyataraṃ param  śive bhaktirna sandehastayā yukto vimucyate  
prasādādeva sā bhaktiḥ prasādo bhaktisaṃbhavaḥ  yathā cāṃkurato bījaṃ bījato vā yathāṃkuraḥ  
prasādapūrvikā eva paśossarvatra siddhayaḥ  sa eva sādhanairante sarvairapi ca sādhyate  
prasādasādhanaṃ dharmassa ca vedena darśitaḥ  tadabhyāsavaśātsāmyaṃ pūrvayoḥ puṇyapāpayoḥ  
sāmyātprasādasaṃparko dharmasyātiśayastataḥ  dharmātiśayamāsādya paśoḥ pāpaparikṣayaḥ  
evaṃ prakṣīṇapāpasya bahubhirjanmabhiḥ kramāt  sāṃbe sarveśvare bhaktirjñānapūrvā prajāyate  
bhāvānuguṇamīśasya prasādo vyatiricyate  prasādātkarmasaṃtyāgaḥ phalato na svarūpataḥ  
tasmātkarmaphalatyāgācchivadharmānvayaḥ śubhaḥ  sa ca gurvanapekṣaśca tadapekṣa iti dvidhā  
tatrānapekṣātsāpekṣo mukhyaḥ śataguṇādhikaḥ  śivadharmānvayasyāsya śivajñānasamanvayaḥ  
jñanānvayavaśātpuṃsaḥ saṃsāre doṣadarśanam  tato viṣayavairāgyaṃ vairāgyādbhāvasādhanam  
bhāvasiddhyupapannasya dhyāne niṣṭhā na karmaṇi  jñānadhyānābhiyuktasya puṃso yogaḥ pravartate  
yogena tu parā bhaktiḥ prasādastadanaṃtaram  prasādānmucyate jaṃturmuktaḥ śivasamo bhavet  
anugrahaprakārasya kramo 'yamavivakṣitaḥ  yādṛśī yogyatā puṃsastasya tādṛganugrahaḥ  
garbhastho mucyate kaścijjāyamānastathāparaḥ  bālo vā taruṇo vātha vṛddho vā mucyate paraḥ  
tiryagyonigataḥ kaścinmucyate nārako 'paraḥ  aparastu padaṃ prāpto mucyate svapadakṣaye  
kaścitkṣīṇapado bhūtvā punarāvartya mucyate  kaścidadhvagatastasmin sthitvāsthitvā vimucyate  
tasmānnaikaprakāreṇa narāṇāṃ muktiriṣyate  jñānabhāvānurūpeṇa prasādenaiva nirvṛtiḥ  
tasmādasya prasādārthaṃ vāṅmanodoṣavarjitāḥ  dhyāyaṃtaśśivamevaikaṃ sadāratanayāgnayaḥ  
tanniṣṭhāstatparāssarve tadyuktāstadupāśrayāḥ  sarvakriyāḥ prakurvāṇāstameva manasāgatāḥ  
dīrghasūtrasamārabdhaṃ divyavarṣasahasrakam  satrāṃte maṃtrayogena vāyustatra gamiṣyati  
sa eva bhavataḥ śreyaḥ sopāyaṃ kathayiṣyati  tato vārāṇasī puṇyā purī paramaśobhanā  
gaṃtavyā yatra viśveśo devyā saha pinākadhṛk  sadā viharati śrīmān bhaktānugrahakāraṇāt  
tatrāścaryaṃ mahaddṛṣṭvā matsamīpaṃ gamiṣyatha  tato vaḥ kathayiṣyāmi mokṣopāya dvijottamāḥ  
yenaikajanmanā muktiryuṣmatkaratale sthitā  anekajanmasaṃsārabaṃdhanirmokṣakāriṇī  
etanmanomayaṃ cakraṃ mayā sṛṣṭaṃ visṛjyate  yatrāsya śīryate nemiḥ sa deśastapasaśśubhaḥ  
ityuktvā sūryasaṃkāśaṃ cakraṃ dṛṣṭvā manomayam  praṇipatya mahādevaṃ visasarja pitāmahaḥ  
te 'pi hṛṣṭatarā viprāḥ praṇamya jagatāṃ prabhum  prayayustasya cakrasya yatra nemiraśīryata  
cakraṃ tadapi saṃkṣiptaṃ ślakṣṇaṃ cāruśilātale  vimalasvādupānīye nijapāta vane kvacit  
tadvanaṃ tena vikhyātaṃ naimiṣaṃ munipūjitam  anekayakṣagaṃdharvavidyādharasamākulam  
aṣṭādaśa samudrasya dvīpānaśnanpurūravāḥ  vilāsavaśamurvaśyā yāto daivena coditaḥ  
akrameṇa haranmohādyajñavāṭaṃ hiraṇmayam  munibhiryatra saṃkruddhaiḥ kuśavajrairnipātitaḥ  
viśvaṃ sisṛkṣamāṇā vai yatra viśvasṛjaḥ purā  satramārebhire divyaṃ brahmajñā gārhapatyagāḥ  
ṛṣibhiryatra vidvadbhiḥ śabdārthanyāyakovidaiḥ  śaktiprajñākriyāyogairvidhirāsīdanuṣṭhitaḥ  
yatra vedavido nityaṃ vedavādabahiṣkṛtān  vādajalpabalairghnaṃti vacobhirativādinaḥ  
sphaṭikamayamahībhṛtpādajābhyaśśilābhyaḥ prasaradamṛtakalpassvacchapānīyaramyam  atirasaphalavṛkṣaprāyamavyālasattvaṃ tapasa ucitamāsīnnaimiṣaṃ tanmunīnām  
sūta uvāca  tasmindeśe mahābhāgā munayaśśaṃsitavratāḥ  arcayaṃto mahādevaṃ satramārebhire tadā  
tacca satraṃ pravavṛte sarvāścaryaṃ maharṣiṇām  
viśvaṃ sisṛkṣamāṇānāṃ purā viśvasṛjāmiva  
atha kāle gate satre samāpte bhūridakṣiṇe  pitāmahaniyogena vāyustatrāgamatsvayam  
śiṣyassvayaṃbhuvo devassarvapratyakṣadṛgvaśī  ājñāyāṃ maruto yasya saṃsthitāssaptasaptakāḥ  
prerayañchaśvadaṃgāni prāṇādyābhiḥ svavṛttibhiḥ  sarvabhūtaśarīrāṇāṃ kurute yaśca dhāraṇam  
aṇimādibhiraṣṭābhiraiśvaryaiśca samanvitaḥ  tiryakkālādibhirmedhyairbhuvanāni bibharti yaḥ  
ākāśayonirdviguṇaḥ sparśaśabdasamanvayāt  tejasāṃ prakṛtiśceti yamāhustattvaciṃtakāḥ  
tamāśramagataṃ dṛṣṭvā munayo dīrghasatriṇaḥ  pitāmahavacaḥ smṛtvā praharṣamatulaṃ yayuḥ  
abhyutthāya tatassarve praṇamyāṃbarasaṃbhavam  cāmīkaramayaṃ tasmai viṣṭaraṃ samakalpayan  
sopi tatra samāsīno munibhissamyagarcitaḥ  pratinaṃdya ca tān sarvān papraccha kuśalaṃ tataḥ  
vāyuruvāca  atra vaḥ kuśalaṃ viprāḥ kaccidvṛtte mahākratau  kaccidyajñahano daityā na bādheransuradviṣaḥ  
prāyaścittaṃ duriṣṭaṃ vā na kaccitsamajāyata  stotraśastragṛhairdevān pitḥn pitryaiśca karmabhiḥ  
kaccidabhyarcya yuṣmābhirvidhirāsītsvanuṣṭhitaḥ  nivṛtte ca mahāsatre paścātkiṃ vaścikīrṣitam  
ityuktā munayaḥ sarve vāyunā śivabhāvinā  prahṛṣṭamanasaḥ pūtāḥ pratyūcurvinayānvitāḥ  
munaya ūcuḥ  adya naḥ kuśalaṃ sarvamadya sādhu bhavettapaḥ  asmacchreyobhivṛddhyarthaṃ bhavānatrāgato yataḥ  
śṛṇu cedaṃ purāvṛttaṃ tamasākrāṃtamānasaiḥ  upāsitaḥ purāsmābhirvijñānārthaṃ prajāpatiḥ  
sopyasmānanugṛhyāha śaraṇyaśśaraṇāgatān  sarvasmādadhiko rudro viprāḥ paramakāraṇam  
tamapratarkyaṃ yāthātmyaṃ bhaktimāneva paśyati  bhaktiścāsya prasādena prasādādeva nirvṛtiḥ  
tasmādasya prasādārthaṃ naimiṣe satrayogataḥ  yajadhvaṃ dīrghasatreṇa rudraṃ paramakāraṇam  
tatprasādena satrāṃte vāyustatrāgamiṣyati  tanmukhājjñānalābho vastatra śreyo bhaviṣyati  
ityādiśya vayaṃ sarve preṣitā parameṣṭhinā  asmindeśe mahābhāga tavāgamanakāṃkṣiṇaḥ  
dīrghasatraṃ samāsīnā divyavarṣasahasrakam  atastavāgamādanyatprārthyaṃ no nāsti kiṃcana  
ityākarṇya purāvṛttamṛṣīṇāṃ dīrghasatriṇām  vāyuḥ prītamanā bhūtvā tatrāsīnmunisaṃvṛtaḥ  
tatastairmunibhiḥ pṛṣṭasteṣāṃ bhāvavivṛddhaye  sargādi śārvamaiśvaryaṃ samāsāda vadadvibhuḥ  
sūta uvāca  tatra pūrvaṃ mahābhāgā naimiṣāraṇyavāsinaḥ  praṇipatya yathānyāyaṃ papracchuḥ pavanaṃ prabhum  
naimiṣīyā ūcuḥ  bhavān kathamanuprāpto jñānamīśvaragocaram  kathaṃ ca śivabhāvaste brahmaṇo 'vyaktajanmanaḥ  
vāyuruvāca  ekonaviṃśatiḥ kalpo vijñeyaḥ śvetalohitaḥ  tasminkalpe caturvaktrassraṣṭukāmo 'tapattapaḥ  
tapasā tena tīvreṇa tuṣṭastasya pitā svayam  divyaṃ kaumāramāsthāya rūpaṃ rūpavatāṃ varaḥ  
śveto nāma munirbhūtvā divyāṃ vācamudīrayan  darśanaṃ pradadau tasmai devadevo maheśvaraḥ  
taṃ dṛṣṭvā pitaraṃ brahmā brahmaṇo 'dhipatiṃ patim  praṇamya paramajñānaṃ gāyatryā saha labdhavān  
tatassa labdhavijñāno viśvakarmā caturmukhaḥ  asṛjatsarvabhūtāni sthāvarāṇi carāṇi ca  
yataśśrutvāmṛtaṃ labdhaṃ brahmaṇā parameśvarāt  tatastadvadanādeva mayā labdhaṃ tapobalāt  
munaya ūcuḥ  kiṃ tajjñānaṃ tvayā labdhaṃ tathyāttathyaṃtaraṃ śubham  yatra kṛtvā parāṃ niṣṭhāṃ puruṣassukhamṛcchati  
vayuruvāca  paśupāśapatijñānaṃ yallabdhaṃ tu mayā purā  tatra niṣṭhā parā kāryā puruṣeṇa sukhārthinā  
ajñānaprabhavaṃ duḥkhaṃ jñānenaiva nivartate  jñānaṃ vastuparicchedo vastu ca dvividhaṃ smṛtam  
ajaḍaṃ ca jaḍaṃ caiva niyaṃtṛ ca tayorapi  paśuḥ pāśaḥ patiśceti kathyate tattrayaṃ kramāt  
akṣaraṃ ca kṣaraṃ caiva kṣarākṣaraparaṃ tathā  tadetattritayaṃ bhūmnā kathyate tattvavedibhiḥ  
akṣaraṃ paśurityuktaḥ kṣaraṃ pāśa udāhṛtaḥ  kṣarākṣaraparaṃ yattatpatirityabhidhīyate  
munaya ūcuḥ  kiṃ tadakṣaramityuktaṃ kiṃ ca kṣaramudāhṛtam  tayośca paramaṃ kiṃ vā tadetadbrūhi māruta  
vāyuruvāca  prakṛtiḥ kṣaramityuktaṃ puruṣo 'kṣara ucyate  tāvimau prerayatyanyassa parā parameśvaraḥ  
munaya ūcuḥ  kaiṣā prakṛtirityuktā ka eṣa puruṣo mataḥ  anayoḥ kena sambandhaḥ koyaṃ preraka īśvaraḥ  
vāyuruvāca  māyā prakṛtiruddiṣṭā puruṣo māyayā vṛtaḥ  saṃbandho mūlakarmabhyāṃ śivaḥ preraka īśvaraḥ  
munaya ūcuḥ  keyaṃ māyā samā khyātā kiṃrūpo māyayā vṛtaḥ  mūlaṃ kīdṛkkuto vāsya kiṃ śivatvaṃ kutaśśivaḥ  
vāyuruvāca  māyā māheśvarī śaktiścidrūpo māyayā vṛtaḥ  malaścicchādako naijo viśuddhiśśivatā svataḥ  
munaya ūcuḥ  āvṛṇoti kathaṃ māyā vyāpinaṃ kena hetunā  kimarthaṃ cāvṛtiḥ puṃsaḥ kena vā vinivartate  
vāyuruvāca  āvṛtirvyapino 'pi syādvyāpi yasmātkalādyapi  hetuḥ karmaiva bhogārthaṃ nivarteta malakṣayāt  
munaya ūcuḥ  kalādi kathyate kiṃ tatkarma vā kimudāhṛtam  tatkimādi kimantaṃ vā kiṃ phalaṃ vā kimāśrayam  
kasya bhogena kiṃ bhogyaṃ kiṃ vā tadbhogasādhanam  malakṣayasya ko hetuḥ kīdṛkkṣīṇamalaḥ pumān  
vāyuruvāca  kalā vidyā ca rāgaśca kālo niyatireva ca  kalādayassamākhyātā yo bhoktā puruṣo bhavet  
puṇyapāpātmakaṃ karma sukhaduḥkhaphalaṃ tu yat  anādimalabhogāntamajñānātmasamāśrayam  
bhogaḥ karmavināśāya bhogamavyaktamucyate  bāhyāṃtaḥkaraṇadvāraṃ śarīraṃ bhogasādhanam  
bhāvātiśayalabdhena prasādena malakṣayaḥ  kṣīṇe cātmamale tasmin pumāñcchivasamo bhavet  
munaya ūcuḥ  kalādipañcatattvānāṃ kiṃ karma pṛthagucyate  bhokteti puruṣaśceti yenātmā vyapadiśyate  
kimātmakaṃ tadavyaktaṃ kenākāreṇa bhujyate  kiṃ tasya śaraṇaṃ bhuktau śarīraṃ ca kimucyate  
vāyuruvāca  dikkriyāvyaṃjakā vidyā kālo rāgaḥ pravartakaḥ  kālo 'vacchedakastatra niyatistu niyāmikā  
avyaktaṃ kāraṇaṃ yattattriguṇaṃ prabhavāpyayam  pradhānaṃ prakṛtiśceti yadāhustattvaciṃtakāḥ  
kalātastadabhivyaktamanabhivyaktalakṣaṇam  sukhaduḥkhavimohātmā bhujyate guṇavāṃstridhā  
sattvaṃ rajastama iti guṇāḥ prakṛtisaṃbhavāḥ  prakṛtau sūkṣmarūpeṇa tile tailamiva sthitāḥ  
sukhaṃ ca sukhahetuśca samāsātsāttvikaṃ smṛtam  rājasaṃ tadviparyāsātstaṃbhamohau tu tāmasau  
sāttvikyūrdhvagatiḥ proktā tāmasī syādadhogatiḥ  madhyamā tu gatiryā sā rājasī paripaṭhyate  
tanmātrāpañcakaṃ caiva bhūtapañcakameva ca  jñāneṃdriyāṇi pañcaikyaṃ pañca karmendriyāṇi ca  
pradhānabuddhyahaṃkāramanāṃsi ca catuṣṭayam  samāsādevamavyaktaṃ savikāramudāhṛtam  
tatkāraṇadaśāpannamavyaktamiti kathyate  vyaktaṃ kāryadaśāpannaṃ śarīrādighaṭādivat  
yathā ghaṭādikaṃ kāryaṃ mṛdādernātibhidyate  śarīrādi tathā vyaktamavyaktānnātibhidyate  
tasmādavyaktamevaikyakāraṇaṃ karaṇāni ca  śarīraṃ ca tadādhāraṃ tadbhogyaṃ cāpi netarat  
munaya ūcuḥ  buddhīndriyaśarīrebhyo vyatirekasya kasyacit  ātmaśabdābhidheyasya vastuto 'pi kutaḥ sthitiḥ  
vāyuruvāca  buddhīndriyaśarīrebhyo vyatireko vibhordhruvam  astyeva kaścidātmeti hetustatra sudurgamaḥ  
buddhīndriyaśarīrāṇāṃ nātmatā sadbhiriṣyate  smṛteraniyatajñānādayāvaddehavedanāt  
ataḥ smartānubhūtānāmaśeṣajñeyagocaraḥ  antaryāmīti vedeṣu vedāṃteṣu ca gīyate  
sarvaṃ tatra sa sarvatra vyāpya tiṣṭhati śāśvataḥ  tathāpi kvāpi kenāpi vyaktameṣa na dṛśyate  
naivāyaṃ cakṣuṣā grāhyo nāparairindriyairapi  manasaiva pradīptena mahānātmāvasīyate   
na ca strī na pumāneṣa naiva cāpi napuṃsakaḥ  naivordhvaṃ nāpi tiryaknādhastānna kutaścana  
aśarīraṃ śarīreṣu caleṣu sthāṇumavyayam  sadā paśyati taṃ dhīro naraḥ pratyavamarśanāt  
kimatra bahunoktena puruṣo dehataḥ pṛthak  apṛthagye tu paśyaṃti hyasamyakteṣu darśanam  
yaccharīramidaṃ proktaṃ puruṣasya tataḥ param  aśuddhamavaśaṃ duḥkhamadhruvaṃ na ca vidyate  
vipadāṃ vījabhūtena puruṣastena saṃyutaḥ  sukhī duḥkhī ca mūḍhaśca bhavati svena karmaṇā  
adbhirāplavitaṃ kṣetraṃ janayatyaṃkuraṃ yathā  ājñānātplāvitaṃ karma dehaṃ janayate tathā  
atyaṃtamasukhāvāsāssmṛtāścaikāṃtamṛtyavaḥ  anāgatā atītāśca tanavo 'sya sahasraśaḥ  
āgatyāgatya śīrṇeṣu śarīreṣu śarīriṇaḥ  atyaṃtavasatiḥ kvāpi na kenāpi ca labhyate  
chāditaśca viyuktaśca śarīraireṣu lakṣyate  caṃdrabiṃbavadākāśe taralairabhrasaṃcayaiḥ  
anekadehabhedena bhinnā vṛttirihātmanaḥ  aṣṭāpadaparikṣepe hyakṣamudreva lakṣyate  
naivāsya bhavitā kaścinnāsau bhavati kasyacit  pathi saṃgama evāyaṃ dāraiḥ putraiśca baṃdhubhiḥ  
yathā kāṣṭhaṃ ca kāṣṭhaṃ ca sameyātāṃ mahodadhau  sametya ca vyapeyātāṃ tadvadbhūtasamāgamaḥ  
sa paśyati śarīraṃ taccharīraṃ tanna paśyati  tau paśyati paraḥ kaścittāvubhau taṃ na paśyataḥ  
brahmādyāḥ sthāvarāṃtaśca paśavaḥ parikīrtitāḥ  paśūnāmeva sarveṣāṃ proktametannidarśanam  
sa eṣa badhyate pāśaiḥ sukhaduḥkhāśanaḥ paśuḥ  līlāsādhanabhūto ya īśvarasyeti sūrayaḥ  
ajño jaṃturanīśo 'yamātmanassukhaduḥkhayoḥ  īśvaraprerito gacchetsvargaṃ vā śvabhrameva vā  
sūta uvāca  ityākarṇyānilavaco munayaḥ prītamānasāḥ  procuḥ praṇamya taṃ vāyuṃ śaivāgamavicakṣaṇam  
munaya ūcuḥ  yo 'yaṃ paśuriti prokto yaśca pāśa udāhṛtaḥ  abhyāṃ vilakṣaṇaḥ kaścitkoyamasti tayoḥ patiḥ  
vāyuruvāca  asti kaścidaparyaṃtaramaṇīyaguṇāśrayaḥ  patirviśvasya nirmātā paśupāśavimocanaḥ  
abhāve tasya viśvasya sṛṣṭireṣā kathaṃ bhavet  acetanatvādajñānādanayoḥ paśupāśayoḥ  
pradhānaparamāṇvādi yāvatkiṃcidacetanam  tatkartṛkaṃ svayaṃ dṛṣṭaṃ buddhimatkāraṇaṃ vinā  
jagacca kartṛsāpekṣaṃ kāryaṃ sāvayavaṃ yataḥ  tasmātkāryasya kartṛtvaṃ patyurna paśupāśayoḥ  
paśorapi ca kartṛtvaṃ patyuḥ preraṇapūrvakam  ayathākaraṇajñānamaṃdhasya gamanaṃ yathā  
ātmānaṃ ca pṛthaṅmatvā preritāraṃ tataḥ pṛthak  asau juṣṭastatastena hyamṛtatvāya kalpate  
paśoḥ pāśasya patyuśca tattvato 'sti padaṃ param  brahmavittadviditvaiva yonimukto bhaviṣyati  
saṃyuktametaddvitayaṃ kṣaramakṣarameva ca  vyaktāvyaktaṃ bibhartīśo viśvaṃ viśvavimocakaḥ  
bhoktā bhogyaṃ prerayitā maṃtavyaṃ trividhaṃ smṛtam  nātaḥ paraṃ vijānadbhirveditavyaṃ hi kiṃcanaḥ  
tileṣu vā yathā tailaṃ dadhni vā sarpirarpitam  yathāpaḥ srotasi vyāptā yathāraṇyāṃ hutāśanaḥ  
evameva mahātmānamātmanyātmavilakṣaṇam  satyena tapasā caiva nityayukto 'nupaśyati  
ya eko jālavānīśa īśānībhissvaśaktibhiḥ  sarvāṃllokānimān kṛtvā eka eva sa īśate   
eka eva tadā rudro na dvitīyo 'sti kaścana  saṃsṛjya viśvabhuvanaṃ goptā te saṃcukoca yaḥ  
viśvataścakṣurevāyamutāyaṃ viśvatomukhaḥ  tathaiva viśvatobāhuviśvataḥ pādasaṃyutaḥ  
dyāvābhūmī ca janayan deva eko maheśvaraḥ  sa eva sarvadevānāṃ prabhavaścodbhavastathā  
hiraṇyagarbhaṃ devānāṃ prathamaṃ janayedayam  viśvasmādadhiko rudro maharṣiriti hi śrutiḥ  
vedāhametaṃ puruṣaṃ mahāṃtamamṛtaṃ dhruvam  ādityavarṇaṃ tamasaḥ parastātsaṃsthitaṃ prabhum  
asmānnāsti paraṃ kiṃcidaparaṃ paramātmanaḥ  nāṇīyo 'sti na ca jyāyastena pūrṇamidaṃ jagat  
sarvānanaśirogrīvaḥ sarvabhūtaguhāśayaḥ  sarvavyāpī ca bhagavāṃstasmātsarvagataśśivaḥ  
sarvataḥ pāṇipādo 'yaṃ sarvato 'kṣiśiromukhaḥ  sarvataḥ śrutimāṃlloke sarvamāvṛtya tiṣṭhati  
sarvendriyaguṇābhāsassarvendriyavivarjitaḥ  sarvasya prabhurīśānaḥ sarvasya śaraṇaṃ suhṛt  
acakṣurapi yaḥ paśyatyakarṇo 'pi śṛṇoti yaḥ  sarvaṃ vetti na vettāsya tamāhuḥ puruṣaṃ param  
aṇoraṇīyānmahato mahīyānayamavyayaḥ  guhāyāṃ nihitaścāpi jaṃtorasya maheśvaraḥ  
tamakratuṃ kratuprāyaṃ mahimātiśayānvitam  dhātuḥ prasādādīśānaṃ vītaśokaḥ prapaśyati  
vedāhamenamajaraṃ purāṇaṃ sarvagaṃ vibhum  nirodhaṃ janmano yasya vadaṃti brahmavādinaḥ  
eko 'pi trīnimāṃllokān bahudhā śaktiyogataḥ  vidadhāti vicetyaṃte  viśvamādau maheśvaraḥ  
viśvadhātrītyajākhyā ca śaivī citrā kṛtiḥ parā  tāmajāṃ lohitāṃ śuklāṃ kṛṣṇāmekāṃ tvajaḥ prajām  
janitrīmanuśete 'nyojuṣamāṇassvarūpiṇīm  tāmevājāmajo 'nyastu bhaktabhogā jahāti ca  
dvau suparṇau ca sayujau samānaṃ vṛkṣamāsthitau  eko 'tti pippalaṃ svādu paro 'naśnan prapaśyati  
vṛkṣesmin puruṣo magno guhyamānaśca śocati  juṣṭamanyaṃ yadā paśyedīśaṃ paramakāraṇam  
tadāsya mahimānaṃ ca vītaśokassukhī bhavet  chaṃdāṃsi yajñāḥ ṛtavo yadbhūtaṃ bhavyameva ca  
māyī viśvaṃ sṛjatyasminniviṣṭo māyayā paraḥ  māyāṃ tu prakṛtiṃ vidyānmāyinaṃ tu maheśvaram  
tasyāstvavayavaireva vyāptaṃ sarvamidaṃ jagat  sūkṣmātisūkṣmamīśānaṃ kalalasyāpi madhyataḥ  
sraṣṭāramapi viśvasya veṣṭitāraṃ ca tasya tu  śivameveśvaraṃ jñātvā śāṃtimatyaṃtamṛcchati  
sa eva kālo goptā ca viśvasyādhipatiḥ prabhuḥ  taṃ viśvādhipatiṃ jñātvā mṛtyupāśātpramucyate  
ghṛtātparaṃ maṃḍamiva sūkṣmaṃ jñātvā sthitaṃ prabhum  sarvabhūteṣu gūḍhaṃ ca sarvapāpaiḥ pramucyate  
eṣa eva paro devo viśvakarmā maheśvaraḥ  hṛdaye saṃniviṣṭaṃ taṃ jñātvaivāmṛtamaśnute  
yadā samastaṃ na divā na rātrirna sadapyasat  kevalaśśiva evaiko yataḥ prajñā purātanī  
nainamūrdhvaṃ na tiryakca na madhyaṃ paryajigrahat  na tasya pratimā cāsti yasya nāma mahadyaśaḥ  
ajātamimamevaike buddhā janmani bhīravaḥ  rudrasyāsya prapadyaṃte rakṣārthaṃ dakṣiṇaṃ sukham  
dve akṣare brahmapare tvanaṃte samudāhṛte  vidyāvidye samākhyāte nihite yatra gūḍhavat  
kṣaraṃ tvavidyā hyamṛtaṃ vidyeti parigīyate  te ubhe īśate yastu so 'nyaḥ khalu maheśvaraḥ  
ekaikaṃ bahudhā jālaṃ vikurvannekavacca yaḥ  sarvādhipatyaṃ kurute sṛṣṭvā sarvān pratāpavān  
diśa ūrdhvamadhastiryakbhāsayan bhrājate svayam  yo niḥsvabhāvādapyeko vareṇyastvadhitiṣṭhati  
svabhāvavācakān sarvān vācyāṃśca pariṇāmayan  guṇāṃśca bhogyabhoktṛtve tadviśvamadhitiṣṭhati  
te vai guhyopaṇiṣadi gūḍhaṃ brahma parātparam  brahmayoniṃ jagatpūrvaṃ vidurdevā maharṣayaḥ  
bhāvagrāhyamanīhākhyaṃ bhāvābhāvakaraṃ śivam  kalāsargakaraṃ devaṃ ye viduste jahustanum  
svabhāvameke manyaṃte kālameke vimohitāḥ  devasya mahimā hyeṣa yenedaṃ bhrāmyate jagat  
yenedamāvṛtaṃ nityaṃ kālakālātmanā yataḥ  teneritamidaṃ karma bhūtaiḥ saha vivartate  
tatkarma bhūyaśaḥ kṛtvā vinivṛtya ca bhūyaśaḥ  tattvasya saha tattvena yogaṃ cāpi sametya vai  
aṣṭābhiśca tribhiścaivaṃ dvābhyāṃ caikena vā punaḥ  kālenātmaguṇaiścāpi kṛtsnameva jagatsvayam  
guṇairārabhya karmāṇi svabhāvādīni yojayet  teṣāmabhāve nāśaḥ syātkṛtasyāpi ca karmaṇaḥ  
karmakṣaye punaścānyattato yāti sa tattvataḥ  sa evādissvayaṃ yoganimittaṃ bhoktṛbhogayoḥ  
parastrikālādakalassa eva parameśvaraḥ  sarvavittriguṇādhīśo brahmasākṣātparātparaḥ  
taṃ viśvarūpamabhavaṃ bhavamīḍyaṃ prajāpatim  devadevaṃ jagatpūjyaṃ svacittasthamupāsmahe  
kālādibhiḥ paro yasmātprapañcaḥ parivartate  dharmāvahaṃ pāpanudaṃ bhogeśaṃ viśvadhāma ca  
tamīśvarāṇāṃ paramaṃ maheśvaraṃ taṃ devatānāṃ paramaṃ ca daivatam  patiṃ patīnāṃ paramaṃ parastādvidāma devaṃ bhuvaneśvareśvaram  
na tasya vidyeta kāryaṃ kāraṇaṃ ca na vidyate  na tatsamo 'dhikaścāpi kvacijjagati dṛśyate  
parāsya vividhā śaktiḥ śrutau svābhāvikī śrutā  jñānaṃ balaṃ kriyā caiva yābhyo viśvamidaṃ kṛtam  
tasyāsti patiḥ kaścinnaiva liṃgaṃ na ceśitā  kāraṇaṃ kāraṇānāṃ ca sa teṣāmadhipādhipaḥ  
na cāsya janitā kaścinna ca janma kutaścana  na janmahetavastadvanmalamāyādisaṃjñakāḥ  
sa ekassarvabhūteṣu gūḍho vyāptaśca viśvataḥ  sarvabhūtāṃtarātmā ca dharmādhyakṣassa kathyate  
sarvabhūtādhivāsaśca sākṣī cetā ca nirguṇaḥ  eko vaśī niṣkriyāṇāṃ bahūnāṃ vivaśātmanām  
nityānāmapyasau nityaścetanānāṃ ca cetanaḥ  eko bahūnāṃ cākāmaḥ kāmānīśaḥ prayacchati  
sāṃkhyayogādhigamyaṃ yatkāraṇaṃ jagatāṃ patim  jñātvā devaṃ paśuḥ pāśaissarvaireva vimucyate  
viśvakṛdviśvavitsvātmayonijñaḥ kālakṛdguṇī  pradhānaḥ kṣetrajñapatirguṇeśaḥ pāśamocakaḥ  
brahmāṇaṃ vidadhe pūrvaṃ vedāṃścopādiśatsvayam  yo devastamahaṃ buddhvā svātmabuddhiprasādataḥ  
mumukṣurasmātsaṃsārātprapadye śaraṇaṃ śivam  niṣphalaṃ niṣkriyaṃ śāṃtaṃ niravadyaṃ niraṃjanam  
amṛtasya paraṃ setuṃ dagdheṃdhanamivānilam  yadā carmavadākāśaṃ veṣṭayiṣyaṃti mānavāḥ  
tadā śivamavijñāya duḥkhasyāṃto bhaviṣyati  tapaḥprabhāvāddevasya prasādācca maharṣayaḥ  
atyāśramocitajñānaṃ pavitraṃ pāpanāśanam  vedāṃte paramaṃ guhyaṃ purākalpapracoditam  
brahmaṇo vadanāllabdhaṃ mayedaṃ bhāgyagauravāt  nāpraśāṃtāya dātavyametajjñānamanuttamam  
na putrāyāśuvṛttāya nāśiṣyāya ca sarvathā  yasya deve parābhaktiryathā deve tathā gurau  
tasyaite kathitāhyarthāḥ prakāśaṃte mahātmanaḥ  ataśca saṃkṣepamidaṃ śṛṇudhvaṃ śivaḥ parastātprakṛteśca puṃsaḥ  
sa sargakāle ca karoti sarvaṃ saṃhārakāle punarādadāti  
munaya ūcuḥ  kālādutpadyate sarvaṃ kāladeva vipadyate  na kālanirapekṣaṃ hi kvacitkiṃcana vidyate  
yadāsyāṃtargataṃ viśvaṃ śaśvatsaṃsāramaṇḍalam  sargasaṃhṛtimudrābhyāṃ cakravatparivartate  
brahmā hariśca rudraśca tathānye ca surāsurāḥ  yatkṛtāṃ niyatiṃ prāpya prabhavo nātivartitum  
bhūtabhavyabhaviṣyādyairvibhajya jarayan prajāḥ  atiprabhuriti svairaṃ vartate 'tibhayaṃkaraḥ  
ka eṣa bhagavān kālaḥ kasya vā vaśavartyayam  ka evāsya vaśe na syātkathayaitadvicakṣaṇa  
vāyuruvāca  kālakāṣṭhānimeṣādikalākalitavigraham  kālātmeti samākhyātaṃ tejo māheśvaraṃ param  
yadalaṃghyamaśeṣasya sthāvarasya carasya ca  niyogarūpamīśasya balaṃ viśvaniyāmakam  
tasyāṃśāṃśamayī muktiḥ kālātmani mahātmani  tato niṣkramya saṃkrāṃtā visṛṣṭāgrerivāyasī  
tasmātkālavaśe viśvaṃ na sa viśvavaśe sthitaḥ  śivasya tu vaśe kālo na kālasya vaśe śivaḥ  
yato 'pratihataṃ śārvaṃ tejaḥ kāle pratiṣṭhitam  mahatī tena kālasya maryādā hi duratyayā  
kālaṃ prajñāviśeṣeṇa ko 'tivartitumarhati  kālena tu kṛtaṃ karma na kaścidativartate  
ekacchatrāṃ mahīṃ kṛtsnāṃ ye parākramya śāsati  te 'pi naivātivartaṃte kālavelāmivābdhayaḥ  
ye nigṛhyeṃdriyagrāmaṃ jayaṃti sakalaṃ jagat  na jayaṃtyapi te kālaṃ kālo jayati tānapi  
āyurvedavido vaidyāstvanuṣṭhitarasāyanāḥ  na mṛtyumativartaṃte kālo hi duratikramaḥ  
śriyā rūpeṇa śīlena balena ca kulena ca  anyacciṃtayate jaṃtuḥ kālo 'nyatkurute balāt  
apriyaiśca priyaiścaiva hyaciṃtitagamāgamaiḥ  saṃyojayati bhūtāni viyojayati ceśvaraḥ  
yadaiva duḥkhitaḥ kaścittadaiva sukhitaḥ paraḥ  durvijñeyasvabhāvasya kālāsyāho vicitratā  
yo yuvā sa bhavedvṛddho yo balīyānsa durbalaḥ  yaḥ śrīmānso 'pi niḥśrīkaḥ kālaścitragatirdvijā  
nābhijātyaṃ na vai śīlaṃ na balaṃ na ca naipuṇam  bhavetkāryāya paryāptaṃ kālaśca hyanirodhakaḥ  
ye sanāthāśca dātāro gītavādyairupasthitāḥ  ye cānāthāḥ parānnādāḥ kālasteṣu samakriyaḥ  
phalaṃtyakāle na rasāyanāni samyakprayuktānyapi cauṣadhāni  tānyeva kālena samāhṛtāni siddhiṃ prayāṃtyāśu sukhaṃ diśaṃti  
nākālato 'yaṃ mriyate jāyate vā nākālataḥ puṣṭimagryāmupaiti  nākālataḥ sukhitaṃ duḥkhitaṃ vā nākālikaṃ vastu samasti kiṃcit  
kālena śītaḥ prativāti vātaḥkālena vṛṣṭirjaladānupaiti  kālena coṣmā praśamaṃ prayāti kālena sarvaṃ saphalatvameti  
kālaśca sarvasya bhavasya hetuḥ kālena sasyāni bhavaṃti nityam  kālena sasyāni layaṃ prayāṃti kālena saṃjīvati jīvalokaḥ  
itthaṃ kālātmanastattvaṃ yo vijānāti tattvataḥ  kālātmānamatikramya kālātītaṃ sa paśyati  
na yasya kālo na ca baṃdhamuktī na yaḥ pumānna prakṛtirna viśvam  vicitrarūpāya śivāya tasmai namaḥparasmai parameśvarāya  
ṛṣaya ūcuḥ  kena mānena kālesminnāyussaṃkhyā prakalpyate  saṃkhyārūpasya kālasya kaḥ punaḥ paramo 'vadhiḥ  
vāyuruvāca  āyuṣo 'tra nimeṣākhyamādyamānaṃ pracakṣate  saṃkhyārūpasya kālasya śāṃttvatītakalāvadhi  
akṣipakṣmaparikṣepo nimeṣaḥ parikalpitaḥ  tādṛśānāṃ nimeṣāṇāṃ kāṣṭhā daśa ca pañca ca  
kāṣṭhāṃstriṃśatkalā nāma kalāṃstriṃśanmuhūrtakaḥ  muhūrtānāmapi triṃśadahorātraṃ pracakṣate  
triṃśatsaṃkhyairahorātrairmāsaḥ pakṣadvayātmakaḥ  jñeyaṃ pitryamahorātraṃ māsaḥ kṛṣṇasitātmakaḥ  
māsaistairayanaṃ ṣaḍbhirvarṣaṃ dve cāyanaṃ matam  laukikenaiva mānena abdo yo mānuṣaḥ smṛtaḥ  
etaddivyamahorātramiti śāstrasya niścayaḥ  dakṣiṇaṃ cāyanaṃ rātristathodagayanaṃ dinam  
māsastriṃśadahorātrairdivyo mānuṣavatsmṛtaḥ  saṃvatsaro 'pi devānāṃ māsairdvādaśabhistathā  
trīṇi varṣaśatānyeva ṣaṣṭivarṣayutānyapi  divyassaṃvatsaro jñeyo mānuṣeṇa prakīrtitaḥ  
divyenaiva pramāṇena yugasaṃkhyā pravartate  catvāri bhārate varṣe yugāni kavayo viduḥ  
pūrvaṃ kṛtayugaṃ nāma tatastretā vidhīyate  dvāparaṃ ca kaliścaiva yugānyetāni kṛtsnaśaḥ  
catvāri tu sahasrāṇi varṣāṇāṃ tatkṛtaṃ yugam  tasya tāvacchatīsaṃdhyā saṃdhyāṃśaśca tathāvidhaḥ  
itareṣu sasaṃdhyeṣu sasaṃdhyāṃśeṣu ca triṣu  ekāpāyena vartaṃte sahasrāṇi śatāni ca  
etaddvādaśasāhasraṃ sādhikaṃ ca caturyugam  caturyugasahasraṃ yatsaṃkalpa iti kathyate  
caturyugaikasaptatyā manoraṃtaramucyate  kalpe caturdaśaikasminmanūnāṃ parivṛttayaḥ  
etena kramayogena kalpamanvaṃtarāṇi ca  saprajāni vyatītāni śataśo 'tha sahasraśaḥ  
ajñeyatvācca sarveṣāmasaṃkhyeyatayā punaḥ  śakyo naivānupūrvyādvai teṣāṃ vaktuṃ suvistaraḥ  
kalpo nāma divā prokto brahmaṇo 'vyaktajanmanaḥ  kalpānāṃ vai sahasraṃ ca brāhmaṃ varṣamihocyate  
varṣāṇāmaṣṭasāhasraṃ yacca tadbrahmaṇo yugam  savanaṃ yugasāhasraṃ brahmaṇaḥ padmajanmanaḥ  
savanānāṃ sahasraṃ ca triguṇaṃ trivṛtaṃ tathā  kalpyate sakalaḥ kālo brahmaṇaḥ parameṣṭhinaḥ  
tasya vai divase yāṃti caturdaśa puraṃdarāḥ  śatāni māse catvāri viṃśatyā sahitāni ca  
abde pañca sahasrāṇi catvāriṃśadyutāni ca  catvāriṃśatsahasrāṇi pañca lakṣāṇi cāyuṣi  
brahmā viṣṇordine caiko viṣṇū rudradine tathā  īśvarasya dine rudrassadākhyasya tatheśvaraḥ  
sākṣācchivasya tatsaṃkhyastathā so 'pi sadāśivaḥ  catvāriṃśatsahasrāṇi pañcalakṣāṇi cāyuṣi  
tasminsākṣācchivenaiṣa kālātmā sampravartate  yattatsṛṣṭessamākhyātaṃ kālāntaramiha dvijāḥ  etatkālāntaraṃ jñeyamaharvai pārameśvaram  rātriśca tāvatī jñeyā parameśasya kṛtsnaśaḥ  ahastasya tu yā sṛṣṭī rātriśca pralayaḥ smṛtaḥ  
aharna vidyate tasya na rātririti dhārayet  eṣopacāraḥ kriyate lokānāṃ hitakāmyayā  
prajāḥ prajānāṃ patayo mūrtayaśca surāsurāḥ  indriyāṇīndriyārthāśca mahābhūtāni pañca ca  
tanmātrāṇyatha bhūtādirbuddhiśca saha daivataḥ  ahastiṣṭhaṃti sarvāṇi pārameśasya dhīmataḥ  
aharaṃte pralīyante rātryante viśvasaṃbhavaḥ  yo viśvātmā karmakālasvabhāvādyarthe śaktiryasya nollaṃghanīyā  
yasyaivājñādhīnametatsamastaṃ namastasmai mahate śaṃkarāya  
munaya ūcuḥ  kathaṃ jagadidaṃ kṛtsnaṃ vidhāya ca nidhāya ca  ājñayā paramāṃ krīḍāṃ karoti parameśvaraḥ  
kiṃ tatprathamasaṃbhūtaṃ kenedamakhilaṃ tatam  kenā vā punarevedaṃ grasyate pṛthukukṣiṇā  
vāyuruvāca  śaktiḥ prathamasambhūtā śāṃtyatītapadottarā  tato māyā tato 'vyaktaṃ śivācchaktimataḥ prabhoḥ  
śāntyatītapadaṃ śaktestataḥ śāntipadakramāt  tato vidyāpadaṃ tasmātpratiṣṭhāpadasaṃbhavaḥ  
nivṛttipadamutpannaṃ pratiṣṭhāpadataḥ kramāt  evamuktā samāsena sṛṣṭirīśvaracoditā  
ānulomyāttathaiteṣāṃ pratilomyena saṃhṛtiḥ  asmātpañcapadoddiṣṭātparassraṣṭā samiṣyate  
kalābhiḥ pañcabhirvyāptaṃ tasmādviśvamidaṃ jagat  avyaktaṃ kāraṇaṃ yattadātmanā samanuṣṭhitam  
mahadādiviśeṣāṃtaṃ sṛjatītyapi saṃmatam  kiṃ tu tatrāpi kartṛtvaṃ nāvyaktasya na cātmanaḥ  
acetanatvātprakṛterajñatvātpuruṣasya ca  pradhānaparamāṇvādi yāvatkiñcidacetanam  
tatkartṛkaṃ svayaṃ dṛṣṭaṃ buddhimatkāraṇaṃ vinā  jagacca kartṛsāpekṣaṃ kāryaṃ sāvayavaṃ yataḥ  
tasmācchaktassvatantro yaḥ sarvaśaktiśca sarvavit  anādinidhanaścāyaṃ mahadaiśvaryasaṃyutaḥ  
sa eva jagataḥ kartā mahādevo maheśvarāḥ  pātā hartā ca sarvasya tataḥ pṛthagananvayaḥ  
pariṇāmaḥ pradhānasya pravṛttiḥ puruṣasya ca  sarvaṃ satyavratasyaiva śāsanena pravartate  
itīyaṃ śāśvatī niṣṭhā satāṃ manasi vartate  na cainaṃ pakṣamāśritya vartate svalpacetanaḥ  
yāvadādisamāraṃbho yāvadyaḥ pralayo mahān  tāvadapyeti sakalaṃ brahmaṇaḥ śāradāṃ śatam  
paramityāyuṣo nāma brahmaṇo 'vyaktajanmanaḥ  tatparākhyaṃ tadardhaṃ ca parārdhamabhidhīyate  
parārdhadvayakālāṃte pralaye samupasthite  avyaktamātmanaḥ kāryamādāyātmani tiṣṭhati  
ātmanyavasthite 'vyakte vikāre pratisaṃhṛte  sādharmyeṇādhitiṣṭhete pradhānapuruṣāvubhau  
tamaḥ sattvaguṇāvetau samatvena vyavasthitau  anudriktāvanantau tāvotaprotau parasparam  
guṇasāmye tadā tasminnavibhāge tamodaye  śāṃtavātaikanīre ca na prājñāyata kiṃcana  
aprajñāte jagatyasminneka eva maheśvaraḥ  upāsya rajanīṃ kṛtsnāṃ parāṃ māheśvarīṃ tataḥ  
prabhātāyāṃ tu śarvaryāṃ pradhānapuruṣāvubhau  praviśya kṣobhayāmāsa māyāyogānmaheśvaraḥ  
tataḥ punaraśeṣāṇāṃ bhūtānāṃ prabhavāpyayāt  avyaktādabhavatsṛṣṭirājñayā parameṣṭhinaḥ  
viśvottarottaravicitramanorathasya yasyaikaśaktiśakale sakalassamāptaḥ  ātmānamadhvapatimadhvavido vadaṃti tasmai namaḥ sakalalokavilakṣaṇāya  
vāyuruvāca  puruṣādhiṣṭhitātpūrvamavyaktādīśvarājñayā  buddhyādayo viśeṣāṃtā vikārāścābhavan kramāt  
tatastebhyo vikārebhyo rudro viṣṇuḥ pitāmahaḥ  kāraṇatvena sarveṣāṃ trayo devāḥ prajajñire  
sarvato bhuvanavyāptiśaktimavyāhatāṃ kvacit  jñānamapratimaṃ śaśvadaiśvaryaṃ cāṇimādikam  
sṛṣṭisthitilayākhyeṣu karmasu triṣu hetutām  prabhutvena sahaiteṣāṃ prasīdati maheśvaraḥ  
kalpāntare punasteṣāmaspardhā buddhimohinām  sargarakṣālayācāraṃ pratyekaṃ pradadau ca saḥ  
ete parasparotpannā dhārayanti parasparam  paraspareṇa vardhaṃte parasparamanuvratāḥ  
kvacidbrahmā kvacidviṣṇuḥ kvacidrudraḥ praśasyate  nānena teṣāmādhikyamaiśvaryaṃ cātiricyate  
mūrkhā niṃdaṃti tānvāgbhiḥ saṃraṃbhābhiniveśinaḥ  yātudhānā bhavaṃtyeva piśācāśca na saṃśayaḥ  
devo guṇatrayātītaścaturvyūho maheśvaraḥ  sakalassakalādhāraśakterutpattikāraṇam  
soyamātmā trayasyāsya prakṛteḥ puruṣasya ca  līlākṛtajagatsṛṣṭirīśvaratve vyavasthitaḥ  
yassarvasmātparo nityo niṣkalaḥ parameśvaraḥ  sa eva ca tadādhārastadātmā tadadhiṣṭhitaḥ  
tasmānmaheśvaraścaiva prakṛtiḥ puruṣastathā  sadāśivabhavo viṣṇurbrahmā sarvaśivātmakam  
pradhānātprathamaṃ jajñe vṛddhiḥ khyātirmatirmahān  mahattattvasya saṃkṣobhādahaṃkārastridhā 'bhavat  
ahaṃkāraśca bhūtāni tanmātrānīṃdriyāṇi ca  vaikārikādahaṃkārātsattvodriktāttu sāttvikaḥ  
vaikārikaḥ sa sargastu yugapatsaṃpravartate  buddhīndriyāṇi pañcaiva pañcakarmeṃdriyāṇi ca  
ekādaśaṃ manastatra svaguṇenobhayātmakam  tamoyuktādahaṃkārādbhūtatanmātrasaṃbhavaḥ  
bhūtānāmādibhūtatvādbhūtādiḥ kathyate tu saḥ  bhūtādeśśabdamātraṃ syāttatra cākāśasaṃbhavaḥ  
ākāśātsparśa utpannaḥ sparśādvāyusamudbhavaḥ  vāyo rūpaṃ tatastejastejaso rasasaṃbhavaḥ  
rasādāpassamutpannāstebhyo gandhasamudbhavaḥ  gandhācca pṛthivī jātā bhūtebhyonyaccarācaram  
puruṣādhiṣṭhitatvācca avyaktānugraheṇa ca  mahadādiviśeṣāntā hyaṇḍamutpādayanti te  
tatra kāryaṃ ca karaṇaṃ saṃsiddhaṃ brahmaṇo yadā  tadaṃḍe supravṛddho 'bhūtkṣetrajño brahmasaṃjñitaḥ  
sa vai śarīrī prathamaḥ sa vai puruṣa ucyate  ādikartā sa bhūtānāṃ brahmāgre samavartata  
tasyeśvarasya pratimā jñānavairāgyalakṣaṇā  dharmaiśvaryakarī buddhirbrāhmī yajñe 'bhimāninaḥ  
avyaktājjāyate tasya manasā yadyadīpsitam  vaśī vikṛtvāttraiguṇyātsāpekṣatvātsvabhāvataḥ  
tridhā vibhajya cātmānaṃ trailokye saṃpravartate  sṛjate grasate caiva vīkṣate ca tribhissvayam  
caturmukhastu brahmatve kālatve cāṃtakassmṛtaḥ  sahasramūrdhā puruṣastisrovasthāssvayaṃbhuvaḥ  
sattvaṃ rajaśca brahmā ca kālatve ca tamo rajaḥ  viṣṇutve kevalaṃ sattvaṃ guṇavṛddhistridhā vibhau  
brahmatve sṛjate lokān kālatve saṃkṣipatyapi  puruṣatve 'tyudāsīnaḥ karma ca trividhaṃ vibhoḥ  
evaṃ tridhā vibhinnatvādbrahmā triguṇa ucyate  caturdhā pravibhaktatvāccāturvyūhaḥ prakīrtitaḥ  
āditvādādidevo 'sāvajātatvādajaḥ smṛtaḥ  pāti yasmātprajāḥ sarvāḥ prajāpatiriti smṛtaḥ  
hiraṇmayastu yo merustasyolbaṃ sumahātmanaḥ  garbhodakaṃ samudrāśca jarāyuścā'pi parvatāḥ  
tasminnaṃḍe tvime lokā aṃtarviśvamidaṃ jagat  caṃdrādityau sanakṣatrau sagrahau saha vāyunā  
adbhirdaśaguṇābhistu bāhyatoṇḍaṃ samāvṛtam  āpo daśaguṇenaiva tejasā bahirāvṛtāḥ  
tejo daśaguṇenaiva vāyunā bahirāvṛtam  ākāśenāvṛto vāyuḥ khaṃ ca bhūtādināvṛtam  
bhūtādirmahatā tadvadavyaktenāvṛto mahān  etairāvaraṇairaṇḍaṃ saptabhirbahirāvṛtam  
etadāvṛttya cānyonyamaṣṭau prakṛtayaḥ sthitāḥ  sṛṣṭipālanavidhvaṃsakarmakartryo dvijottamāḥ  
evaṃ parasparotpannā dhārayaṃti parasparam  ādhārādheyabhāvena vikārāstu vikāriṣu  
kūrmoṃgāni yathā pūrvaṃ prasārya viniyacchati  vikārāṃśca tathā 'vyaktaṃ sṛṣṭvā bhūyo niyacchati  
avyaktaprabhavaṃ sarvamānulomyena jāyate  prāpte pralayakāle tu pratilomyenulīyate  
guṇāḥ kālavaśādeva bhavaṃti viṣamāḥ samāḥ  guṇasāmye layo jñeyo vaiṣamye sṛṣṭirucyate  
tadidaṃ brahmaṇo yoniretadaṃḍaṃ ghanaṃ mahat  brahmaṇaḥ kṣetramuddiṣṭaṃ brahmā kṣetrajña ucyate  
itīdṛśānāmaṇḍānāṃ koṭyo jñeyāḥ sahasraśaḥ  sarvagatvātpradhānasya tiryagūrdhvamadhaḥ sthitāḥ  
tatra tatra caturvaktrā brahmāṇo harayo bhavāḥ  sṛṣṭā pradhānena tathā labdhvā śaṃbhostu sannidhim  
maheśvaraḥ parovyaktādaṃḍamavyaktasaṃbhavam  aṇḍājjajñe vibhurbrahmā lokāstena kṛtāstvime  
abuddhipūrvaḥ kathito mayaiṣa pradhānasargaḥ prathamaḥ pravṛtaḥ  ātyaṃtikaśca pralayontakāle līlākṛtaḥ kevalamīśvarasya  
yattatsmṛtaṃ kāraṇamaprameyaṃ brahmā pradhānaṃ prakṛteḥ prasūtiḥ  anādimadhyāntamanantavīryaṃ śuklaṃ suraktaṃ puruṣeṇa yuktam  
utpādakatvādrajasotirekāllokasya saṃtānavivṛddhihetūn  aṣṭau vikārānapi cādikāle sṛṣṭvā samaśnāti tathāṃtakāle  
prakṛtyavasthāpitakāraṇānāṃ yā ca sthitiryā ca punaḥ pravṛttiḥ  tatsarvamaprākṛtavaibhavasya saṃkalpamātreṇa maheśvarasya  
munaya ūcuḥ  manvaṃtarāṇi sarvāṇi kalpabhedāṃśca sarvaśaḥ  teṣvevāṃtarasargaṃ ca pratisargaṃ ca no vada  
vāyuruvāca  kālasaṃkhyāvivṛttasya parārdho brahmaṇassmṛtaḥ  tāvāṃścaivāsya kālonyastasyāṃte pratisṛjyate  
divase divase tasya brahmaṇaḥ pūrvajanmanaḥ  caturdaśamahābhāgā manūnāṃ parivṛttayaḥ  
anāditvādanaṃtatvādajñeyatvācca kṛtsnaśaḥ  manvaṃtarāṇi kalpāśca na śakyā vacanātpṛthak  
ukteṣvapi ca sarveṣu śṛṇvatāṃ vo vaco mama  kimihāsti phalaṃ tasmānna pṛthakvaktumutsahe  
ya eva khalu kalpeṣu kalpaḥ saṃprati vartate  tatra saṃkṣipya vartaṃte sṛṣṭayaḥ pratisṛṣṭayaḥ  
yastvayaṃ vartate kalpo vārāho nāma nāmataḥ  asminnapi dvijaśreṣṭhā manavastu caturdaśa  
svāyaṃbhuvādayassapta sapta sāvarṇikādayaḥ  teṣu vaivasvato nāma saptamo vartate manuḥ  
manvaṃtareṣu sarveṣu sargasaṃhāravṛttayaḥ  prāyaḥ samābhavaṃtīti tarkaḥ kāryo vijānatā  
pūrvakalpe parāvṛtte pravṛtte kālamārute  samunmūlitamūleṣu vṛkṣeṣu ca vaneṣu ca  
jagaṃti tṛṇavaktrīṇi deve dahati pāvake  vṛṣṭyā bhuvi niṣiktāyāṃ viveleṣvarṇaveṣu ca  
dikṣu sarvāsu magnāsu vāripūre mahīyasi  tadadbhiścaṭulākṣepaistaraṃgabhujamaṇḍalaiḥ  
prārabdhacaṇḍanṛtyeṣu tataḥ pralayavāriṣu  brahmā nārāyaṇo bhūtvā suṣvāpa salile sukham  
imaṃ codāharanmaṃtraṃ ślokaṃ nārāyaṇaṃ prati  taṃ śṛṇudhvaṃ muniśreṣṭhāstadarthaṃ cākṣarāśrayam  
āpo nārā iti proktā āpo vai narasūnavaḥ  ayanaṃ tasya tā yasmāttena nārāyaṇaḥ smṛtaḥ  
śivayogamayīṃ nidrāṃ kurvantaṃ tridaśeśvaram  baddhāṃjali puṭāssiddhā janalokanivāsinaḥ  
stotraiḥ prabodhayāmāsuḥ prabhātasamaye surāḥ  yathā sṛṣṭyādisamaye īśvaraṃ śrutayaḥ purā  
tataḥ prabuddha utthāya śayanāttoyamadhyagāt  udaikṣata diśaḥ sarvā yoganidrālasekṣaṇaḥ  
nāpaśyatsa tadā kiṃcitsvātmano vyatireki yat  savismaya ivāsīnaḥ parāṃ ciṃtāmupāgamat  
kva sā bhagavatī yā tu manojñā mahatī mahī  nānāvidhamahāśailanadīnagarakānanā  
evaṃ saṃciṃtayanbrahmā bubudhe naiva bhūsthitim  tadā sasmāra pitaraṃ bhagavaṃtaṃ trilocanam  
smaraṇāddevadevasya bhavasyāmitatejasaḥ  jñātavānsalile magnāṃ dharaṇīṃ dharaṇīpatiḥ  
tato bhūmessamuddhāraṃ kartukāmaḥ prajāpatiḥ  jalakrīḍocitaṃ divyaṃ vārāhaṃ rūpamasmarat  
mahāparvatavarṣmāṇaṃ mahājaladaniḥsvanam  nīlameghapratīkāśaṃ dīptaśabdaṃ bhayānakam  
pīnavṛttaghanaskaṃdhapīnonnatakaṭītaṭam  hrasvavṛttorujaṃghāgraṃ sutīkṣṇapuramaṇḍalam  
padmarāgamaṇiprakhyaṃ vṛttabhīṣaṇalocanam  vṛttadīrghamahāgātraṃ stabdhakarṇasthalojjvalam  
udīrṇocchvāsaniśvāsaghūrṇitapralayārṇavam  visphuratsusaṭācchannakapolaskaṃdhabaṃdhuram  
maṇibhirbhūṣaṇaiścitrairmahāratnaiḥpariṣkṛtam  virājamānaṃ vidyudbhirmeghasaṃghamivonnatam  
āsthāya vipulaṃ rūpaṃ vārāhamamitaṃ vidhiḥ  pṛthivyuddharaṇārthāya praviveśa rasātalam  
sa tadā śuśubhe 'tīva sūkaro girisaṃnibhaḥ  liṃgākṛtermaheśasya pādamūlaṃ gato yathā  
tatassa salile magnāṃ pṛthivīṃ pṛthivīṃdharaḥ  uddhṛtyāliṃgya daṃṣṭrābhyāmunmamajja rasātalāt  
taṃ dṛṣṭvā munayassiddhā janalokanivāsinaḥ  mumudurnanṛturmūrdhni tasya puṣpairavākiran  
vapurmahāvarāhasya śuśubhe puṣpasaṃvṛtam  patadbhiriva khadyotaiḥ prāśuraṃjanaparvataḥ  
tataḥ saṃsthānamānīya varāho mahatīṃ mahīm  svameva rūpamāsthāya sthāpayāmāsa vai vibhuḥ  
pṛthivīṃ ca samīkṛtya pṛthivyāṃ sthāpayangirīn  bhūrādyāṃścaturo lokān kalpayāmāsa pūrvavat  
iti saha mahatīṃ mahīṃ mahīdhraiḥ pralayamahājaladheradhaḥsthamadhyāt  upari ca viniveśya viśvakarmā caramacaraṃ ca jagatsasarja bhūyaḥ  
vāyuruvāca  sargaṃ ciṃtayatastasya tadā vai buddhipūrvakam  pradhyānakāle mohastu prādurbhūtastamomayaḥ  tamomoho mahāmohastāmisraścāndhasaṃjñitaḥ  avidyā pañcamī caiṣā prādurbhūtā mahātmanaḥ  
pañcadhā 'vasthitaḥ sargo dhyāyatastvabhimāninaḥ  sarvatastamasātīva bījakumbhavadāvṛtaḥ  bahirantaścāprakāśaḥ stabdho niḥsaṃjña eva ca  tasmātteṣāṃ vṛtā buddhirmukhāni karaṇāni ca  
tasmātte saṃvṛtātmāno nagā mukhyāḥ prakīrtitāḥ  taṃ dṛṣṭvā'sādhakaṃ brahmā prathamaṃ sargamīdṛśam  aprasannamanā bhūtvā dvitīyaṃ so 'bhyamanyata  tasyābhidhāyataḥ sargaṃ tiryaksroto 'bhyavartata  
antaḥprakāśāstiryaṃca āvṛtāśca bahiḥ punaḥ  paśvātmānastato jātā utpathagrāhiṇaśca te  tamapyasādhakaṃ jñātvā sargamanyamamanyata  tadordhvasrotaso vṛtto devasargastu sāttvikaḥ  
te sukhaprītibahulā bahirantaśca nāvṛtāḥ  prakāśā bahirantaścasvabhāvādeva saṃjñitāḥ  tato 'bhidhyāyatovyaktādarvāksrotastu sādhakaḥ  manuṣyanāmā sañjātaḥ sargo duḥkhasamutkaṭaḥ  
prakāśābahirantaste tamodriktā rajo 'dhikāḥ  pañcamonugrahaḥ sargaścaturdhā saṃvyavasthitaḥ  viparyayeṇa śaktyā ca tuṣṭyāsiddhyā tathaiva ca  te 'parigrāhiṇaḥ sarve saṃvibhāgaratāḥ punaḥ  
khādanāścāpyaśīlāśca bhūtādyāḥ parikīrtitāḥ  prathamo mahataḥ sargo brahmaṇaḥ parameṣṭhinaḥ  tanmātrāṇāṃ dvitīyastu bhūtasargaḥ sa ucyate  vaikārikastṛtīyastu sarga aindriyakaḥ smṛtaḥ  
ityeṣa prakṛteḥ sargaḥ sambhṛto 'buddhipūrvakaḥ  mukhyasargaścaturthastu mukhyā vai sthāvarāḥ smṛtāḥ  tiryaksrotastu yaḥ proktastiryagyoniḥ sa pañcamaḥ  tadūrdhvasrotasaḥ ṣaṣṭho devasargastu sa smṛtaḥ  
tato 'rvāksrotasāṃ sargaḥ saptamaḥ sa tu mānuṣaḥ  aṣṭamo 'nugrahaḥ sargaḥ kaumāro navamaḥ smṛtaḥ  prākṛtāśca trayaḥ pūrve sargāste 'buddhipūrvakāḥ  buddhipūrvaṃ pravartante mukhyādyāḥ pañca vaikṛtāḥ  
agre sasarja vai brahmā mānasānātmanaḥ samān  sanandaṃ sanakañcaiva vidvāṃsañca sanātanam  ṛbhuṃ sanatkumārañca pūrvameva prajāpatiḥ  sarve te yogino jñeyā vītarāgā vimatsarāḥ  
īśvarāsaktamanaso na cakruḥ sṛṣṭaye matim  teṣu sṛṣṭyanapekṣeṣu gateṣu sanakādiṣu  sraṣṭukāmaḥ punarbrahmā tatāpa paramaṃ tapaḥ  tasyaivaṃ tapyamānasya na kiṃcitsamavartata  
tato dīrgheṇa kālena duḥkhātkrodho vyajāyata  krodhāviṣṭasya netrābhyāṃ prāpatannaśrubindavaḥ  tatastebhyo 'śrubindubhyo bhūtāḥ pretāstadābhavan  sarvāṃstānaśrujāndṛṣṭvā brahmātmānamaniṃdata  
tasya tīvrā 'bhavanmūrchā krodhāmarṣasamudbhavā  mūrchitastu jahau prāṇānkrodhāviṣṭaḥ prajāpatiḥ  tataḥ prāṇeśvaro rudro bhagavānnīlalohitaḥ  prasādamatulaṃ kartuṃ prādurāsītprabhormukhāt  
daśadhā caikadhā cakre svātmānaṃ prabhurīśvaraḥ  te tenoktā mahātmāno daśadhā caikadhā kṛtāḥ  yūyaṃ sṛṣṭā mayā vatsā lokānugrahakāraṇāt  tasmātsarvasya lokasya sthāpanāya hitāya ca  
prajāsantānahetośca prayatadhvamatandritāḥ  evamuktāśca rurudurdudruvuśca samantataḥ  rodanāddrāvaṇāccaiva te rudrā nāmataḥ smṛtāḥ  ye rudrāste khalu prāṇā ye prāṇāste mahātmakāḥ  
tato mṛtasya devasya brahmaṇaḥ parameṣṭhinaḥ  ghṛṇī dadau punaḥ prāṇānbrahmaputro maheśvaraḥ  prahṛṣṭavadano rudraḥ prāṇapratyāgamādvibhoḥ  abhyabhāṣata viśveśo brahmāṇaṃ paramaṃ vacaḥ  
mābhairmābhairmahābhāga viriṃca jagatāṃ guro  mayā te prāṇitāḥ prāṇāḥ sukhamuttiṣṭha suvrata  svapnānubhūtamiva tacchrutvā vākyaṃ manoharam  haraṃ nirīkṣya śanakairnetraiḥ phullāmbujaprabhaiḥ  
tathā pratyāgataprāṇaḥ snigdhagambhīrayā girā  uvāca vacanaṃ brahmā tamuddiśya kṛtāñjaliḥ  tvaṃ hi darśanamātreṇa cānandayasi me manaḥ  ko bhavān viśvamūrtyā vā sthita ekādaśātmakaḥ  
tasya tadvacanaṃ śrutvā vyājahāra maheśvaraḥ  spṛśan kārābhyāṃ brahmāṇaṃ susukhābhyāṃ sureśvaraḥ  māṃ viddhi paramātmānaṃ tava putratvamāgatam  ete caikādaśa rudrāstvāṃ surakṣitumāgatāḥ  
tasmāttīvrāmimāmmūrchāṃ vidhūya madanugrahāt  prabuddhasva yathāpūrvaṃ prajā vai sraṣṭumarhasi  evaṃ bhagavatā prokto brahmā prītamanā hyabhūt  nānāṣṭakena viśvātmā tuṣṭāva parameśvaram  
brahmovāca  namaste bhagavan rudra bhāskarāmitatejase  namo bhavāya devāya rasāyāmbumayātmane  śarvāya kṣitirūpāya nandīsurabhaye namaḥ  
īśāya vasave tubhyaṃ namassparśamayātmane  paśūnāṃ pataye caiva pāvakāyātitejase  bhīmāya vyomarūpāya śabdamātrāya te namaḥ  ugrāyograsvarūpāya yajamānātmane namaḥ  mahādevāya somāya namostvamṛtamūrtaye  
evaṃ stutvā mahādevaṃ brahmā lokapitāmahaḥ  prārthayāmāsa viśveśaṃ girā praṇatipūrvayā  bhagavan bhūtabhavyeśa mama putra maheśvara  sṛṣṭihetostvamutpanno mamāṃge 'naṃganāśanaḥ  
tasmānmahati kāryesmin vyāpṛtasya jagatprabho  sahāyaṃ kuru sarvatra sraṣṭumarhasi sa prajāḥ  tenaiṣāṃ pāvito devo rudrastripuramardanaḥ  bāḍhamityeva tāṃ vāṇīṃ pratijagrāha śaṃkaraḥ  
tatassa bhagavān brahmā hṛṣṭaṃ tamabhinaṃdya ca  sraṣṭuṃ tenābhyanujñātastathānyāścāsṛjatprajāḥ  marīcibhṛgvaṃgirasaḥ pulastyaṃ pulahaṃ kratum  dakṣamatriṃ vasiṣṭhaṃ ca so 'sṛjanmanasaiva ca  
purastādasṛjadbrahmā dharmaṃ saṃkalpameva ca  ityete brahmaṇaḥ putrā dvādaśādau prakīrtitāḥ  saha rudreṇa saṃbhūtāḥ purāṇā gṛhamedhinaḥ  
teṣāṃ dvādaśa vaṃśāḥ syurdivyā devagaṇānvitāḥ  prajāvantaḥ kriyāvanto maharṣibhiralaṃkṛtāḥ  atha devāsurapitḥnmanuṣyāṃśca catuṣṭayam  saha rudreṇa sisṛkṣuraṃbhasyetāni vai vidhiḥ  
sa sṛṣṭyarthaṃ samādhāya brahmātmānamayūyujat  mukhādajanayaddevān pitḥṃścaivopapakṣataḥ  jaghanādasurān sarvān prajanādapi mānuṣān  avaskare kṣudhāviṣṭā rākṣasāstasya jajñire  
putrāstamorajaḥprāyā balinaste niśācarāḥ  sarpā yakṣāstathā bhūtā gaṃdharvāḥ saṃprajajñire  vayāṃsi pakṣataḥ sṛṣṭāḥ pakṣiṇo vakṣaso 'sṛjat  mukhatojāṃstathā pārśvāduragāṃśca vinirmame  
padbhyāṃ cāśvānsamātaṃgān śarabhān gavayānmṛgān  uṣṭrānaśvatarāṃścaiva nyaṃkūnanyāśca jātayaḥ  
auṣadhyaḥ phalamūlāni romabhyastasya jajñire  gāyatrīṃ ca ṛcaṃ caiva trivṛtsāma rathaṃtaram  
agniṣṭomaṃ ca yajñānāṃ nirmame prathamānmukhāt  yajūṃṣi traiṣṭubhaṃ chaṃdaḥstomaṃ pañcadaśaṃ tathā  bṛhatsāma tathokthaṃ ca dakṣiṇādasṛjanmukhāt  sāmāni jagatīchaṃdaḥ stomaṃ saptadaśaṃ tathā  
vairūpyamatirātraṃ ca paścimādasṛjanmukhāt  ekaviṃśamatharvāṇamāptoryāmāṇameva ca  anuṣṭubhaṃ sa vairājamuttarādasṛjanmukhāt  uccāvacāni bhūtāni gātrebhyastasya jajñire  
yakṣāḥ piśācā gaṃdharvāstathaivāpsarasāṃ gaṇāḥ  narakinnararakṣāṃsi vayaḥpaśumṛgoragāḥ  avyayaṃ caiva yadidaṃ sthāṇusthāvarajaṃgamam  teṣāṃ vai yāni karmāṇi prāksṛṣṭāni prapedire  
tānyeva te prapadyaṃte sṛjyamānāḥ punaḥ punaḥ  hiṃsrāhiṃsre mṛdukrūre dharmādharmāvṛtānṛte  tadbhāvitāḥ prapadyaṃte tasmāttattasya rocate  mahābhūteṣu nānātvamiṃdriyārtheṣu muktiṣu  
viniyogaṃ ca bhūtānāṃ dhātaiva vyadadhatsvayam  nāma rūpaṃ ca bhūtānāṃ prākṛtānāṃ prapañcanam  vedaśabdebhya evādau nirmame 'sau pitāmahaḥ  ārṣāṇi caiva nāmāni yāśca vedeṣu vṛttayaḥ  
śarvaryaṃte prasūtānāṃ tānyevaibhyo dadāvajaḥ  yathartāvṛtuliṃgāni nānārūpāṇi paryaye  dṛśyaṃte tāni tānyeva tathā bhāvā yugādiṣu  ityeṣa karaṇodbhūto lokasargassvayaṃbhuvaḥ  
mahadādyoviśeṣāṃto vikāraḥ prakṛteḥ svayam  caṃdrasūryaprabhājuṣṭo grahanakṣatramaṃḍitaḥ  nadībhiśca samudraiśca parvataiśca sa maṃḍitaḥ  paraiśca vividhairamyaissphītairjanapadaistathā  
tasmin brahmavane 'vyakto brahmā carati sarvavit  avyaktabījaprabhava īśvarānugrahe sthitaḥ  buddhiskaṃdhamahāśākha indriyāṃtarakoṭaraḥ  mahābhūtapramāṇaśca viśeṣāmalapallavaḥ  
dharmādharmasupuṣpāḍhyaḥ sukhaduḥkhaphalodayaḥ  ājīvyaḥ sarvabhūtānāṃ brahmavṛkṣaḥ sanātanaḥ  dyāṃ mūrdhānaṃ tasya viprā vadaṃti khaṃ vai nābhiṃ caṃdrasūryau ca netre  diśaḥ śrotre caraṇau ca kṣitiṃ ca so 'cintyātmā sarvabhūtapraṇetā  
vaktrāttasya brahmaṇāssaṃprasūtāstadvakṣasaḥ kṣatriyāḥ pūrvabhāgāt  vaiśyā urubhyāṃ tasya padbhyāṃ ca śūdrāḥ sarve varṇā gātrataḥ saṃprasūtāḥ  
ṛṣaya ūcuḥ  bhavatā kathitā sṛṣṭirbhavasya paramātmanaḥ  caturmukhamukhāttasya saṃśayo naḥ prajāyate  
devaśreṣṭho virūpākṣo dīptaśśūladharo haraḥ  kālātmā bhagavān rudraḥ kapardī nīlalohitaḥ  
sabrahmakamimaṃ lokaṃ saviṣṇumapi pāvakam  yaḥ saṃharati saṃkruddho yugāṃte samupasthite  
yasya brahmā ca viṣṇuśca praṇāmaṃ kuruto bhayāt  lokasaṃkocakasyāsya yasya tau vaśavartinau  
yo 'yaṃ devaḥ svakādaṃgādbrahmaviṣṇū purāsṛjat  sa eva hi tayornityaṃ yogakṣemakaraḥ prabhuḥ  
sa kathaṃ bhagavān rudra ādidevaḥ purātanaḥ  putratvamagamacchaṃbhurbrahmaṇo 'vyaktajanmanaḥ  
prajāpatiśca viṣṇuśca rudrasyaitau parasparam  sṛṣṭau parasparasyāṃgāditi prāgapi śuśruma  
kathaṃ punaraśeṣāṇāṃ bhūtānāṃ hetubhūtayoḥ  guṇapradhānabhāvena prādurbhāvaḥ parasparāt  
nāpṛṣṭaṃ bhavatā kiṃcinnāśrutaṃ ca kathaṃcana  bhagavacchiṣyabhūtena bhavatā sakalaṃ smṛtam  
tattvaṃ vada yathā brahmā munīnāmavadadvibhuḥ  vayaṃ śraddhālavastāta śrotumīśvarasadyaśaḥ  
vāyuruvāca  sthāne pṛṣṭamidaṃ viprā bhavadbhiḥ praśnakovidaiḥ  idameva purā pṛṣṭo mama prāha pitāmahaḥ  
tadahaṃ sampravakṣyāmi yathā rudrasamudbhavaḥ  yathā ca punarutpattirbrahmaviṣṇvoḥ parasparam  
trayaste kāraṇātmāno jatāssākṣānmaheśvarāt  carācarasya viśvasya sargasthityaṃtahetavaḥ  
paramaiśvaryasaṃyuktāḥ parameśvarabhāvitāḥ  tacchaktyādhiṣṭhitā nityaṃ tatkāryakaraṇakṣamāḥ  
pitrā niyamitāḥ pūrvaṃ trayopi triṣu karmasu  brahmā sarge haristrāṇe rudraḥ saṃharaṇe tathā  
tathāpyanyonyamātsaryādanyonyātiśayāśinaḥ  tapasā toṣayitvā svaṃ pitaraṃ parameśvaram  
labdhvā sarvātmanā tasya prasādātparameṣṭhinaḥ  brahmanārāyaṇau pūrvaṃ rudraḥ kalpāntare 'sṛjat  
kalpāntare punarbrahmā rudraviṣṇū jaganmayaḥ  viṣṇuśca bhagavānrudraṃ brahmāṇamasṛjatpunaḥ  
nārāyaṇaṃ punarbrahmā brahmāṇamasṛjatpunaḥ  evaṃ kalpeṣu kalpeṣu brahmaviṣṇumaheśvarāḥ  
paraspareṇa jāyaṃte parasparahitaiṣiṇaḥ  tattatkalpāntavṛttāntamadhikṛtya maharṣibhiḥ  
prabhāvaḥ kathyate teṣāṃ parasparasamudbhavāt  śṛṇu teṣāṃ kathāṃ citrāṃ puṇyāṃ pāpapramocinīm  
kalpe tatpuruṣe vṛttāṃ brahmaṇaḥ parameṣṭhinaḥ  purā nārāyaṇo nāma kalpe vai meghavāhane  
divyaṃ varṣasahasraṃ tu megho bhūtvāvahaddharām  tasya bhāvaṃ samālakṣya viṣṇorviśvajagadguruḥ  
sarvassarvātmabhāvena pradadau śaktimavyayām  śaktiṃ labdhvā tu sarvātmā śivātsarveśvarāttadā  
sasarja bhagāvan viṣṇurviśvaṃ viśvasṛjā saha  viṣṇostadvaibhavaṃ dṛṣṭvā sṛṣṭastena pitāmahaḥ  
īrṣyayā parayā grastaḥ prahasannidamabravīt  gaccha viṣṇo mayā jñātaṃ tava sargasya kāraṇam  
āvayoradhikaścāsti sa rudro nātra saṃśayaḥ  tasya devādhidevasya prasādātparameṣṭhinaḥ  
sraṣṭā tvaṃ bhagavānādyaḥ pālakaḥ paramārthataḥ  ahaṃ ca tapasārādhya rudraṃ tridaśanāyakam  
tvayā saha jagatsarvaṃ srakṣyāmyatra na saṃśayaḥ  evaṃ viṣṇumupālabhya bhagavānabjasambhavaḥ  
evaṃ vijñāpayāmāsa tapasā prāpya śaṃkaram  bhagavan devadeveśa viśveśvara maheśvara  
tava vāmāṃgajo viṣṇurdakṣiṇāṃgabhavo hyaham  mayā saha jagatsarvaṃ tathāpyasṛjadacyutaḥ  
sa matsarādupālabdhastvadāśrayabalānmayā  madbhāvānnādhikasteti bhāvastvayi maheśvare  
tvatta eva samutpattirāvayossadṛśī yataḥ  tasya bhaktyā yathāpūrvaṃ prasādaṃ kṛtavānasi  
tathā mamāpi tatsarvaṃ dātumarhasi śaṃkara  iti vijñāpitastena bhagavān bhaganetrahā  
nyāyena vai dadau sarvaṃ tasyāpi sa ghṛṇānidhiḥ  labdhvaivamīśvarādeva brahmā sarvātmatāṃ kṣaṇāt  
tvaramāṇotha saṃgamya dadarśa puruṣottamam  kṣīrārṇavālaye śubhre vimāne sūryasaṃnibhe  
hemaratnānvite divye manasā tena nirmite  anaṃtabhogaśayyāyāṃ śayānaṃ paṃkajekṣaṇam  
caturbhujamudārāṃgaṃ sarvābharaṇabhūṣitam  śaṃkhacakradharaṃ saumyaṃ candrabiṃbasamānanam  
śrīvatsavakṣasaṃ devaṃ prasannamadhurasmitam  dharāmṛdukarāṃbhojasparśaraktapadāṃbujam  
kṣīrārṇavāmṛtamiva śayānaṃ yoganidrayā  tamasā kālarudrākhyaṃ rajasā kanakāṃḍajam  
sattvena sarvagaṃ viṣṇuṃ nirguṇatve maheśvaram  taṃ dṛṣṭvā puruṣaṃ brahmā pragalbhamidamabravīt  
grasāmi tvāmahaṃ viṣṇo tvamātmānaṃ yathā purā  tasya tadvacanaṃ śrutvā pratibuddhya pitāmaham  
udaikṣata mahābāhussmitamīṣaccakāra ca  tasminnavasare viṣṇurgrastastena mahātmanā  
sṛṣṭaśca brahmaṇā sadyo bhruvormadhyādayatnataḥ  tasminnavasare sākṣādbhagavānindubhūṣaṇaḥ  
śaktiṃ tayorapi draṣṭumarūpo rūpamāsthitaḥ  prasādamatulaṃ kartuṃ purā dattavarastayoḥ  
āgacchattatra yatremau brahmanārāyaṇau sthitau  atha tuṣṭuvaturdevaṃ prītau bhītau ca kautukāt  
praṇematuśca bahuśo bahumānena dūrataḥ  bhavopi bhagavānetāvanugṛhya pinākadhṛk  
sādaraṃ paśyatoreva tayoraṃtaradhīyata  
vāyuruvāca  pratikalpaṃ pravakṣyāmi rudrāvirbhāvakāraṇam  yato vicchinnasaṃtānā brahmasṛṣṭiḥ pravartate  
kalpekalpe prajāḥ sṛṣṭvā brahmā brahmāṃḍasaṃbhavaḥ  avṛddhihetorbhūtānāṃ mumoha bhṛśaduḥkhitaḥ  
tasya duḥkhapraśāṃtyarthaṃ prajānāṃ ca vivṛddhaye  tattatkalpeṣu kālātmā rudro rudragaṇādhipaḥ  
nirdiṣṭaḥ pamameśena maheśo nīlalohitaḥ  putro bhūtvānugṛhṇāti brahmāṇaṃ brahmaṇonujaḥ  
sa eva bhagavānīśastejorāśiranāmayaḥ  anādinidhanodhātā bhūtasaṃkocako vibhuḥ  
paramaiśvaryasaṃyuktaḥ parameśvarabhāvitaḥ  tacchaktyādhiṣṭhitaśśaśvattaccihnairapi cihnitaḥ  
tannāmanāmā tadrūpastatkāryakaraṇakṣamaḥ  tattulyavyavahāraśca tadājñāparipālakaḥ  
sahasrādityasaṃkāśaścandrāvayavabhūṣaṇaḥ  bhujaṃgahārakeyūravalayo muṃjamekhalaḥ  
jalaṃdharaviriṃcendrakapālaśakalojjvalaḥ  gaṅgātuṃgataraṃgārdhapiṃgalānanamūrdhajaḥ  
bhagnadaṃṣṭrāṃkurākrāntaprāntakāntadharādharaḥ  savyaśravaṇapārśvāṃtamaṃḍalīkṛtakuṇḍalaḥ  
mahāvṛṣabhaniryāṇo mahājaladaniḥsvanaḥ  mahānalasamaprakhyo mahābalaparākramaḥ  
evaṃ ghoramahārūpo brahmaputrīṃ maheśvaraḥ  vijñānaṃ brahmaṇe dattvā sarge sahakaroti ca  
tasmādrudraprasādena pratikalpaṃ prajāpateḥ  pravāharūpato nityā prajāsṛṣṭiḥ pravartate  
kadācitprārthitaḥ sraṣṭuṃ brahmaṇā nīlalohitaḥ  svātmanā sadṛśān sarvān sasarja manasā vibhuḥ  
kapardino nirātaṃkānnīlagrīvāṃstrilocanān  jarāmaraṇanirmuktān dīptaśūlavarāyudhān  
taistu saṃcchāditaṃ sarvaṃ caturdaśavidhaṃ jagat  tāndṛṣṭā vividhānrudrān rudramāha pitāmahaḥ  
namaste devadeveśa māsrākṣīrīdṛśīḥ prajāḥ  anyāḥ sṛja tvaṃ bhadraṃ te prajā mṛtyusamanvitāḥ  
ityuktaḥ prahasanprāha brahmāṇaṃ parameśvaraḥ  nāsti me tādṛśassargassṛja tvamaśubhāḥ prajāḥ  
ye tvime manasā sṛṣṭā mahātmāno mahābalāḥ  cariṣyaṃti mayā sārdhaṃ sarva eva hi yājñikāḥ  
ityuktvā viśvakarmāṇaṃ viśvabhūteśvaro haraḥ  saha rudraiḥ prajāsargānnivṛttātmā vyatiṣṭhata  
tataḥ prabhṛti devo 'sau na prasūte prajāḥ śubhāḥ  ūrdhvaretāḥ sthitaḥ sthāṇuryāvadābhūtasaṃplavam  
vāyuruvāca  yadā punaḥ prajāḥ sṛṣṭā na vyavardhanta vedhasaḥ  tadā maithunajāṃ sṛṣṭiṃ brahmā kartumamanyata  
na nirgataṃ purā yasmānnārīṇāṃ kulamīśvarāt  tena maithunajāṃ sṛṣṭiṃ na śaśāka pitāmahaḥ  
tatassa vidadhe buddhimarthaniścayagāminīm  prajānameva vṛddhyarthaṃ praṣṭavyaḥ parameśvara  
prasādena vinā tasya na vardherannimāḥ prajāḥ  evaṃ saṃcintya viśvātmā tapaḥ kartuṃ pracakrame  
tadādyā paramā śaktiranaṃtā lokabhāvinī  ādyā sūkṣmatarā śuddhā bhāvagamyā manoharā  
nirguṇā niṣprapañcā ca niṣkalā nirupaplavā  niraṃtaratarā nityā nityamīśvarapārśvagā  
tayā paramayā śaktyā bhagavaṃtaṃ triyambakam  saṃcintya hṛdaye brahmā tatāpa paramaṃ tapaḥ  
tīvreṇa tapasā tasya yuktasya parameṣṭhinaḥ  acireṇaiva kālena pitā saṃpratutoṣa ha  
tataḥ kenacidaṃśena mūrtimāviśya kāmapi  ardhanārīśvaro bhūtvā yayau devassvayaṃ haraḥ  
taṃ dṛṣṭvā paramaṃ devaṃ tamasaḥ paramavyayam  advitīyamanirdeśyamadṛśyamakṛtātmabhiḥ  
sarvalokavidhātāraṃ sarvalokeśvareśvaram  sarvalokavidhāyinyā śaktyā paramayā yutam  
apratarkyamanābhāsamameyamajaraṃ dhruvam  acalaṃ nirguṇaṃ śāṃtamanaṃtamahimāspadam  
sarvagaṃ sarvadaṃ sarvasadasadvyaktivarjitam  sarvopamānanirmuktaṃ śaraṇyaṃ śāśvataṃ śivam  
praṇamya daṃḍavadbrahmā samutthāya kṛtāṃjaliḥ  śraddhāvinayasaṃpannaiḥ śrāvyaiḥ saṃskarasaṃyutaiḥ  
yathārthayuktasarvārthairvedārthaparibṛṃhitaiḥ  tuṣṭāva devaṃ devīṃ ca sūktaiḥ sūkṣmārthagocaraiḥ  
brahmovāca  jaya deva mahādeva jayeśvara maheśvara  jaya sarvaguṇa śreṣṭha jaya sarvasurādhipa  
jaya prakṛti kalyāṇi jaya prakṛtināyike  jaya prakṛtidūre tvaṃ jaya prakṛtisundari  
jayāmoghamahāmāya jayāmogha manoratha  jayāmoghamahālīla jayāmoghamahābala  
jaya viśvajaganmātarjaya viśvajaganmaye  jaya viśvajagaddhātri jaya viśvajagatsakhi  
jaya śāśvatikaiśvarye jaya śāśvatikālaya  jaya śāśvatikākāra jaya śāśvatikānuga  
jayātmatrayanirmātri jayātmatrayapālini  jayātmatrayasaṃhartri jayātmatrayanāyike  
jayāvalokanāyattajagatkāraṇabṛṃhaṇa  jayopekṣākaṭākṣotthahutabhugbhuktabhautika  
jaya devādyavijñeye svātmasūkṣmadṛśojjvale  jaya sthūlātmaśaktyeśejaya vyāptacarācare  
jaya nāmaikavinyastaviśvatattvasamuccaya  jayāsuraśironiṣṭhaśreṣṭhānugakadaṃbaka  
jayopāśritasaṃrakṣāsaṃvidhānapaṭīyasi  jayonmūlitasaṃsāraviṣavṛkṣāṃkurodgame  
jaya prādeśikaiśvaryavīryaśauryavijṛṃbhaṇa  jaya viśvabahirbhūta nirastaparavaibhava  
jaya praṇītapañcārthaprayogaparamāmṛta  jaya pañcārthavijñānasudhāstotrasvarūpiṇi  
jayati ghorasaṃsāramahārogabhiṣagvara  jayānādimalājñānatamaḥpaṭalacaṃdrike  
jaya tripurakālāgne jaya tripurabhairavi  jaya triguṇanirmukte jaya triguṇamardini  
jaya prathamasarvajña jaya sarvaprabodhika  jaya pracuradivyāṃga jaya prārthitadāyini  
kva deva te paraṃ dhāma kva ca tucchaṃ ca no vacaḥ  tathāpi bhagavan bhaktyā pralapaṃtaṃ kṣamasva mām  
vijñāpyaivaṃvidhaiḥ sūktairviśvakarmā caturmukhaḥ  namaścakāra rudrāya radrāṇyai ca muhurmuhuḥ  
idaṃ stotravaraṃ puṇyaṃ brahmaṇā samudīritam  ardhanārīśvaraṃ nāma śivayorharṣavardhanam  
ya idaṃ kīrtayedbhaktyā yasya kasyāpi śikṣayā  sa tatphalamavāpnoti śivayoḥ prītikāraṇāt  
sakalabhuvanabhūtabhāvanābhyāṃ jananavināśavihīnavigrahābhyām  naravarayuvatīvapurdharābhyāṃ satatamahaṃ praṇatosmi śaṃkarābhyām  
vāyuruvāca  atha devo mahādevo mahājaladanādayā  vācā madhuragaṃbhīraśivadaślakṣṇavarṇayā  
arthasaṃpannapadayā rājalakṣaṇayuktayā  aśeṣaviṣayāraṃbharakṣāvimaladakṣayā  
manoharatarodāramadhurasmitapūrvayā  saṃbabhāṣe susaṃpīto viśvakarmāṇamīśvaraḥ  
īśvara uvāca  vatsa vatsa mahābhāga mama putra pitāmaha  jñātameva mayā sarvaṃ tava vākyasya gauravam  
prajānāmeva bṛddhyarthaṃ tapastaptaṃ tvayādhunā  tapasā 'nena tuṣṭosmi dadāmi ca tavepsitam  
ityuktvā paramodāraṃ svabhāvamadhuraṃ vacaḥ  sasarja vapuṣo bhāgāddevīṃ devavaro haraḥ  
yāmāhurbrahmavidvāṃso devīṃ divyaguṇānvitām  parasya paramāṃ śaktiṃ bhavasya paramātmanaḥ  
yasyāṃ na khalu vidyaṃte janma mṛtyujarādayaḥ  yā bhavānī bhavasyāṃgātsamāvirabhavatkila  
yasyā vāco nivartante manasā ceṃdriyaiḥ saha  sā bharturvapuṣo bhāgājjāteva samadṛśyata  
yā sā jagadidaṃ kṛtsnaṃ mahimnā vyāpya tiṣṭhati  śarīriṇīva sa devī vicitraṃ samalakṣyata  
sarvaṃ jagadidaṃ caiṣā saṃmohayati māyayā  īśvarātsaiva jātābhūdajātā paramārthataḥ  
na yasyā paramo bhāvaḥ surāṇāmapi gocaraḥ  viśvāmareśvarī caiva vibhaktā bharturaṃgataḥ  
tāṃ dṛṣṭvā parameśānīṃ sarvalokamaheśvarīm  sarvajñāṃ sarvagāṃ sūkṣmāṃ sadasadvyaktivarjitām  
paramāṃ nikhilaṃ bhāsā bhāsayantīmidaṃ jagat  praṇipatya mahādevīṃ prārthayāmāsa vai virāṭ  
brahmovāca  devi devena sṛṣṭo 'hamādau sarvajaganmayi  prajāsarge niyuktaśca sṛjāmi sakalaṃ jagat  
manasā nirmitāḥ sarve devi devādayo mayā  na vṛddhimupagacchanti sṛjyamānāḥ punaḥ punaḥ  
mithunaprabhavāmeva kṛtvā sṛṣṭimataḥ param  saṃvardhayitumicchāmi sarvā eva mama prajāḥ  
na nirgataṃ purā tvatto nārīṇāṃ kulamavyayam  tena nārīkulaṃ sraṣṭuṃ śaktirmama na vidyate  
sarvāsāmeva śaktīnāṃ tvattaḥ khalu samudbhavaḥ  tasmātsarvatra sarveṣāṃ sarvaśaktipradāyinīm  
tvāmeva varadāṃ māyāṃ prārthayāmi sureśvarīm  carācaravivṛddhyarthamaṃśenaikena sarvage  
dakṣasya mama putrasya putrī bhava bhavārdini  evaṃ sā yācitā devī brahmaṇā brahmayoninā  
śaktimekāṃ bhruvormadhyātsasarjātmasamaprabhām  tāmāha prahasanprekṣya devadevavaro haraḥ  
brahmāṇaṃ tapasārādhya kuru tasya yathepsitam  tāmājñāṃ parameśasya śirasā pratigṛhya sā  
brahmaṇo vacanāddevī dakṣasya duhitābhavat  dattvaivamatulāṃ śaktiṃ brahmaṇe brahmarūpiṇīm  
viveśa dehaṃ devasya devaścāṃtaradhīyata  tadā prabhṛti loke 'smin striyāṃ bhogaḥ pratiṣṭhitaḥ  
prajāsṛṣṭiśca vipreṃdrā maithunena pravartate  brahmāpi prāpa sānandaṃ santoṣaṃ munipuṃgavāḥ  
etadvassarvamākhyātaṃ devyāḥ śaktisamudbhavam  puṇyavṛddhikaraṃ śrāvyaṃ bhūtasargānupaṃgataḥ  
ya idaṃ kīrtayennityaṃ devyāḥ śaktisamudbhavam  puṇyaṃ sarvamavāpnoti putrāṃśca labhate śubhān  
adhyāya  
vāyuruvāca  evaṃ labdhvā parāṃ śaktimīśvarādeva śāśvatīm  maithunaprabhavāṃ sṛṣṭiṃ kartṛkāmaḥ prajāpatiḥ  svayamapyadbhuto nārī cārdhena puruṣo 'bhavat  yārdhena nārī sā tasmācchatarūpā vyajāyata  
virājamasṛjadbrahmā so 'rdhana puruṣo 'bhavat  sa vai svāyaṃbhuvaḥ pūrvaṃ puruṣo manurucyate  sā devī śatarūpā tu tapaḥ kṛtvā suduścaram  bhartāraṃ dīptayaśasaṃ manumevānvapadyata  
tasmāttu śatarūpā sā putradvayamasūyata  priyavratottānapādau putrau putravatāṃ varau  kanye dve ca mahābhāge yābhyāṃ jātāstvimāḥ prajāḥ  ākūtirekā vijñeyā prasūtiraparā smṛtā  
svāyaṃbhuvaḥ prasūtiṃ ca dadau dakṣāya tāṃ prabhuḥ  ruceḥ prajāpatiścaiva cākūtiṃ samapādayat  ākūtyāṃ mithunaṃ jajñe mānasasya ruceḥ śubham  yajñaśca dakṣiṇā caiva yābhyāṃ saṃvartitaṃ jagat  
svāyaṃbhuvasutāyāṃ tu prasūtyāṃ lokamātaraḥ  
catasro viṃśatiḥ kanyā dakṣastvajanayatprabhuḥ  śraddhā lakṣmīrdhṛtiḥ puṣṭistuṣṭirmedhā kriyā tathā  buddhirlajjā vapuḥ śāṃtissiddhiḥ kīrtistrayodaśī  
patnyarthaṃ pratijagrāha dharmo dākṣāyaṇīḥ prabhuḥ  tābhyaḥ śiṣṭā yavīyasya ekādaśa sulocanāḥ  khyātiḥ satyarthasaṃbhūtiḥ smṛtiḥ prītiḥ kṣamā tathā  sannatiścānasūyā ca ūrjā svāhā svadhā tathā  
bhṛguśśarvo marīciśca aṃgirāḥ pulahaḥ kratuḥ  pulastyo 'trirviśiṣṭhaśca pāvakaḥ pitarastathā  khyātyādyā jagṛhuḥ kanyāmunayo munisattamāḥ  kāmādyāstu yaśoṃtā ye te trayodaśa sūnavaḥ  
dharmasya jajñire tāstu śraddhādyāssusukhottarāḥ  duḥkhottarāśca hiṃsāyāmadharmasya ca saṃtatau  nikṛtyādaya utpannāḥputrāśca dharmalakṣaṇāḥ  naiṣāṃ bhāryāśca putrā vā sarve tvaniyamāḥ smṛtāḥ  
sa eṣa tāmasassargo jajñe dharmaniyāmakaḥ  yā sā dakṣasya duhitā rudrasya dayitā satī  bhartṛnindāprasaṃgena tyaktvā dākṣāyiṇīṃ tanum  dakṣaṃ ca dakṣabhāryāṃ ca viniṃdya saha bandhubhiḥ  
sā menāyāmāvirabhūtputrī himavato gireḥ  rudrastu tāṃ satīṃ dṛṣṭvā rudrāṃstvātmasamaprabhān  yathāsṛjadasaṃkhyātāṃstathā kathitameva ca  bhṛgoḥ khyātyāṃ samutpannā lakṣmīrnārāyaṇapriyā  
devau dhātṛvidhātārau manvaṃtaravidhāriṇau  tayorvai putrapautrādyāśśataśo 'tha sahasraśaḥ  svāyaṃbhuve 'ṃtare nītāḥ sarve te bhārgavā matāḥ  marīcerapi saṃbhūtiḥ paurṇamāsamasūyata  
kanyācatuṣṭayaṃ caiva mahīyāṃsastadanvayāḥ  yeṣāṃ vaṃśe samutpanno bahuputrasya kaśyapaḥ  smṛtiścāṃgirasaḥ patnī janayāmāsa vai sutau  āgnīdhraṃ śarabhañcaiva tathā kanyācatuṣṭayam  
tadīyāḥ putrapautrāśca yetītāste sahasraśaḥ  prītyāṃ pulastyabhāryāyāṃ dantognirabhavatsutaḥ  pūrvajanmani yogastyassmṛtaḥ svāyaṃbhuve 'ṃtare  tatsaṃtatīyā bahavaḥ paulastyā iti viśrutāḥ  kṣamā tu suṣuve putrānpulahasya prajāpateḥ  
kardamaśca suriścaiva sahiṣṇuśceti te trayaḥ  tretāgnivarcasassarve yeṣāṃ vaṃśaḥ pratiṣṭhitaḥ  kratoḥ kratusamānbhāryā sannatissuṣuve sutān  naiṣāṃ bhāryāśca putrāśca sarve te hyūrdhvaretasaḥ  
ṣaṣṭistāni sahasrāṇi vālakhilyā iti smṛtāḥ  anūroragrato yāṃti parivārya divākaram  atrerbhāryānusūyā ca pañcātreyānasūyata  kanyakāṃ ca śrutiṃ nāma mātā śaṃkhapadasya ca  
satyanetraśca havyaśca āpomūrtiśśanaiścaraḥ  somaśca pañcamastvete pañcātreyāḥ prakīrtitāḥ  teṣāṃ putrāśca pautrāśca hyātreyāṇāṃ mahātmanām  svāyaṃbhuve 'ṃtare 'tītāḥ śataśo 'tha sahasraśaḥ  
ūrjāyāṃ tu vasiṣṭhasya putrā vai sapta jajñire  jyāyasī ca svasā teṣāṃ puṃḍarīkā sumadhyamā  rajo gātrordhvabāhū ca savanaścānayaśca yaḥ  sutapāśśukra ityete sapta saptarṣayaḥ smṛtāḥ  
gotrāṇi nāmabhisteṣāṃ vāsiṣṭhānāṃ mahātmanām  svāyaṃbhuve 'ṃtare 'tītānyarbudāni śatāni ca  ityeṣa ṛṣisargastu sānubaṃdhaḥ prakīrtitaḥ  samāsādvistarādvaktumaśakyo 'yamiti dvijāḥ  
yo 'sau rudrātmako bahnibrahmaṇo mānasassutaḥ  svāhā tasya priyā lebhe putrāṃstrīnamitaujasaḥ  pāvakaḥ pavamānaśca śucirityeṣa te trayaḥ  nirmaṃthyaḥ pavamānassyādvaidyutaḥ pāvakassmṛtaḥ  
sūrye tapati yaścāsau śuciḥ saura udāhṛtaḥ  havyavāhaḥ kavyavāhaḥ saharakṣā iti trayaḥ  trayāṇāṃ kramaśaḥ putrā devapitṛsurāśca te  eteṣāṃ putrapautrāśca catvāriṃśannavaiva te  
kāmyanaimittikājasrakarmasu triṣu saṃsthitāḥ  sarve tapasvino jñeyāḥ sarve vratabhṛtastathā  sarve rudrātmakaścaiva sarve rudraparāyaṇāḥ  tasmādagnimukhe yattaddhutaṃ syādeva kenacit  
tatsarvaṃ rudramuddiśya dattaṃ syānnātra saṃśayaḥ  ityevaṃ niścayognīnāmanukrāṃto yathātatham  nātivistarato viprāḥ pitṝnvakṣyāmyataḥ param  yasmātṣaḍṛtavasteṣāṃ sthānaṃ sthānābhimāninām  
ṛtavaḥ pitarastasmādityeṣā vaidikī śrutiḥ  yuṣmādṛtuṣu sarve hi jāyaṃte sthāsnujaṃgamā  tasmādete pitara ārtavā iti ca śrutam  evaṃ pitṝṇāmeteṣāmṛtukālābhimāninām  
ātmaiśvaryā mahātmānastiṣṭhaṃtīhābbhrasaṃgamāt  āgniṣvāttā barhiṣadaḥ pitaro dvividhāḥ smṛtāḥ  ayajvānaśca yajvānaḥ kramātte mṛhamedhinaḥ  svadhāsūta pitṛbhyaśca dve kanye lokaviśrute  
menāṃ ca dharaṇīṃ caiva yābhyāṃ viśvamidaṃ dhṛtam  agniṣvāttasutā menā dharaṇī barhiṣatsutā  menā himavataḥ patnī mainākaṃ krauṃcameva ca  gaurīṃ gaṃgāṃ ca suṣuve bhavāṃgāśleṣapāvanīm  
merostu dharaṇī patnī divyauṣadhisamanvitam  maṃdaraṃ suṣuve putraṃ citrisundarakandharam  sa eva maṃdaraḥ śrīmānmeruputrastapobalāt  sākṣācchrīkaṃṭhanāthasya śivasyāvasathaṃ gataḥ  
sāsūtā dharaṇī bhūyastriṃśatkanyāśca viśrutāḥ  velāṃ ca niyatiṃ caiva tṛtīyāmapi cāyatim  āyatirniyatiścaiva patnyau dve bhṛguputrayoḥ  svāyaṃbhuve 'ṃtare pūrvaṃ kathitaste tadanvayaḥ  
suṣuve sāgarādvelā kanyāmekāmaniṃditām  savarṇāṃ nāma sāmudrīṃ patnīṃ prācīnabarhiṣaḥ  sāmudrī suṣuve putrāndaśa prācīnabarhiṣaḥ  sarve prācetasā nāma dhanurvedasya pāragāḥ  
yeṣāṃ svāyaṃbhuve dakṣaḥ putratvamagamatpurā  triyambakasya śāpena cākṣuṣasyāṃtare manoḥ  ityete brahmaputrāṇāṃ dharmādīnāmmahātmanām  nātisaṃkṣepato viprā nāti vistarataḥ kramāt  
varṇitā vai mayā vaṃśā divyā devagaṇānvitāḥ  kriyāvaṃtaḥ prajāvaṃto mahardhibhiralaṃkṛtāḥ  prajānāṃ saṃniveśo 'yaṃ prajāpatisamudbhavaḥ  na hi śakyaḥ prasaṃkhyātuṃ varṣakoṭiśatairapi  
rājñāmapi ca yo vaṃśo dvidhā so 'pi pravartate  sūryavaṃśassomavaṃśa iti puṇyatamaḥ kṣitau  ikṣvākurambarīṣaśca yayātirnāhuṣādayaḥ  puṇyaślokāḥ śrutā ye 'tra te pi tadvaṃśasaṃbhavāḥ  
anye ca rājaṛṣayo nānāvīryasamanvitā  kiṃ taiḥ phalamanutkrāṃtairuktapūrvaiḥ purātanaiḥ  kiṃ ceśvarakathā vṛttā yatra tatrānyakīrtanam  na sadbhiḥ saṃmataṃ matvā notsahe bahubhāṣitum  
prasaṃgādīśvarasyaiva prabhāvadyotanādapi  sargādayo 'pi kathitā ityatra tatpravistaraiḥ  
ṛṣaya ūcuḥ  devī dakṣasya tanayā tyaktvā dākṣāyaṇī tanum  kathaṃ himavataḥ putrī menāyāmabhavatpurā  
kathaṃ ca nindito rudro dakṣeṇa ca mahātmanā  nimittamapi kiṃ tatra yena syānniṃdito bhavaḥ  
utpannaśca kathaṃ dakṣo abhiśāpādbhavasya tu  cākṣuṣasyāṃtare pūrvaṃ manoḥ prabrūhi māruta  
vāyuruvāva  śṛṇvaṃtu kathayiṣyāmi dakṣasya laghucetasaḥ  vṛttaṃ pāpātpramādācca viśvāmaravidūṣaṇam  
purā surāsurāḥ sarve siddhāśca paramarṣayaḥ  kadāciddraṣṭumīśānaṃ himavacchikharaṃ yayuḥ  
tadā devaśca devī ca divyāsanagatāvubhau  darśanaṃ dadatusteṣāṃ devādīnāṃ dvijottamāḥ  
tadānīmeva dakṣo 'pi gatastatra sahāmaraiḥ  jāmātaraṃ haraṃ draṣṭuṃ draṣṭuṃ cātmasutāṃ satīm  
tadātmagauravāddevo devyā dakṣe samāgate  devādibhyo viśeṣeṇa na kadācidabhūtsmṛtiḥ  
tasya tasyāḥ paraṃ bhāvamajñātuścāpi kevalam  putrītyevaṃ vimūḍhasya tasyāṃ vairamajāyata  
tatastenaiva vaireṇa vidhinā ca pracoditaḥ  nājuvāha bhavaṃ dakṣo dīkṣitastāmapi dviṣan  
anyāñ āmātarassarvānāhūya sa yathākramam  śataśaḥ puṣkalāmarcāñcakāra ca pṛthakpṛthak  
tathā tānsaṃgatāñchrutvā nāradasya mukhāttadā  yayau rudrāya rudrāṇī vijñāpya bhavanaṃ pituḥ  
atha saṃnihitaṃ divyaṃ vimānaṃ viśvatomukham  lakṣaṇāḍhyaṃ sukhārohamatimātramanoharam  
taptajāṃbūnadaprakhyaṃ citraratnapariṣkṛtam  muktāmayavitānāgnyaṃ sragdāmasamalaṃkṛtam  
taptakaṃcananirvyūhaṃ ratnastaṃbhaśatāvṛtam  vajrakalpitasopānaṃ vidrumastaṃbhatoraṇam  
puṣpapaṭṭaparistīrṇaṃ citraratnamahāsanam  vajrajālakiracchidramacchidramaṇikuṭṭimam  
maṇidaṃḍamanojñena mahāvṛṣabhalakṣmaṇā  alaṃkṛtapurobhāgamabbhraśubbhreṇa ketunā  
ratnakaṃcukaguptāṃgaiścitravetrakapāṇibhiḥ  adhiṣṭhitamahādvāramapradhṛṣyairguṇeśvaraiḥ  
mṛdaṃgatālagītādiveṇuvīṇāviśāradaiḥ  vidagdhaveṣabhāṣaiśca bahubhiḥ strījanairvṛtam  
āruroha mahādevī saha priyasakhījanaiḥ  cāmāravyañjanaṃ tasyā vajradaṃḍamanohare  
gṛhītvā rudrakanye dve vivījaturubhe śubhe  tadācāmarayormadhye devyā vadanamābabhau  
anyonyaṃ yudhyatormadhye haṃsayoriva paṃkajam  chatraṃ śaśinibhaṃ tasyāścūḍopari sumālinī  
dhṛtamuktāparikṣiptaṃ babhāra premanirbharā  tacchatramujjvalaṃ devyā ruruce vadanopari  
uparyamṛtabhāṃḍasya maṃḍalaṃ śaśino yathā  atha cāgre samāsīnā susmitāsyā śubhāvatī  
akṣadyūtavinodena ramayāmāsa vai satīm  suyaśāḥ pāduke devyāśśubhe ratnapariṣkṛte  
stanayoraṃtare kṛtvā tadā devīmasevataḥ  anyā kāṃcanacārvaṃgī dīptaṃ jagrāha darpaṇam  
aparā tālavṛntaṃ ca parā tāṃbūlapeṭikām  kācitkrīḍāśukaṃ cāru kare 'kuruta bhāminī  
kācittu sumanojñāni puṣpāṇi surabhīṇi ca  kācidābharaṇādhāraṃ babhāra kamalekṣaṇā  
kācicca punarālepaṃ suprasūtaṃ śubhāṃjanam  anyāśca sadṛśāstāstā yathāsvamucitakriyāḥ  
āvṛttyā tāṃ mahādevīmasevaṃta samaṃtataḥ  atīva śuśubhe tāsāmaṃtare parameśvarī  
tārāpariṣado madhye caṃdralekheva śāradī  tataḥ śaṃkhasamutthasya nādasya samanaṃtaram  
prāsthāniko mahānādaḥ paṭahaḥ samatāḍyata  tato madhuravādyāni saha tālodyataissvanaiḥ  
anāhatāni sanneduḥ kāhalānāṃ śatāni ca  sāyudhānāṃ gaṇeśānāṃ maheśasamatejasām  
sahasrāṇi śatānyaṣṭau tadānīṃ purato yayuḥ  teṣāṃ madhye vṛṣārūḍho gajārūḍho yathā guruḥ  
jagāma gaṇapaḥ śrīmān somanaṃdīśvarārcitaḥ  devaduṃdubhayo nedurdivi divyasukhā ghanāḥ  
nanṛturmunayassarve mumuduḥ siddhayoginaḥ  sasṛjuḥ puṣpavṛṣṭiṃ ca vitānopari vāridāḥ  
tadā devagaṇaiścānyaiḥ pathi sarvatra saṃgatā  kṣaṇādiva piturgehaṃ praviveśa maheśvarī  
tāṃ dṛṣṭvā kupito dakṣaścātmanaḥ kṣayakāraṇāt  tasyā yavīyasībhyo 'pi cakre pūjāma satkṛtām  
tadā śaśimukhī devī pitaraṃ sadasi sthitam  aṃbikā yuktamavyagramuvācākṛpaṇaṃ vacaḥ  
devyuvāca  brahmādayaḥ piśācāṃtā yasyājñāvaśavartinaḥ  sa devassāṃprataṃ tāta vidhinā nārcitaḥ kila  
tadāstāṃ mama jyāyasyāḥ putryāḥ pūjāṃ kimīdṛśīm  asatkṛtāmavajñāya kṛtavānasi garhitam  
evamukto 'bravīdenāṃ dakṣaḥ krodhādamarṣitaḥ  tvattaḥ śreṣṭhā viśiṣṭāśca pūjyā bālāḥ sutā mama  
tāsāṃ tu ye ca bhartāraste me bahumatā mudā  gunaiścāpyadhikāssarvairbhartuste tryaṃbakādapi  
stabdhātmā tāmasaśśarvastvamimaṃ samupāśritā  tena tvāmavamanye 'haṃ pratikūlo hi me bhavaḥ  
tathoktā pitaraṃ dakṣaṃ kruddhā devī tamabravīt  śṛṇvatāmeva sarveṣāṃ ye yajñasadasi sthitāḥ  
akasmānmama bhartāramajātāśeṣadūṣaṇam  vācā dūṣayase dakṣa sākṣāllokamaheśvaram  
vidyācauro gurudrohī vedeśvaravidūṣakaḥ  ta ete bahupāpmānassarve daṃḍyā iti śrutiḥ  
tasmādatyutkaṭasyāsya pāpasya sadṛśo bhṛśam  sahasā dāruṇo daṃḍastava daivādbhaviṣyati  
tvayā na pūjito yasmāddevadevastriyaṃbakaḥ  tasmāttava kulaṃ duṣṭaṃ naṣṭamityavadhāraya  
ityuktvā pitaraṃ ruṣṭā satī saṃtyaktasādhvasā  tadīyāṃ ca tanuṃ tyaktvā himavaṃtaṃ yayau girim  
sa parvataparaḥ śrīmāṃllabdhapuṇyaphalodayaḥ  tadarthameva kṛtavān suciraṃ duścaraṃ tapaḥ  
tasmāttamanugṛhṇāti bhūdhareśvaramīśvarī  svecchayā pitaraṃ cakre svātmano yogamāyayā  
yadā gatā satī dakṣaṃ viniṃdya bhayavihvalā  tadā tirohitā maṃtrā vihataśca tato 'dhvaraḥ  
tadupaśrutya gamanaṃ devyāstripurumardanaḥ  dakṣāya ca ṛṣibhyaśca cukopa ca śaśāpa tān  
yasmādavamatā dakṣamatkṛte 'nāgasā satī  pūjitāścetarāḥ sarvāḥ svasutā bhartṛbhiḥ saha  
vaivasvate 'ṃtare tasmāttava jāmātarastvamī  utpatsyaṃte samaṃ sarve brahmayajñeṣvayonijāḥ  
bhavitā mānuṣo rājā cākṣuṣasya tvamanvaye  prācīnabarhiṣaḥ pautraḥ putraścāpi pracetasaḥ  
ahaṃ tatrāpi te vighnamācariṣyāmi durmate  dharmārthakāmayukteṣu karmasvapi punaḥ punaḥ  
tenaivaṃ vyāhṛto dakṣo rudreṇāmitatejasā  svāyaṃbhuvīṃ tanuṃ tyaktvā papāta bhuvi duḥkhitaḥ  
tataḥ prācetaso dakṣo jajñe vai cākṣuṣe 'ntare  prācīnabarhiṣaḥ pautraḥ putraścaiva pracetasām  
bhṛgvādayo 'pi jātā vai manorvaivasvatasya tu  aṃtare brahmaṇo yajñe vāruṇīṃ bibhratastanum  
tadā dakṣasya dharmārthaṃ yajñe tasya durātmanaḥ  maheśaḥ kṛtavānvighnaṃ manā vavasvate sati  
ṛṣaya ūcuḥ  kathaṃ dakṣasya dharmārthaṃ pravṛttasya durātmanaḥ  maheśaḥ kṛtavān vighnametadicchāma veditum  
vāyuruvāca  viśvasya jagato māturapi devyāstapobalāt  pitṛbhāvamupāgamya mudite himavadgirau  
deve 'pi tatkṛtodvāhe himavacchikharālaye  saṃkīḍati tayā sārdhaṃ kāle bahutare gate  
vaivasvate 'ṃtare prāpte dakṣaḥ prācetasaḥ svayam  aśvamedhena yajñena yakṣyamāṇo 'nvapadyata  
tato himavataḥ pṛṣṭhe dakṣo vai yajñamāharat  gaṃgādvāre śubhe deśe ṛṣisiddhaniṣevite  
tasya tasminmakhedevāḥ sarve śakra purogamāḥ  gamanāya samāgamya buddhimāpedire tadā  
ādityā vasavo rudrāssādhyāssaha marudgaṇaiḥ  ūṣmapāḥ somapāścaiva ājyapā dhūmapāstathā  
aśvinau pitaraścaiva tathā cānye maharṣayaḥ  viṣṇunā sahitāḥ sarve svāgatā yajñabhāginaḥ  
dṛṣṭvā devakulaṃ sarvamīśvareṇa vināgatam  dadhīco manyunāviṣṭo dakṣamevamabhāṣata  
dadhīca uvāca  aprapūjye caiva pūjā pūjyānāṃ cāpya pūjane  naraḥ pāpamavāpnoti mahadvai nātra saṃśayaḥ  
asatāṃ saṃmatiryatra satāmavamatistathā  daṃḍo devakṛtastatra sadyaḥ patati dāruṇaḥ  
evamuktvā tu viprarṣiḥ punardakṣamabhāṣata  pūjyaṃ tu paśubhartāraṃ kasmānnārcayase prabhum  
dakṣa uvāca  saṃti me bahavo rudrāḥ śūlahastāḥ kapardinaḥ  ekādaśāvasthitā ye nānyaṃ vedmi maheśvaram  
dadhīca uvāca  kimebhiramarairanyaiḥ pūjitairadhvare phalam  rājā cedadhvarasyāsya na rudraḥ pūjyate tvayā  
brahmaviṣṇumaheśānāṃ sraṣṭā yaḥ prabhuravyayaḥ  brahmādayaḥ piśācāṃtā yasya kaiṃkaryavādinaḥ  
prakṛtīnāṃ paraścaiva puruṣasya ca yaḥ paraḥ  ciṃtyate yogavidvadbhi ṛṣibhistattvadarśibhiḥ  
akṣaraṃ paramaṃ brahma hyasacca sadasacca yat  anādimadhyanidhanamapratarkyaṃ sanātanam  
yaḥ sraṣṭā caiva saṃhartā bhartā caiva maheśvaraḥ  tasmādanyaṃ na paśyāmi śaṃkarātmānamadhvare  
dakṣa uvāca  etanmakheśasya suvarṇapātre haviḥ samastaṃ vidhimaṃtrapūtam  viṣṇornayāmyapratimasya bhāgaṃ prabhorvibhajyāvahanīyamadya  
dadhīca uvāca  yasmānnārādhito rudrassarvadeveśvareśvaraḥ  tasmāddakṣa tavāśeṣo yajño 'yaṃ na bhaviṣyati  
ityuktvā vacanaṃ kruddho dadhīco munisattamaḥ  nirgamya ca tato deśājjagāma svakamāśramam  
nirgate 'pi munau tasmindevā dakṣaṃ na tatyajuḥ  avaśyamanubhāvitvādanarthasya tu bhāvinaḥ  
etasminneva kāle tu jñātvaitatsarvamīśvarāt  dagdhuṃ dakṣādhvaraṃ viprā devī devamacodayat  
devyā saṃcodito devo dakṣādhvarajighāṃsayā  sasarja sahasā vīraṃ vīrabhadraṃ gaṇeśvaram  
sahasravadanaṃ devaṃ sahasrakamalekṣaṇam  sahasramudgaradharaṃ sahasraśarapāṇikam  
śūlaṭaṃkagadāhastaṃ dīptakārmukadhāriṇam  cakravajradharaṃ ghoraṃ caṃdrārdhakṛtaśekharam  
kuliśodyotitakaraṃ taḍijjvalitamūrdhajam  daṃṣṭrākarālaṃ bibhrāṇaṃ mahāvaktraṃ mahodaram  
vidyujjihvaṃ pralaṃboṣṭhaṃ meghasāgaraniḥsvanam  vasānaṃ carma vaiyāghraṃ mahadrudhiranisravam  
gaṇḍadvitayasaṃsṛṣṭamaṇḍalīkṛtakuṇḍalam  varāmaraśiromālāvalīkalitaśekharam  
raṇannūpurakeyūramahākanakabhūṣitam  ratnasaṃcayasaṃdīptaṃ tārahārāvṛtorasam  
mahāśarabhaśārdūlasiṃhaiḥ sadṛśavikramam  praśastamattamātaṃgasamānagamanālasam  
śaṃkhacāmarakuṃdendumṛṇālasadṛśaprabham  satuṣāramivādrīndraṃ sākṣājjaṃgamatāṃ gatam  
jvālāmālāparikṣiptaṃ dīptamauktikabhūṣaṇam  tejasā caiva dīvyaṃtaṃ yugāṃta iva pāvakam  
sa jānubhyāṃ mahīṃ gatvā praṇataḥ prāṃjalistataḥ  pārśvato devadevasya paryatiṣṭhadgaṇeśvaraḥ  
manyunā cāsṛjadbhadrāṃ bhadrakālīṃ maheśvarīm  ātmanaḥ karmasākṣitve tena gaṃtuṃ sahaiva tu  
taṃ dṛṣṭvāvasthitaṃ vīrabhadraṃ kālāgnisannibham  bhadrayā sahitaṃ prāha bhadramastviti śaṃkaraḥ  
sa ca vijñāpayāmāsa saha devyā maheśvaram  ājñāpaya mahādeva kiṃ kāryaṃ karavāṇyaham  
tatastripurahā prāha haimavatyāḥ priyecchayā  vīrabhadraṃ mahābāhuṃ vācā vipulanādayā  
devadeva uvāca  prācetasasya dakṣasya yajñaṃ sadyo vināśaya  bhadrakālyā sahāsi tvametatkṛtyaṃ gaṇeśvara  
ahamapyanayā sārdhaṃ raibhyāśramasapīpataḥ  sthitvā vīkṣe gaṇeśāna vikramaṃ tava duḥsaham  
vṛkṣā kanakhale ye tu gaṃgādvārasamīpagāḥ  suvarṇaśṛṃgasya girermerumaṃdarasaṃnibhāḥ  
tasminpradeśe dakṣasya yujñaḥ saṃprati vartate  sahasā tasya yajñasya vighātaṃ kuru mā ciram  
ityukte sati devena devī himagirīndrajā  bhadraṃ bhadraṃ ca saṃprekṣya vatsaṃ dhenurivaurasam  
āliṃgya ca samāghrāya mūrdhni ṣaḍvadanaṃ yathā  sasmitā vacanaṃ prāha madhuraṃ madhuraṃ svayam  
devyuvāca  vatsa bhadra mahābhāga mahābalaparākrama  matpriyārthaṃ tvamutpanno mama manyuṃ pramārjaka  
yajñeśvaramanāhūya yajñakarmarato 'bhavat  dakṣaṃ vaireṇa taṃ tasmādbhiṃdhi yajñaṃ gaṇeśvara  
yajñalakṣmīmalakṣmīṃ tvaṃ bhadra kṛtvā mamājñayā  yajamānaṃ ca taṃ hatvā vatsa hiṃsaya bhadrayā  
aśeṣāmiva tāmājñāṃ śivayościtrakṛtyayoḥ  mūrdhni kṛtvā namaskṛtya bhadro gaṃtuṃ pracakrame  
athaiṣa bhagavānkruddhaḥ pretāvāsakṛtālayaḥ  vīrabhadro mahādevo devyā manyupramārjakaḥ  
sasarja romakūpebhyo romajākhyāngaṇeśvarān  dakṣiṇādbhujadeśāttu śatakoṭigaviśvarān  
pādāttathorudeśācca pṛṣṭhātpārśvānmukhādgalāt  guhyādgulphācchiromadhyātkaṃṭhādāsyāttathodarāt  
tadā gaṇeśvarairbhadrairbhadratulyaparākramaiḥ  saṃchāditamabhūtsarvaṃ sākāśavivaraṃ jagat  
sarve sahasrahastāste sahasrāyudhapāṇayaḥ  rudrasyānucarāssarve sarve rudrasamaprabhāḥ  
śūlaśaktigadāhastāṣṭaṃkopalaśilādharāḥ  kālāgnirudrasadṛśāstrinetrāśca jaṭādharāḥ  
nipeturbhṛśamākāśe śataśassiṃhavāhanāḥ  vineduśca mahānādāñjaladā iva bhadrajāḥ  
tairbhadrairbhagavānmadrastathā parivṛto babhau  kālānalaśatairyukto yathāṃte kālabhairavaḥ  
teṣāṃ madhye samāruhya vṛṣeṃdraṃ vṛṣabhadhvajaḥ  jagāma bhagavānbhadraśśubhamabhraṃ yathā bhavaḥ  
tasminvṛṣabhamārūḍhe bhadre tu bhasitaprabhaḥ  babhāra mauktikaṃ chatraṃ gṛhītasitacāmaraḥ  
sa tadā śuśubhe pārśve bhadrasya bhasitaprabhaḥ  bhagavāniva śailendraḥ pārśve viśvajagadguroḥ  
so 'pi tena babhau bhadraḥ śvetacāmarapāṇinā  bālasomena saumyena yathā śūlavarāyudhaḥ  
dadhmau śaṃkhaṃ sitaṃ bhadraṃ bhadrasya purataḥ śubham  bhānukaṃpo mahātejā hemaratnairalaṃkṛtaḥ  
devaduṃdubhayo nedurdivyasaṃkulaniḥsvanāḥ  vavṛṣuśśataśo mūrdhni puṣpavarṣaṃ balāhakāḥ  
phullānāṃ madhugarbhāṇāṃ puṣpāṇāṃ gaṃdhabaṃdhavaḥ  mārgānukūlasaṃvāhā vabuśca pathi mārutāḥ  
tato gaṇeśvarāḥ sarve mattā yuddhabaloddhatāḥ  nanṛturmumudur edurjahasurjagadurjaguḥ  
tadā bhadragaṇāṃtaḥstho babhau bhadraḥ sa bhadrayā  yathā rudragaṇāṃtaḥ sthastryambakoṃbikayā saha  
tatkṣaṇādeva dakṣasya yajñavāṭaṃ raṇmayam  praviveśa mahābāhurvīrabhadro mahānugaḥ  
tatastu dakṣapratipāditasya kratupradhānasya gaṇapradhānaḥ  prayogabhūmiṃ praviveśa bhadro rudro yathāṃte bhuvanaṃ didhakṣuḥ  
vāyuruvāca  tato viṣṇupradhānānāṃ surāṇāmamitaujasām  dadarśa ca mahatsatraṃ citradhvajaparicchadam  
sudarbhaṛtusaṃstīrṇaṃ susamiddhahutāśanam  kāṃcanairyajñabhāṃḍaiśca bhrājiṣṇubhiralaṃkṛtam  
ṛṣibhiryajñapaṭubhiryathāvatkarmakartṛbhiḥ  vidhinā vedadṛṣṭena svanuṣṭhitabahukramam  
devāṃganāsahasrāḍhyamapsarogaṇasevitam  veṇuvīṇāravairjuṣṭaṃ vedaghoṣaiśca bṛṃhitam  
dṛṣṭvā dakṣādhvare vīro vīrabhadraḥ pratāpavān  siṃhanādaṃ tadā cakre gaṃbhīro jalado yathā  
tataḥ kilakilāśabda ākāśaṃ pūrayanniva  gaṇeśvaraiḥ kṛto jajñe mahānnyakkṛtasāgaraḥ  
tena śabdena mahatāḥ grastā sarvedivaukasaḥ  dudruvuḥ parito bhītāḥ srastavastravibhūṣaṇāḥ  
kiṃsvidbhagno mahāmeruḥ kiṃsvitsaṃdīryate mahī  kimidaṃ kimidaṃ veti jajalpustridaśā bhṛśam  
mṛgendrāṇāṃ yathā nādaṃ gajeṃdrā gahane vane  śrutvā tathāvidhaṃ kecittatyajurjīvitaṃ bhayāt  
parvatāśca vyaśīryaṃta cakampe ca vasuṃdharā  marutaśca vyaghūrṇaṃta cukṣubhe makarālayaḥ  
agnayo naiva dīpyaṃte na ca dīpyati bhāskaraḥ  grahāśca na prakāśaṃte nakṣatrāṇi ca tārakāḥ  
etasminneva kāle tu yajñavāṭaṃ tadujjvalam  saṃprāpa bhagavānbhadro bhadraiśca saha bhadrayā  
taṃ dṛṣṭvā bhītabhīto 'pi dakṣo dṛḍha iva sthitaḥ  kruddhavadvacanaṃ prāha ko bhavān kimihecchasi  
tasya tadvacanaṃ śrutvā dakṣasya ca durātmanaḥ  vīrabhadro mahātejā meghasaṃbhīranissvanaḥ  
smayanniva tamālokya dakṣaṃ devāśca ṛtvijaḥ  arthagarbhamasaṃbhrāntamavocaducitaṃ vacaḥ  
vīrabhadra uvāca  vayaṃ hyanucarāḥ sarve śarvasyāmitatejasaḥ  bhāgābhilipsayā prāptā bhāgo nassaṃpradīyatām  
atha cedadhvare 'smākaṃ na bhāgaḥ parikalpitaḥ  kathyatāṃ kāraṇaṃ tatra yudhyatāṃ vā mayāmaraiḥ  
ityuktāste gaṇeṃdreṇa devā dakṣapurogamāḥ  ūcurmantrāḥ pramāṇaṃ no na vayaṃ prabhavastviti  
mantrā ūcussurā yūyaṃ mohopahatacetasaḥ  yena prathamabhāgārhaṃ na yajadhvaṃ maheśvaram  
maṃtroktā api te devāḥ sarve saṃmūḍhacetasaḥ  bhadrāya na dadurbhāgaṃ tatprahāṇamabhīpsavaḥ  
yadā tathyaṃ ca pathyaṃ ca svavākyaṃ tadvṛthā 'bhavat  tadā tato yayurmaṃdā brahmalokaṃ sanātanam  
athovāca gaṇādhyakṣo devānviṣṇupurogamān  mantrāḥ pramāṇaṃ na kṛtā yuṣmābhirbalagarvitaiḥ  
yasmādasminmakhe devairitthaṃ vayamasatkṛtāḥ  tasmādvo jīvitaissārdhamapaneṣyāmi garvitam  
ityuktvā bhagavān kruddho vyadahannetravahninā  yakṣavāṭaṃ mahākūṭaṃ yathātisraḥ puro haraḥ  
tato gaṇeśvarāssarve parvatodagravigrahāḥ  yūpānutpāṭya hotḥṇāṃ kaṃṭheṣvābadhya rajjubhiḥ  
yajñapātrāṇi citrāṇi bhittvā saṃcūrṇya vāriṇi  gṛhītvā caiva yajñāṃgaṃ gaṃgāsrotasi cikṣipuḥ  
tatra divyānnapānānāṃ rāśayaḥ parvatopamāḥ  kṣīranadyo 'mṛtasrāvāḥ susnigdhadadhikardamāḥ  
uccāvacāni māṃsāni bhakṣyāṇi surabhīṇi ca  rasavanti ca pānāni lehyacoṣyāṇi tāni vai  
vīrāstadbhujate vaktrairviluṃpaṃti kṣipaṃti ca  vajraiścakrairmahāśūlaiśśaktibhiḥ pāśapaṭṭiśaiḥ  
musalairasibhiṣṭaṃkairbhidhipālaiḥ paraśvadhaiḥ  uddhatāṃstridaśānsarvāṃllokapālapurassarān  
bibhidurbalino vīrā vīrabhadrāṃgasaṃbhavāḥ  chiṃdhi bhiṃdhi kṣipa kṣipraṃ māryatāṃ dāryatāmiti  
harasva praharasveti pāṭayotpāṭayeti ca  saṃraṃbhaprabhavāḥ krūrāśśabdāḥ śravaṇaśaṃkavaḥ  
yatratatra gaṇeśānāṃ jajñire samarocitāḥ  vivṛttanayanāḥ keciddaṣṭadaṃṣṭroṣṭhatālavaḥ  
āśramasthānsamākṛṣya mārayanti tapodhanāt  sruvānapaharantaśca kṣipantogniṃ jaleṣu ca  
kalaśānapi bhindaṃtaśchiṃdaṃto maṇivedikāḥ  gāyaṃtaśca nadantaśca hasantaśca muhurmuhuḥ  
raktāsavaṃ pibantaśca nanṛturgaṇapuṃgavāḥ  nirmathya seṃdrānamarān gaṇendrānvṛṣendranāgendramṛgendrasārāḥ  
cakrurbahūnyapratimabhāvāḥ saharṣaromāṇi viceṣṭitāni  nandaṃti kecitpraharanti keciddhāvanti kecitpralapanti kecit  
nṛtyanti kecidvihasanti kecidvalganti kecitpramathā balena  kecijjighṛkṣaṃti ghanānsa toyānkecidgrahītuṃ ravimutpataṃti  
kecitprasartuṃ pavanena sārdhamicchaṃti bhīmāḥ pramathā viyatsthāḥ  ākṣipya kecicca varāyudhāni mahā bhujaṃgāniva vainateyāḥ  
bhramaṃti devānapi vidravaṃtaḥ khamaṃḍale parvatakūṭakalpāḥ  utpāṭya cotpāṭyagṛhāṇi kecitsajālavātāyanavedikāni  
vikṣipya vikṣipya jalasya madhye kālāṃbudābhāḥ pramathā nineduḥ  udvartitadvārakapāṭakuḍyaṃ vidhvastaśālāvalabhīgavākṣam  
aho batābhajyata yajñavāṭamanāthavadvākyamivāyathārtham  hā nātha tāteti pituḥ suteti bhratarmamāmbeti ca mātuleti  
utpāṭyamāneṣu gṛheṣu nāryo hyānāthaśabdānbahuśaḥ pracakruḥ  
vāyuruvāca  tatastridaśamukhyāste viṣṇuśakrapurogamāḥ  sarve bhayaparitrastādudruvurbhayavihvalāḥ  
nijairadūṣitairaṃgairdṛṣṭvā devānupadrutān  daṃḍyānadaṃḍitānmatvā cukopa gaṇapuṃgavaḥ  
tatastriśūlamādāya śarvaśaktinibarhaṇam  ūrdhvadṛṣṭirmahābāhurmukhājjvālāḥ samutsṛjan  
amarānapi dudrāva dviradāniva kesarī  tānabhidravatastasya gamanaṃ sumanoharam  
vārāṇasyeva mattasya jagāma prekṣaṇīyatām  tatastatkṣobhayāmāsa mahatsurabalaṃ balī  
mahāsarovaraṃ yadvanmatto vāraṇayūthapaḥ  vikurvanbahudhāvarṇānnīlapāṃḍuralohitān  
vibhradvyāghrājinaṃ vāso hemapravaratārakam  chindanbhindannuda  lindandārayanpramathannapi  
vyacaraddevasaṃgheṣu bhadro 'gniriva kakṣagaḥ  tatra tatra mahāvegāccaraṃtaṃ śūladhāriṇam  
tamekaṃ tridaśāḥ sarve sahasramiva menire  bhadrakālī ca saṃkruddhā yuddhavṛddhamadoddhatā  
muktajvālena śūlena nirbibheda raṇe surān  sa tayā ruruce bhadro rudrakopasamudbhavaḥ  
prabhayeva yugāṃtāgniścalayā dhūmadhūmrayā  bhadrakālī tadāyuddhe vidrutatridaśābabhau  
kalpe śeṣānalajvālādagdhāviśvajagadyathā  tadā savājinaṃ sūryaṃ rudrānrudragaṇāgraṇīḥ  
bhadro mūrdhni jaghānāśu vāmapādena līlayā  asibhiḥ pāvakaṃ bhadraḥ paṭṭiśaistu yamaṃ yamī  
rudrāndṛḍhena śūlena mudgarairvaruṇaṃ dṛḍhaiḥ  parighairnirṛtiṃ vāyuṃ ṭaṃkaiṣṭaṃkadharaḥ svayam  
nirbibheda raṇe vīro līlayaiva gaṇeśvaraḥ  sarvāndevagaṇānsadyo munīñchaṃbhorvirodhinaḥ  
tato devaḥ sarasvatyā nāsikāgraṃ suśobhanam  ciccheda karajāgreṇa devamātustathaiva ca  
ciccheda ca kuṭhāreṇa bāhudaṃḍaṃ vibhāvasoḥ  agrato dvyaṃgulāṃ jihvāṃ māturdevyā lulāva ca  
svāhādevyāstathā devo dakṣiṇaṃ nāsikāpuṭam  cakarta karajāgreṇa vāmaṃ ca stanacūcukam  
bhagasya vipule netre śatapatrasamaprabhe  prasahyotpāṭayāmāsa bhadraḥ paramavegavān  
pūṣṇo daśanarekhāṃ ca dīptāṃ muktāvalīmiva  jaghāna dhanuṣaḥ koṭyā sa tenāspaṣṭavāgabhūt  
tataścaṃdramasaṃ devaḥ pādāṃguṣṭhena līlayā  kṣaṇaṃ kṛmivadākramya gharṣayāmāsa bhūtale  
śiraściccheda dakṣasya bhadraḥ paramakopataḥ  krośaṃtyāmeva vairiṇyāṃ bhadrakālyai dadau ca tat  
tatprahṛṣṭā samādāya śirastālaphalopamam  sā devī kaṃḍukakrīḍāṃ cakāra samarāṃgaṇe  
tato dakṣasya yajñastrī kuśīlā bhartṛbhiryathā  pādābhyāṃ caiva hastābhyāṃ hanyate sma gaṇeśvaraiḥ  
ariṣṭanemine somaṃ dharmaṃ caiva prajāpatim  bahuputraṃ cāṃgirasaṃ kṛśāśvaṃ kaśyapaṃ tathā  
gale pragṛhya balino gaṇapāḥ siṃhavikramāḥ  bhartsayaṃto bhṛśaṃ vāgbhirnirjaghnurmūrdhni muṣṭibhiḥ  
dharṣitā bhūtavetālairdārāssutaparigrahāḥ  yathā kaliyuge jārairbalena kulayoṣitaḥ  
tacca vidhvastakalaśaṃ bhagnayūpaṃ gatotsavam  pradīpitamahāśālaṃ prabhinnadvāratoraṇam  
utpāṭitasurānīkaṃ hanyamānaṃ tapodhanam  praśāntabrahmanirghoṣaṃ prakṣīṇajanasaṃcayam  
krandamānāturastrīkaṃ hatāśeṣaparicchadam  śūnyāraṇyanibhaṃ jajñe yajñavāṭaṃ tadārditam  
śūlavegaprarugṇāśca bhinnabāhūruvakṣasaḥ  vinikṛttottamāṃgāśca petururvyāṃ surottamāḥ  
hateṣu teṣu deveṣu patiteṣuḥ sahasraśaḥ  praviveśa gaṇeśānaḥ kṣaṇādāhavanīyakam  
praviṣṭamatha taṃ dṛṣṭvā bhadraṃ kālāgnisaṃnibham  dudrāva maraṇādbhīto yajño mṛgavapurdharaḥ  
sa visphārya mahaccāpaṃ dṛḍhajyāghoṣaṇabhīṣaṇam  bhadrastamabhidudrāva vikṣipanneva sāyakān  
ākarṇapūrṇamākṛṣṭaṃ dhanurambudasaṃnibham  nādayāmāsa ca jyāṃ dyāṃ khaṃ ca bhūmiṃ ca sarvaśaḥ  
tamupaśritya sannādaṃ hato 'smītyeva vihvalam  śaraṇārdhena vakreṇa sa vīro 'dhvarapūruṣam  
mahābhayaskhalatpādaṃ vepantaṃ vigatatviṣam  mṛgarūpeṇa dhāvantaṃ viśiraskaṃ tadākarot  
tamīdṛśamavajñātaṃ dṛṣṭvā vai sūryasaṃbhavam  viṣṇuḥ paramasaṃkruddho yuddhāyābhavadudyataḥ  
tamuvāha mahāvegātskandhena natasaṃdhinā  sarveṣāṃ vayasāṃ rājā garuḍaḥ pannagāśanaḥ  
devāśca hataśiṣṭā ye devarājapurogamāḥ  pracakrustasya sāhāyyaṃ prāṇāṃstyaktumivodyatāḥ  
viṣṇunā sahitāndevānmṛgendraḥ kroṣṭukāniva  dṛṣṭvā jahāsa bhūtendro mṛgendra iva vivyathaḥ  
tasminnavasare vyomni samāvirabhavadrathaḥ  sahasrasūryasaṃkāśaścārucīravṛṣadhvajaḥ  
aśvaratnadvayodāro rathacakracatuṣṭayaḥ  sañcitānekadivyāstraśastraratnapariṣkṛtaḥ  
tasyāpi rathavaryasya syātsa eva hi sārathiḥ  yathā ca traipure yuddhe pūrvaṃ śārvarathe sthitaḥ  
sa taṃ rathavaraṃ brahmā śāsanādeva śūlinaḥ  haressamīpamānīya kṛtāñjalirabhāṣata  
bhagavanbhadra bhadrāṃga bhagavānindubhūṣaṇaḥ  ājñāpayati vīrastvāṃ rathamāroḍhumavyayaḥ  
rebhyāśramasamīpasthastryaṃbako 'ṃbikayā saha  sampaśyate mahābāho dussahaṃ te parākramam  
tasya tadvacanaṃ śrutvā sa vīro gaṇakuñjaraḥ  āruroha rathaṃ divyamanugṛhya pitāmaham  
tathā rathavare tasminsthite brahmaṇi sārathau  bhadrasya vavṛdhe lakṣmī rudrasyeva puradviṣaḥ  
tataḥ śaṃkhavaraṃ dīptaṃ pūrṇacaṃdrasamaprabham  pradadhmau vadane kṛtvā bhānukaṃpo mahābalaḥ  
tasya śaṃkhasya taṃ nādaṃ bhinnasārasasannibham  śrutvā bhayena devānāṃ jajvāla jaṭharānalaḥ  
yakṣavidyādharāhīndraiḥ siddhairyuddhadidṛkṣubhiḥ  kṣaṇena nibaḍībhūtāḥ sākāśavivarā diśāḥ  
tataḥ śārṅgeṇa cāpāṅkātsa nārāyaṇanīradaḥ  mahatā bāṇavarṣeṇa tutoda gaṇagovṛṣam  
taṃ dṛṣṭvā viṣṇumāyāṃtaṃ śatadhā bāṇavarṣiṇam  sa cādade dhanurjaitraṃ bhadro bāṇasahasramuk  
samādāya ca taddivyaṃ dhanussamarabhairavam  śanairvisphārayāmāsa meruṃ dhanuriveśvaraḥ  
tasya visphāryamāṇasya dhanuṣo 'bhūnmahāsvanaḥ  tena svanena mahatā pṛthivīṃ samakaṃpayat  
tataḥ śaravaraṃ ghoraṃ dīptamāśīviṣopamam  jagrāha gaṇapaḥ śrīmānsvayamugraparākramaḥ  
bāṇoddhāre bhujo hyasya tūṇīvadanasaṃgataḥ  pratyadṛśyata valmīkaṃ vivekṣuriva pannagaḥ  
samuddhṛtaḥ kare tasya tatkṣaṇaṃ ruruce śareḥ  mahābhujaṃgasaṃdaṣṭo yathā bālabhujaṅgamaḥ  
śareṇa ghanatīvreṇa bhadro rudraparākramaḥ  vivyādha kupito gāḍhaṃ lalāṭe viṣṇumavyayam  
lalāṭe 'bhihito viṣṇuḥ pūrvamevāvamānitaḥ  cukopa gaṇapeṃdrāya mṛgeṃdrāyeva govṛṣaḥ  
tatastvaśanikalpena krūrāsyena maheṣuṇā  vivyādha gaṇarājasya bhuje bhujagasannibhe  
so 'pi tasya bhuje bhūyaḥ sūryāyutasamaprabham  visasarja śaraṃ vegādvīrabhadro mahābalaḥ  
sa ca viṣṇuḥ punarbhadraṃ bhadro viṣṇuṃ tathā punaḥ  sa ca taṃ sa ca taṃ viprāśśaraistāvanujaghnatuḥ  
tayoḥ parasparaṃ vegāccharānāśu vimuṃcatoḥ  dvayossamabhavadyuddhaṃ tumulaṃ romaharṣaṇam  
taddṛṣṭvā tumulaṃ yuddhaṃ tayoreva parasparam  hāhākāro mahānāsīdākāśe khecareritaḥ  
tatastvanalatuṃḍena śareṇādityavarcasā  vivyādha sudṛḍhaṃ bhadro viṣṇormahati vakṣasi  
sa tu tīvraprapātena śareṇa dṛḍhamāhataḥ  mahatīṃ rujamāsādya nipapāta vimohitaḥ  
punaḥ kṣaṇādivotthāya labdhasaṃjñastadā hariḥ  sarvāṇyapi ca divyāstrāṇyathainaṃ pratyavāsṛjat  
sa ca viṣṇurdhanurmuktānsarvāñcharvacamūpatiḥ  sahasā vārayāmāsa ghoraiḥ pratiśaraiḥ śarān  
tato viṣṇussvanāmāṃkaṃ bāṇamavyāhataṃ kvacit  sasarja krodharaktā kṣastamuddiśya gaṇeśvaram  
taṃ bāṇaṃ bāṇavaryeṇa bhadro bhadrāhvayeṇa tu  aprāptameva bhagavāñciccheda śatadhā pathi  
athaikeneṣuṇā śārṅgaṃ dvābhyāṃ pakṣau garutmataḥ  nimeṣādeva ciccheda tadadbhutamivābhavat  
tato yogabalādviṣṇurdehāddevānsudāruṇān  śaṃkhacakragadāhastān visasarja sahasraśaḥ  
sarvāṃstānkṣaṇamātreṇa traipurāniva śaṃkaraḥ  nirdadāha mahābāhurnetrasṛṣṭena vahninā  
tataḥ kruddhataro viṣṇuścakramudyamya satvaraḥ  tasminvīro samutsraṣṭuṃ tadānīmudyato 'bhavat  
taṃ dṛṣṭvā cakramudyamya purataḥ samupasthitam  smayanniva gaṇeśāno vyaṣṭaṃbhayadayatnataḥ  
staṃbhitāṃgastu taccakraṃ ghoramapratimaṃ kvacit  icchannapi samutsraṣṭuṃ na viṣṇurabhavatkṣamaḥ  
śvasannivaikamuddhṛtya bāhuṃ cakrasamanvitam  atiṣṭhadalaso bhūtvā pāṣāṇa iva niścalaḥ  
viśarīro yathājīvo viśṛṅgo vā yathā vṛṣaḥ  vidaṃṣṭraśca yathā siṃhastathā viṣṇuravasthitaḥ  
taṃ dṛṣṭvā durdaśāpannaṃ viṣṇumiṃdrādayaḥ surāḥ  samunnaddhā gaṇendreṇa mṛgeṃdreṇeva govṛṣāḥ  
pragṛhītāyudhā yauddhuṃkruddhāḥ samupatasthire  tāndṛṣṭvā samare bhadraḥkṣudrāniva harirmṛgān  
sākṣādrudratanurvīro varavīragaṇāvṛtaḥ  aṭṭahāsena ghoreṇa vyaṣṭaṃ bhayadaniṃditaḥ  
tathā śatamakhasyāpi savajro dakṣiṇaḥ karaḥ  sisṛkṣoreva udvajraścitrīkṛta ivābhavat  
anyeṣāmapi sarveṣāṃ saraktā api bāhavaḥ  alasānāmivāraṃbhāstādṛśāḥ pratiyāṃtyuta  
evaṃ bhagavatā tena vyāhatāśeṣavaibhavāt  amarāḥ samare tasya purataḥ sthātumakṣamāḥ  
stabdhairavayavaireva dudruvurbhayavihvalāḥ  sthitiṃ ca cakrire yuddhe vīratejobhayākulāḥ  
vidrutāṃstridaśānvīrānvīrabhadro mahābhujaḥ  vivyādha niśitairbāṇairmagho varṣairivācalān  
bahavastasya vīrasya bāhavaḥ parighopamāḥ  śastraiścakāśire dīptaiḥ sāgnijvālā ivoragāḥ  
astraśastrāṇyanekānisavīro visṛjanbabhau  visṛjansarvabhūtāni yathādau viśvasaṃbhavaḥ  
yathā raśmibhirādityaḥ pracchādayati medinīm  tathā vīraḥ kṣaṇādeva śaraiḥ prācchādayaddiśaḥ  
khamaṃḍale gaṇendrasya śarāḥ kanakabhūṣitāḥ  utpataṃtastaḍidrūpairupamānapadaṃ yayuḥ  
mahāṃtaste suragaṇānmaṃḍūkānivaḍuṃḍubhāḥ  prāṇairviyojayāmāsuḥ papuśca rudhirāsavam  
nikṛttabāhavaḥ kecitkecillūnavarānanāḥ  pārśve vidāritāḥ kecinnipeturamarā bhuvi  
viśikhonmathitairgātrairbahubhiśchinnasandhibhiḥ  vivṛttanayanāḥ kecinnipeturbhūtale mṛtāḥ  
gāṃ praveṣṭumivecchaṃtaḥ khaṃ gaṃtumiva lipsavaḥ  alabdhātmanirodhānāṃ vyalīyaṃtaḥ parasparam  
bhūmau kecitpraviviśuḥ parvatānāṃ guhāḥ pare  apare jagmurākāśaṃ pare ca viviśurjalam  
tathā saṃchinnasarvāṃgaissa vīrastridaśairbabhau  parigrastaprajāvargo bhagavāniva bhairavaḥ  
dagdhatripurasaṃvyūhastripurāriryathābhavat  evaṃ devabalaṃ sarvaṃ dīnaṃ bībhatsadarśanam  
gaṇeśvarasamutpannaṃ kṛpaṇaṃ vapurādade  tadā tridaśavīrāṇāmasṛksalilavāhinī  
prāvartata nadī ghorā prāṇināṃ bhayaśaṃsinī  rudhireṇa pariklinnā yajñabhūmistadā babhau  
raktārdravasanā śyāmā hataśuṃbheva kaiśikī  tasminmahati saṃvṛtte samare bhṛśadāruṇe  
bhayeneva paritrastā pracacāla vasundharā  mahormikalilāvartaścukṣubhe ca mahodadhiḥ  
petuścolkā mahotpātāḥ śākhāśca mumucurdrumāḥ  aprasannā diśaḥ sarvāḥ pavanaścāśivo vavau  
aho vidhiviparyāsastvaśvamedhoyamadhvaraḥ  yajamānassvayaṃ dakṣau brahmaputraprajāpatiḥ  
dharmādayassadasyāśca rakṣitā garuḍadhvajaḥ  bhāgāṃśca pratigṛhṇaṃti sākṣādiṃdrādayaḥ surāḥ  
tathāpi yajamānasya yajñasya ca sahartvijaḥ  sadya eva śiraśchedassādhu saṃpadyate phalam  
tasmānnāvedanirdiṣṭaṃ na ceśvarabahiṣkṛtam  nāsatparigṛhītaṃ ca karma kuryātkadācana  
kṛtvāpi sumahatpuṇyamiṣṭvā yajñaśatairapi  na tatphalamavāpnoti bhaktihīno maheśvare  
kṛtvāpi sumahatpāpaṃ bhaktyā yajati yaśśivam  mucyate pātakaiḥ sarvairnātra kāryā vicāraṇā  
bahunātra kimuktena vṛthā dānaṃ vṛthā tapaḥ  vṛthā yajño vṛthā homaḥ śivanindāratasya tu  
tataḥ sanārāyaṇakāssarudrāḥ salokapālāssamare suraughāḥ  gaṇeṃdracāpacyutabāṇaviddhāḥ pradudruvurgāḍharujābhibhūtāḥ  
celuḥ kvacitkecana śīrṇakeśāḥ seduḥ kvacitkecana dīrghagātrāḥ  petuḥ kvacitkecana bhinnavaktrā neśuḥ kvacitkecana devavīrāḥ  
kecicca tatra tridaśā vipannā visrastavastrābharaṇāstraśastrāḥ  nipeturudbhāsitadīnamudrā madaṃ ca darpaṃ ca balaṃ ca hitvā  
sasmutpathaprasthitamapradhṛṣyo vikṣipya dakṣādhvaramakṣatāstraiḥ  babhau gaṇeśassa gaṇeśvarāṇāṃ madhye sthitaḥ siṃha ivarṣabhāṇām  
adhyāya  
vāyuruvāca  iti sañchinnabhinnāṃgā devā viṣṇupurogamāḥ  kṣaṇātkaṣṭāṃ daśāmetya tresuḥ stokāvaśeṣitā  
trastāṃstānsamare vīrān devānanyāṃśca vai gaṇāḥ  pramathāḥ paramakruddhā vīrabhadrapraṇoditāḥ  
pragṛhya ca tathā doṣaṃ nigaḍairāyasairdṛḍhaiḥ  babandhuḥ pāṇipādeṣu kaṃdhareṣūdareṣu ca  
tasminnavasare brahmā bhadramadrīndrajānutam  sārathyāllabdhavātsalyaḥ prārthayan praṇato 'bravīt  
alaṃ krodhena bhagavannaṣṭāścaite divaukasaḥ  prasīda kṣamyatāṃ sarvaṃ romajaissaha suvrata  
evaṃ vijñāpitastena brahmaṇā parameṣṭhinā  śamaṃ jagāma saṃprīto gaṇapastasya gauravāt  
devāśca labdhāvasarā devadevasya maṃtriṇaḥ  dhārayanto 'ñjalīnmūrdhni tuṣṭuvurvividhaiḥ stavaiḥ  
devā ūcuḥ  namaḥ śivāya śāntāya yajñahantre triśūline  rudrabhadrāya rudrāṇāṃ pataye rudrabhūtaye  
kālāgnirudrarūpāya kālakāmāṃgahāriṇe  devatānāṃ śirohantre dakṣasya ca durātmanaḥ  
saṃsargādasya pāpasya dakṣasyākliṣṭakarmaṇaḥ  śāsitāḥ samare vīra tvayā vayamaninditā  
dagdhāścāmī vayaṃ sarve tvatto bhītāśca bho prabho  tvameva gatirasmākaṃ trāhi naśśaraṇāgatān  
vāyuruvāca  tuṣṭastvevaṃ stuto devān visṛjya nigaḍātprabhuḥ  ānayaddevadevasya samīpamamarāniha  
devopi tatra bhagavānantarikṣe sthitaḥ prabhuḥ  sagaṇaḥ sarvagaḥ śarvassarvalokamaheśvaraḥ  
taṃ dṛṣṭvā parameśānaṃ devā viṣṇupurogamāḥ  prītā api ca bhītāśca namaścakrurmaheśvaram  
dṛṣṭvā tānamarānbhītānpraṇatārtiharo haraḥ  idamāha mahādevaḥ prahasan prekṣya pārvatīm  
mahādeva uvāca  mābhaiṣṭa tridaśāssarve yūyaṃ vai māmikāḥ prajāḥ  anugrahārthameveha dhṛto daṃḍaḥ kṛpālunā  
bhavatāṃ nirjarāṇāṃ hi kṣānto 'smābhirvyatikramaḥ  kruddheṣvasmāsu yuṣmākaṃ na sthitirna ca jīvitam  
vāyuruvāca  ityuktāstridaśāssarve śarveṇāmitatejasā  sadyo vigatasandehā nanṛturvibudhā mudā  
prasannamanaso bhūtvānandavihvalamānasāḥ  stutimārebhire kartuṃ śaṃkarasya divaukasaḥ  
devā ūcuḥ  tvameva devākhilalokakartā pātā ca hartā parameśvaro 'si  kaviṣṇurudrākhyasvarūpabhedai rajastamassattvadhṛtātmamūrte  
sarvamūrte namaste 'stu viśvabhāvana pāvana  amūrte bhaktahetorhi gṛhītākṛtisaukhyada  
caṃdro 'gado hi deveśa kṛpātastava śaṃkara  nimajjanānmṛtaḥ prāpa sukhaṃ mihirajājaliḥ  
sīmantinī hatadhavā tava pūjanataḥ prabho  saubhāgyamatulaṃ prāpa somavāravratātsutān  
śrīkarāya dadau devaḥ svīyaṃ padamanuttamam  sudarśanamarakṣastvaṃ nṛpamaṃḍalabhītitaḥ  
meduraṃ tārayāmāsa sadāraṃ ca ghṛṇānidhiḥ  śāradāṃ vidhavāṃ cakre sadhavāṃ kriyayā bhavān  
bhadrāyuṣo vipattiṃ ca vicchidya tvamadāḥ sukham  sauminī bhavabandhādvai muktā 'bhūttava sevanāt  
viṣṇuruvāca  tvaṃ śaṃbho kaharīśāśca rajassattvatamoguṇaiḥ  kartā pātā tathā hartā janānugrahakāṃkṣayā  
sarvagarvāpahārī ca sarvatejovilāsakaḥ  sarvavidyādigūḍhaśca sarvānugrahakārakaḥ  
tvattaḥ sarvaṃ ca tvaṃ sarvaṃ tvayi sarvaṃ girīśvara  trāhi trāhi punastrāhi kṛpāṃ kuru mamopari  
athāsminnantare brahmā praṇipatya kṛtāṃjaliḥ  evaṃ tvavasaraṃ prāpya vyajñāpayata śūline  
brahmovāca  jaya deva mahādeva praṇatārtivibhaṃjana  īdṛśeṣvaparādheṣu ko 'nyastvattaḥ prasīdati  
labdhamāno bhaviṣyaṃti ye purā nihitā mṛdhe  pratyāpattirna kasya syātprasanne parameśvare  
yadidaṃ devadevānāṃ kṛtamantuṣu dūṣaṇam  tadidaṃ bhūṣaṇaṃ manyeta aṃgīkāragauravāt  
iti vijñāpyamānastu brahmaṇā parameṣṭhinā  vilokya vadanaṃ devyā devadevassmayanniva  
putrabhūtasya vātsalyādbrahmaṇaḥ padmajanmanaḥ  devādīnāṃ yathāpūrvamaṃgāni pradadau prabhuḥ  
prathamādyaiśca yā devyo daṃḍitā devamātaraḥ  tāsāmapi yathāpūrvāṇyaṃgāni giriśo dadau  
dakṣasya bhagavāneva svayaṃ brahmā pitāmahaḥ  tatpāpānuguṇaṃ cakre jaracchāgamukhaṃ mukham  
so 'pi saṃjñāṃ tato labdhvā sa dṛṣṭvā jīvitaḥ sudhī  bhītaḥ kṛtāñjaliḥ śaṃbhuṃ tuṣṭāva pralapanbahu  
dakṣa uvāca  jaya deva jagannātha lokānugrahakāraka  kṛpāṃ kuru maheśānāparādhaṃ me kṣamasva ha  
kartā bhartā ca hartā ca tvameva jagatāṃ prabho  mayā jñātaṃ viśeṣeṇa viṣṇvādisakaleśvaraḥ  
tvayaiva vitataṃ sarvaṃ vyāptaṃ sṛṣṭaṃ na nāśitam  na hi tvadadhikāḥ kecidīśāste 'cyutakādayaḥ  
vāyuruvāca  taṃ tathā vyākulaṃ bhītaṃ pralapaṃtaṃ kṛtāgasam  smayannivāvadatprekṣya mā bhairiti  ghṛṇānidhiḥ  
tathoktvā brahmaṇastasya pituḥ priyacikīrṣayā  gāṇapatyaṃ dadau tasmai dakṣāyākṣayamīśvaraḥ  
tato brahmādayo devā abhivaṃdya kṛta  ṃjaliḥ  tuṣṭuvuḥ praśrayā vācā śaṃkaraṃ girijādhipam  
brahmādaya ūcuḥ  jaya śaṃkara deveśa dīnānātha mahāprabho  kṛpāṃ kuru maheśānāparādhaṃ no kṣamasva vai  
makhapāla makhādhīśa makhavidhvaṃsakāraka  kṛpāṃ kuru maśānāparādhaṃ naḥ kṣamasva vai  
devadeva pareśāna bhaktaprāṇaprapoṣaka  duṣṭadaṇḍaprada svāminkṛpāṃ kuru namo 'stu te  
tvaṃ prabho garvahartā vai duṣṭānāṃ tvāmajānatām  rakṣako hi viśeṣeṇa satāṃ tvatsaktacetasām  
adbhutaṃ caritaṃ te hi niścitaṃ kṛpayā tava  sarvāparādhaḥ kṣaṃtavyo vibhavo dīnavatsalāḥ  
vāyuruvāca  iti stuto mahādevo brahmādyairamaraiḥ prabhuḥ  sa bhaktavatsalassvāmī tutoṣa karuṇodadhiḥ  
cakārānugrahaṃ teṣāṃ brahmādīnāṃ divaukasām  dadau narāṃśca suprītyā śaṃkaro dīnavatsalaḥ  
sa ca tatastridaśāñcharaṇāgatān paramakāruṇikaḥ parameśvaraḥ  anugatasmitalakṣaṇayā girā śamitasarvabhayaḥ samabhāṣata  
śiva uvāca  yadidamāga ihācaritaṃ surairvidhiniyogavaśādiva yantritaiḥ  śaraṇameva gatānavalokya vastadakhilaṃ kila vismṛtameva naḥ  
tadiha yūyamapi prakṛtaṃ manasyavigaṇayya vimardamapatrapāḥ  hariviriṃcisurendramukhāssukhaṃ vrajata devapuraṃ prati saṃprati  
iti surānabhidhāya sureśvaro nikṛtadakṣakṛtakraturakratuḥ  sagirijānucarassaparicchadaḥ sthita ivāmbaratontaradhāddharaḥ  
atha surā api te vigatavyathāḥ kathitabhadrasubhadraparākramāḥ  sapadi khena sukhena yathāsukhaṃ yayuranekamukhāḥ maghavanmukhāḥ  
ṛṣaya ūcuḥ  antardhānagato devyā saha sānucaro haraḥ  kva yātaḥ kutra vāsaḥ kiṃ kṛtvā virarāma ha  
vāyuruvāca  mahīdharavaraḥ śrīmānmaṃdaraścitrakaṃdaraḥ  dayito devadevasya nivāsastapaso 'bhavat  
tapo mahatkṛtaṃ tena voḍhuṃ svaśirasā śivau  cireṇa labdhaṃ tatpādapaṃkajasparśajaṃ sukham  
tasya śailasya saundaryaṃ sahasravadanairapi  na śakyaṃ vistarādvaktuṃ varṣakoṭiśatairapi  
śakyamapyasya saundaryaṃ na varṇayitumutsahe  parvatāntarasaundaryaṃ sādhāraṇavidhāraṇāt  
idantu śakyate vaktumasminparvatasundare  ṛddhyā kayāpi saundaryamīśvarāvāsayogyatā  
ata eva hi devena devyāḥ priyacikīrṣayā  atīva ramaṇīyoyaṃ girirantaḥpurīkṛtaḥ  
mekhalābhūmayastasya vimalopalapādapāḥ  śivayornityasānnidhyānnyakkurvaṃtyakhilaṃjagat  
pitṛbhyāṃ jagato nityaṃ snānapānopayogataḥ  avāptapuṇyasaṃskāraḥ prasaradbhiritastataḥ  
laghuśītalasaṃsparśairacchācchairnirjharāmbubhiḥ  adhirājyena cādrīṇāmadrīreṣo 'bhiṣicyate  
niśāsu śikharaprāntarvartinā sa śiloccayaḥ  caṃdreṇācala sāmrājyacchatreṇeva virājate  
sa śailaścaṃcalībhūtairbālaiścāmarayoṣitām  sarvaparvatasāmrājyacāmarairiva vījyate  
prātarabhyudite bhānau bhūdharo ratnabhūṣitaḥ  darpaṇe dehasaubhāgyaṃ draṣṭukāma iva sthitaḥ  
kūjadvihaṃgavācālairvātoddhṛtalatābhujaiḥ  vimuktapuṣpaiḥ satataṃ vyālambimṛdupallavaiḥ  
latāpratānajaṭilaistarubhistapasairiva  jayāśiṣā sahābhyarcya niṣevyata ivādrirāṭ  
adhomukhairūrdhvamukhaiśśṛṃgaistiryaṅmukhaistathā  prapatanniva pātāle bhūpṛṣṭhādutpatanniva  
parītaḥ sarvato dikṣu bhramanniva vihāyasi  paśyanniva jagatsarvaṃ nṛtyanniva nirantaram  
guhāmukhaiḥ pratidinaṃ vyāttāsyo vipulodaraiḥ  ajīrṇalāvaṇyatayā jṛṃbhamāṇa ivācalaḥ  
grasanniva jagatsarvaṃ pibanniva payonidhim  vamanniva tamontasthaṃ mādyanniva khamambudaiḥ  
nivāsa bhūmayastāstā darpaṇapratimodarāḥ  tiraskṛtātapāssnigdhāśramacchāyāmahīruhāḥ  
saritsarastaḍāgādisaṃparkaśiśirānilāḥ  tatra tatra niṣaṇṇābhyāṃ śivābhyāṃ saphalīkṛtāḥ  
tamimaṃ sarvataḥ śreṣṭhaṃ smṛtvā sāmbastriyambakaḥ  raibhyāśramasamīpasthaścāntardhānaṃ gato yayau  
tatrodyānamanuprāpya devyā saha maheśvaraḥ  rarāma ramaṇīyāsu devyāntaḥpurabhūmiṣu  
tathā gateṣu kāleṣu pravṛddhāsu prajāsu ca  daityau śuṃbhaniśuṃbhākhyau bhrātarau saṃbabhūvatuḥ  
tābhyāṃ tapo balāddattaṃ brahmaṇā parameṣṭinā  avadhyatvaṃ jagatyasminpuruṣairakhilairapi  
ayonijā tu yā kanyā hyaṃbikāṃśasamudbhavā  ajātapuṃsparśaratiravilaṃghyaparākramā  
tayā tu nau vadhaḥ saṃkhye tasyāṃ kāmābhibhūtayoḥ  iti cābhyarthito brahmā tābhyāmprāha tathāstviti  
tataḥ prabhṛti śakrādīnvijitya samare surān  niḥsvādhyāyavaṣaṭkāraṃ jagaccakraturakramāt  
tayorvadhāya deveśaṃ brahmābhyarthitavānpunaḥ  viniṃdyāpi rahasyaṃ vāṃ krodhayitvā yathā tathā  
tadvarṇakośajāṃ śaktimakāmāṃ kanyakātmikām  niśumbhaśuṃbhayorhaṃtrīṃ surebhyo dātumarhasi  
evamabhyarthito dhātrā bhagavānnīlalohitaḥ  kālītyāha rahasyaṃ vāṃ nindayanniva sasmitaḥ  
tataḥ kruddhā tadā devī suvarṇā varṇakāraṇāt  smayantī cāha bhartāramasamādheyayā girā  
devyuvāca  īdṛśo mama varṇesminna ratirbhavato 'sti cet  evāvantaṃ ciraṃ kālaṃ kathameṣā niyamyate  
aratyā vartamāno 'pi kathaṃ ca ramase mayā  na hyaśakyaṃ jagatyasminnīśvarasya jagatprabhoḥ  
svātmārāmasya bhavato ratirna sukhasādhanam  iti hetoḥ smaro yasmātprasabhaṃ bhasmasātkṛtaḥ  
yā ca nābhimatā bharturapi sarvāṃgasundarī  sā vṛthaiva hi jāyeta sarvairapi guṇāntaraiḥ  
bharturbhogaikaśeṣo hi sarga evaiṣa yoṣitām  tathāsatyanyathābhūtā nārī kutropayujyate  
tasmādvarṇamimaṃ tyaktvā tvayā rahasi ninditam  varṇāntaraṃ bhajiṣye vā na bhajiṣyāmi vā svayam  
ityuktvotthāya śayanāddevī sācaṣṭa gadgadam  yayāce 'numatiṃ bhartustapase kṛtaniścayā  
tathā praṇayabhaṃgena bhīto bhūtapatiḥ svayam  pādayoḥ praṇamanneva bhavānīṃ pratyabhāṣata  
īśvara uvāca  ajānatī ca krīḍoktiṃ priye kiṃ kupitāsi me  ratiḥ kuto vā jāyeta tvattaścedaratirmama  
mātā tvamasya jagataḥ pitāhamadhipastathā  kathaṃ tadutpapadyeta tvatto nābhiratirmama  
āvayorabhikāmo 'pi kimasau kāmakāritaḥ  yataḥ kāmasamutpattiḥ prāgeva jagadudbhavaḥ  
pṛthagjanānāṃ rataye kāmātmā kalpito mayā  tataḥ kathamupālabdhaḥ kāmadāhādahaṃ tvayā  
māṃ vai tridaśasāmānyaṃ manyamāno manobhavaḥ  manākparibhavaṃ kurvanmayā vai bhasmasātkṛtaḥ  
vihāropyāvayorasya jagatastrāṇakāraṇāt  tatastadarthaṃ tvayyadya krīḍoktiṃ kṛtavāhanam  
sa cāyamacirādarthastavaivāviṣkariṣyate  krodhasya janakaṃ vākyaṃ hṛdi kṛtvedamabravīt  
devyuvāca  śrutapūrvaṃ hi bhagavaṃstava cāṭu vaco mayā  yenaivamatidhīrāhamapi prāgabhivaṃcitā  
prāṇānapyapriyā bharturnārī yā na parityajet  kulāṃganā śubhā sadbhiḥ kutsitaiva hi gamyate  
bhūyasī ca tavāprītiragauramiti me vapuḥ  krīḍoktirapi kālīti ghaṭate kathamanyathā  
sadbhirvigarhitaṃ tasmāttava kārṣṇyamasaṃmatam  anutsṛjya tapoyogātsthātumeveha notsahe  
śiva uvāca  sa yadyevaṃvidhatāpaste tapasā kiṃ prayojanam  mamecchayā svecchayā vā varṇāntaravatī bhava  
devyuvāca  necchāmi bhavato varṇaṃ svayaṃ vā kartumanyathā  brahmāṇaṃ tapasārādhya kṣipraṃ gaurī bhavāmyaham  
īśvara uvāca  matprasādātpurā brahmā brahmatvaṃ prāptavānpurā  tamāhūya mahādevi tapasā kiṃ kariṣyasi  
devyuvāca  tvatto labdhapadā eva sarve brahmādayaḥ surāḥ  tathāpyārādhya tapasā brahmāṇaṃ tvanniyogataḥ  
purā kila satī nāmnā dakṣasya duhitā 'bhavam  jagatāṃ patimevaṃ tvāṃ patiṃ prāptavatī tathā  
evamadyāpi tapasā toṣayitvā dvijaṃ vidhim  gaurī bhavitumicchāmi ko doṣaḥ kathyatāmiha  
evamukto mahādevyā vāmadevaḥ smayanniva  na tāṃ nirbaṃdhayāmāsa devakāryacikīrṣayā  
vāyuruvāca  tataḥ pradakṣiṇīkṛtya patimambā pativratā  niyamya ca viyogārtiṃ jagāma himavadgirim  
tapaḥkṛtavatī pūrvaṃ deśe yasminsakhījanaiḥ  tameva deśamavṛnottapase praṇayātpunaḥ  
tataḥ svapitaraṃ dṛṣṭvā mātaraṃ ca tayorgṛhe  praṇamya vṛttaṃ vijñāpya tābhyāṃ cānumatā satī  
punastapovanaṃ gatvā bhūṣaṇāni visṛjya ca  snātvā tapasvino veṣaṃ kṛtvā paramapāvanam  
saṃkalpya ca mahātīvraṃ tapaḥ paramaduścaram  sadā manasi sandhāya bhartuścaraṇapaṃkajam  
tameva kṣaṇike liṃge dhyātvā bāhyavidhānataḥ  trisandhyamabhyarcayantī vanyaiḥ puṣpaiḥ phalādibhiḥ  
sa eva brahmaṇo mūrtimāsthāya tapasaḥ phalam  pradāsyati mametyevaṃ nityaṃ kṛtvā 'karottapaḥ  
tathā tapaścarantīṃ tāṃ kāle bahutithe gate  dṛṣṭaḥ kaścinmahāvyāghro duṣṭabhāvādupāgamat  
tathaivopagatasyāpi tasyātīvadurātmanaḥ  gātraṃ citrārpitamiva stabdhaṃ tasyāssakāśataḥ  
taṃ dṛṣṭvāpi tathā vyāghraṃ duṣṭabhāvādupāgatam  na pṛthagjanavaddevī svabhāvena vivicyate  
sa tu viṣṭabdhasarvāṃgo bubhukṣāparipīḍitaḥ  mamāmiṣaṃ tato nānyaditi matvā nirantaram  
nirīkṣyamāṇaḥ satataṃ devīmeva tadā 'niśam  atiṣṭhadagratastasyā upāsanamivācarat  
devyāśca hṛdaye nityaṃ mamaivāyamupāsakaḥ  trātā ca duṣṭasattvebhya iti pravavṛte kṛpā  
tasyā eva kṛpā yogātsadyonaṣṭamalatrayaḥ  babhūva sahasā vyāghro devīṃ ca bubudhe tadā  
nyavartata bubhukṣā ca tasyāṃgastambhanaṃ tathā  daurātmyaṃ janmasiddhaṃ ca tṛptiśca samajāyata  
tadā paramabhāvena jñātvā kārtārthyamātmanaḥ  sadyopāsaka evaiṣa siṣeve parameśvarīm  
duṣṭānāmapi sattvānāṃ tathānyeṣāndurātmanām  sa eva drāvako bhūtvā vicacāra tapovane  
tapaśca vavṛdhe devyāstīvraṃ tīvratarātmakam  devāśca daityanirbandhādbrahmāṇaṃ śaraṇaṃ gatāḥ  
cakrurnivedanaṃ devāḥ svaduḥkhasyāripīḍanāt  yathā ca dadatuḥ śumbhaniśumbhau varasammadāt  
so 'pi śrutvā vidhirduḥkhaṃ surāṇāṃ kṛpayānvitaḥ  āsīddaityavadhāyaiva smṛtvā hetvāśrayāṃ kathām  
sāmaraḥ prārthito brahmā yayau devyāstapovanam  saṃsmaranmanasā devaduḥkhamokṣaṃ svayatnataḥ  
dadarśa ca suraśreṣṭhaḥ śreṣṭhe tapasi niṣṭhitām  pratiṣṭhāmiva viśvasya bhavānīṃ parameśvarīm  
nanāma cāsya jagato mātaraṃ svasya vai hareḥ  rudrasya ca piturbhāryāmāryāmadrīśvarātmajām  
brahmāṇamāgataṃ dṛṣṭvā devī devagaṇaiḥ saha  arghyaṃ tadarhaṃ dattvā 'smai svāgatādyairupācarat  
tāṃ ca pratyupacāroktiṃ puraskṛtyābhinaṃdya ca  papraccha tapaso hetumajānanniva padmajaḥ  
brahmovāca  tīvreṇa tapasānena devyā kimiha sādhyate  tapaḥphalānāṃ sarveṣāṃ tvadadhīnā hi siddhayaḥ  
yaścaiva jagatāṃ bhartā tameva parameśvaram  bhartāramātmanā prāpya prāptañca tapasaḥ phalam  
athavā sarvamevaitatkrīḍāvilasitaṃ tava  idantu citraṃ devasya virahaṃ sahase katham  
devyuvāca  sargādau bhavato devādutpattiḥ śrūyate yadā  tadā prajānāṃ prathamastvaṃ me prathamajaḥ sutaḥ  
yadā punaḥ prajāvṛddhyai lalāṭādbhavato bhavaḥ  utpanno 'bhūttadā tvaṃ me guruḥ śvaśurabhāvataḥ  
yadā bhavadgirīndraste putro mama pitā svayam  tadā pitāmahastvaṃ me jāto lokapitāmaha  
tadīdṛśasya bhavato lokayātrāvidhāyinaḥ  vṛttavantaḥpure bhartā kathayiṣye kathaṃ punaḥ  
kimatra bahunā dehe yaścāyaṃ mama kālimā  tyaktvā sattvavidhānena gaurī bhavitumutsahe  
brahmovāca  etāvatā kimarthena tīvraṃ devi tapaḥ kṛtam  svecchaiva kimaparyāptā krīḍeyaṃ hi tavedṛśī  
krīḍā 'pi ca jaganmātastava lokahitāya vai  ato mameṣṭamanayā phalaṃ kimapi sādhyatām  
niśuṃbhaśuṃbhanāmānau daityau dattavarau mayā  dṛptau devānprabādhete tvatto labdhastayorvadhaḥ  
alaṃ vilaṃbanenātra tvaṃ kṣaṇena sthirā bhava  śaktirvisṛjyamānā 'dya tayormṛtyurbhaviṣyati  
brāhmaṇābhyarthitā caiva devī girivarātmajā  tvakkośaṃ sahasotsṛjya gaurī sā samajāyata  
sā tvakkośātmanotsṛṣṭā kauśikī nāma nāmataḥ  kālī kālāmbudaprakhyā kanyakā samapadyata  
sā tu māyātmikā śaktiryoganidrā ca vaiṣṇavī  śaṃkhacakratriśūlādisāyudhāṣṭamahābhujā  
saumyā ghorā ca miśrā ca trinetrā candraśekharā  ajātapuṃsparśaratiradhṛṣyā cātisundarī  
dattā ca brahmaṇe devyā śaktireṣā sanātanī  niśuṃbhasya ca śuṃbhasya nihaṃtrī daityasiṃhayoḥ  
brahmaṇāpi prahṛṣṭena tasyai paramaśaktaye  prabalaḥ kesarī datto vāhanatve samāgataḥ  
vindhye ca vasatiṃ tasyāḥ pūjāmāsavapūrvakaiḥ  māṃsairmatsyairapūpaiśca nirvartyāsau samādiśat  
sā caiva saṃmatā śaktirbrahmaṇo viśvakarmaṇaḥ  praṇamya mātaraṃ gaurīṃ brahmāṇaṃ cānupūrvaśaḥ  
śaktibhiścāpi tulyābhiḥ svātmajābhiranekaśaḥ  parītā prayayau vindhyaṃ daityendrau hantumudyatā  
nihatau ca tayā tatra samare daityapuṃgavau  tadbāṇaiḥ kāmabāṇaiśca cchinnabhinnāṃgamānasau  
tadyuddhavistaraścātra na kṛto 'nyatra varṇanāt  ūhanīyaṃ parasmācca prastutaṃ varṇayāmi vaḥ  
vāyuruvāca  utpādya kauśikīṃ gaurī brahmaṇe pratipādya tām  tasya pratyupakārāya pitāmahamathābravīt  
devyuvāca  dṛṣṭaḥ kimeṣa bhavatā śārdūlo madupāśrayaḥ  anena duṣṭasattvebhyo rakṣitaṃ mattapovanam  
mayyarpitamanā eṣa bhajate māmananyadhīḥ  asya saṃrakṣaṇādanyatpriyaṃ mama na vidyate  
bhavitavyamanenāto mamāntaḥpuracāriṇā  gaṇeśvarapadaṃ cāsmai prītyā dāsyati śaṃkaraḥ  
enamagresaraṃ kṛtvā sakhībhirgantumutsahe  pradīyatāmanujñā me prajānāṃ patinā  tvayā  
ityuktaḥ prahasanbrahmā devīmmugdhāmiva smayan  tasya tīvraiḥ purāvṛttairdaurātmyaṃ samavarṇayat  
brahmovāca  paśau devi mṛgāḥ krūrāḥ kva ca te 'nugrahaḥ śubhaḥ  āśīviṣamukhe sākṣādamṛtaṃ kiṃ niṣicyate  
vyāghramātreṇa sanneṣa duṣṭaḥ ko 'pi niśācaraḥ  anena bhakṣitā gāvo brāhmaṇāśca tapodhanāḥ  
tarpayaṃstānyathākāmaṃ kāmarūpī caratyasau  avaśyaṃ khalu bhoktavyaṃ phalaṃ pāpasya karmaṇaḥ  
ataḥ kiṃ kṛpayā kṛtyamīdṛśeṣu durātmasu  anena devyāḥ kiṃ kṛtyaṃ prakṛtyā kaluṣātmanā  
devyuvāca  yaduktaṃ bhavatā sarvaṃ tathyamastvayamīdṛśaḥ  tathāpi māṃ prapanno 'bhūnna tyājyo māmupāśritaḥ  
brahmovāca  asya bhaktimavijñāya prāgvṛttaṃ te niveditam  bhaktiścedasya kiṃ pāpairna te bhaktaḥ praṇaśyati  
puṇyakarmāpi kiṃ kuryāttvadīyājñānapekṣayā  ajā prajñā purāṇī ca tvameva parameśvarī  
tvadadhīnā hi sarveṣāṃ baṃdhamokṣavyavasthitiḥ  tvadṛte paramā śaktiḥ saṃsiddhiḥ kasya karmaṇā  
tvameva vividhā śaktiḥ bhavānāmatha vā svayam  aśaktaḥ karmakaraṇe kartā vā kiṃ kariṣyati  
viṣṇośca mama cānyeṣāṃ devadānavarakṣasām  tattadaiśvaryasamprāptyai tavaivājñā hi kāraṇam  
atītāḥ khalvasaṃkhyātā brahmāṇo harayo bhavāḥ  anāgatāstvasaṃkhyātāstvadājñānuvidhāyinaḥ  
tvāmanārādhya deveśi puruṣārthacatuṣṭayam  labdhuṃ na śakyamasmābhirapi sarvaiḥ surottamaiḥ  
vyatyāso 'pi bhavetsadyo brahmatvasthāvaratvayoḥ  sukṛtaṃ duṣkṛtaṃ cāpi tvayeva sthāpitaṃ yataḥ  
tvaṃ hi sarvajagadbhartuśśivasya paramātmanaḥ  anādimadhyanidhanā śaktirādyā sanātanī  
samastalokayātrārthaṃ mūrtimāviśya kāmapi  krīḍase  vividhairbhāvaiḥ kastvāṃ jānāti tattvataḥ  
ato duṣkṛtakarmāpi vyāghro 'yaṃ tvadanugrahāt  prāpnotu paramāṃ siddhimatra kaḥ pratibandhakaḥ  
ityātmanaḥ paraṃ bhāvaṃ smārayitvānurūpataḥ  brahmaṇābhyarthitā gaurī tapaso 'pi nyavartata  
tato devīmanujñāpya brahmaṇyantarhite sati  devīṃ ca mātaraṃ dṛṣṭvā menāṃ himavatā saha  
praṇamyāśvāsya bahudhā pitarau virahāsahau  tapaḥ praṇayino devī tapovanamahīruhān  
viprayogaśucevāgre puṣpabāṣpaṃ vimuṃcataḥ  tattucchākhāsamārūḍhavihago dīritai rutaiḥ  
vyākulaṃ bahudhā dīnaṃ vilāpamiva kurvataḥ  sakhībhyaḥ kathayaṃtyevaṃ sattvarā bhartṛdarśane  
puraskṛtya ca taṃ vyāghraṃ snehātputramivaurasam  dehasya prabhayā caiva dīpayantī diśo daśa  
prayayau maṃdaraṃ gaurī yatra bhartā maheśvaraḥ  sarveṣāṃ jagatāṃ dhātā kartā pātā vināśakṛt  
ṛṣaya ūcuḥ  kṛtvā gauraṃ vapurdivyaṃ devī girivarātmajā  kathaṃ dadarśa bhartāraṃ praviṣṭā manditaṃ satī  
praveśasamaye tasyā bhavanadvāragocaraiḥ  gaṇeśaiḥ kiṃ kṛtaṃ devastāndṛṣṭvā kintadā 'karot  
vāyuruvāca  pravaktumaṃjasā 'śakyaḥ tādṛśaḥ paramo rasaḥ  yena praṇayagarbheṇa bhāvo bhāvavatāṃ hṛtaḥ  
dvāsthaissasaṃbhramaireva devo devyāgamotsukaḥ  śaṃkamānā praviṣṭāntastañca sā samapaśyata  
taistaiḥ praṇayabhāvaiśca bhavanāntaravartibhiḥ  gaṇendrairvanditā vācā praṇanāma triyambakam  
praṇamya notthitā yāvattāvattāṃ parameśvaraḥ  pragṛhya dorbhyāmāśliṣya paritaḥ parayā mudā  
svāṃke dhartuṃ pravṛtto 'pi sā paryaṃke nyaṣīdata  paryaṃkato balāddevīṃ soṅkamāropya susmitām  
sasmito vivṛtairnetraistadvaktraṃ prapibanniva  tayā saṃbhāṣaṇāyeśaḥ pūrvabhāṣitamabravīt  
devadeva uvāca  sā daśā ca vyatītā kiṃ tava sarvāṃgasundari  yasyāmanunayopāyaḥ ko 'pi kopānna labhyate  
svecchayāpi na kālīti nānyavarṇavatīti ca  tvatsvabhāvāhṛtaṃ cittaṃ subhru ciṃtāvahaṃ mama  
vismṛtaḥ paramo bhāvaḥ kathaṃ svecchāṃgayogataḥ  na sambhavanti ye tatra cittakāluṣyahetavaḥ  
pṛthagjanavadanyonyaṃ vipriyasyāpi kāraṇam  āvayorapi yadyasti nāstyevaitaccarācaram  
ahamagniśironiṣṭhastvaṃ somaśirasi sthitā  agnīṣomātmakaṃ viśvamāvābhyāṃ samadhiṣṭhitam  
jagaddhitāya caratoḥ svecchādhṛtaśarīrayoḥ  āvayorviprayoge hi syānnirālambanaṃ jagat  
asti hetvantaraṃ cātra śāstrayuktiviniścitam  vāgarthamiva me vaitajjagatsthāvarajaṃgamam  
tvaṃ hi vāgamṛtaṃ sākṣādahamarthāmṛtaṃ param  dvayamapyamṛtaṃ kasmādviyuktamupapadyate  
vidyāpratyāyikā tvaṃ me vedyo 'haṃ pratyayāttava  vidyāvedyātmanoreva viśleṣaḥ kathamāvayoḥ  
na karmaṇā sṛjāmīdaṃ jagatpratisṛjāmi ca  sarvasyājñaikalabhyatvādājñātvaṃ hi garīyasī  
ājñaikasāramaiśvaryaṃ yasmātsvātaṃtryalakṣaṇam  ājñayā viprayuktasya caiśvaryaṃ mama kīdṛśam  
na kadācidavasthānamāvayorviprayuktayoḥ  devānāṃ kāryamuddiśya līloktiṃ kṛtavānaham  
tvayāpyaviditaṃ nāsti kathaṃ kupitavatyasi  tatastrilokarakṣārthe kopo mayyapi te kṛtaḥ  
yadanarthāya bhūtānāṃ na tadasti khalu tvayi  iti priyaṃvade sākṣādīśvare parameśvare  
śṛṃgārabhāvasārāṇāṃ janmabhūmirakṛtrimā  svabhartrā lalitantathyamuktaṃ matvā smitottaram  
lajjayā na kimapyūce kauśikī varṇanātparam  tadeva varṇayāmyadya śṛṇu devyāśca varṇanam  
devyuvāca  kiṃ devena na sā dṛṣṭā yā sṛṣṭā kauśikī mayā  tādṛśī kanyakā loke na bhūtā na bhaviṣyati  
tasyā vīryaṃ balaṃ vindhyanilayaṃ vijayaṃ tathā  śuṃbhasya ca niśuṃbhasya māraṇe ca raṇe tayoḥ  
pratyakṣaphaladānaṃ ca lokāya bhajate sadā  lokānāṃ rakṣaṇaṃ śaśvadbrahmā vijñāpayiṣyati  
iti saṃbhāṣamāṇāyā devyā evājñayā tadā  vyāghraḥ sakhyā samānīya puro 'vasthāpitastadā  
taṃ prekṣyāha punardevī devānītamupāyatam  vyāghraṃ paśya na cānena sadṛśo madupāsakaḥ  
anena duṣṭasaṃghebhyo rakṣitaṃ mattapovanam  atīva mama bhaktaśca viśrabdhaśca svarakṣaṇāt  
svadeśaṃ ca parityajya prasādārthaṃ samāgataḥ  yadi prītirabhūnmattaḥ parāṃ prītiṃ karoṣi me  
nityamantaḥpuradvāri niyogānnandinaḥ svayam  rakṣibhissaha taccihnairvartatāmayamīśvara  
vāyuruvāca  madhuraṃ praṇayodarkaṃ śrutvā devyāḥ śubhaṃ vacaḥ  prīto 'smītyāha taṃ devassa cādṛśyata tatkṣaṇāt  
bibhradvetralatāṃ haimīṃ ratnacitraṃ ca kaṃcukam  churikāmuragaprakhyāṃ gaṇeśo rakṣaveṣadhṛk  
yasmātsomo mahādevo nandī cānena nanditaḥ  somanandīti vikhyātastasmādeṣa samākhyayā  
itthaṃ devyāḥ priyaṃ kṛtvā devaścardhendubhūṣaṇaḥ  bhūṣayāmāsa tandivyairbhūṣaṇai ratnabhūṣitaiḥ  
tatassa gaurīṃ giriśo girīndrajāṃ sagauravāṃ sarvamanoharāṃ haraḥ  paryaṃkamāropya varāṃgabhūṣaṇairvibhūṣayāmāsa śaśāṃkabhūṣaṇaḥ  
ṛṣaya ūcuḥ  devīṃ samādadhānena devenedaṃ kimīritam  agniṣomātmakaṃ viśvaṃ vāgarthātmakamityapi  
ājñaikasāramaiśvaryamājñā tvamiti coditam  tadidaṃ śrotumicchāmo yathāvadanupūrvaśaḥ  
vāyuruvāca  agnirityucyate raudrī ghorā yā taijasī tanuḥ  somaḥ śākto 'mṛtamayaḥ śakteḥ śāntikarī tanuḥ  
amṛtaṃ yatpratiṣṭhā sā tejo vidyā kalā svayam  bhūtasūkṣmeṣu sarveṣu ta eva rasatejasī  
dvividhā tejaso vṛttisūryātmā cānalātmikā  tathaiva rasavṛttiśca somātmā ca jalātmikā  
vidyudādimayantejo madhurādimayo rasaḥ  tejorasavibhedaistu dhṛtametaccarācaram  
agneramṛtaniṣpattiramṛtenāgniredhate  ata eva hi vikrāntamagnīṣomaṃ jagaddhitam  
haviṣe sasyasampattirvṛṣṭiḥ sasyābhivṛddhaye  vṛṣṭereva havistasmādagnīṣomadhṛtaṃ jagat  
agnirūrdhvaṃ jvalatyeṣa yāvatsaumyaṃ parāmṛtam  yāvadagnyāspadaṃ saumyamamṛtaṃ ca sravatyadhaḥ  
ata eva hi kālāgniradhastācchaktirūrdhvataḥ  yāvadādahanaṃ cordhvamadhaścāplāvanaṃ bhavet  
ādhāraśaktyaiva dhṛtaḥ kālāgnirayamūrdhvagaḥ  tathaiva nimnagaḥ somaśśivaśaktipadāspadaḥ  
śivaścordhvamadhaśśaktirūrdhvaṃ śaktiradhaḥ śivaḥ  taditthaṃ śivaśaktibhyānnāvyāptamiha kiñcana  
asakṛccāgninā dagdhaṃ jagadyadbhasmasātkṛtam  agnervīryamidaṃ cāhustadvīryaṃ bhasma yattataḥ  
yaścetthaṃ bhasmasadbhāvaṃ jñātvā snāti ca bhasmanā  agnirityādibhirmantrairbaddhaḥ pāśātpramucyate  
agnervīryaṃ tu yadbhasma somenāplāvitampunaḥ  ayogayuktyā prakṛteradhikārāya kalpate  
yogayuktyā tu tadbhasma plāvyamānaṃ samantataḥ  śāktenāmṛtavarṣeṇa cādhikārānnivartayet  
ato mṛtyuṃjayāyetthamamṛtaplāvanaṃ sadā  śivaśaktyamṛtasparśe labdhaṃ yena kuto mṛtiḥ  
yo veda dahanaṃ guhyaṃ plāvanaṃ ca yathoditam  agnīṣomapadaṃ hitvā na sa bhūyo 'bhijāyate  
śivāgninā tanuṃ dagdhvā śaktisaumyā mṛtena yaḥ  plāvayedyogamārgeṇa so 'mṛtatvāya kalpate  
hṛdi kṛtvemamarthaṃ vai devena samudāhṛtam  agnīṣomātmakaṃ viśvaṃ jagadityanurūpataḥ  
vāyuruvāca  nivedayāmi jagato vāgarthātmyaṃ kṛtaṃ yathā  ṣaḍadhvavedanaṃ samyaksamāsānna tu vistarāt  
nāsti kaścidaśabdārtho nāpi śabdo nirarthakaḥ  tato hi samaye śabdassarvassarvārthabodhakaḥ  
prakṛteḥ pariṇāmo 'yaṃ dvidhā śabdārthabhāvanā  tāmāhuḥ prākṛtīṃ mūrtiṃ śivayoḥ paramātmanoḥ  
śabdātmikā vibhūtiryā sā tridhā kathyate budhaiḥ  sthūlā sūkṣmā parā ceti sthūlā yā śrutigocarā  
sūkṣmā cintāmayī proktā ciṃtayā rahitā parā  yā śaktiḥ sā parā śaktiśśivatattvasamāśrayā  
jñānaśaktisamāyogādicchopodbalikā tathā  sarvaśaktisamaṣṭyātmā śaktitattvasamākhyayā  
samastakāryajātasya mūlaprakṛtitāṃ gatā  saiva kuṇḍalinī māyā śuddhādhvaparamā satī  
sā vibhāgasvarūpaiva ṣaḍadhvātmā vijṛṃbhate  tatra śabdāstrayo 'dhvānastrayaścārthāḥ samīritāḥ  
sarveṣāmapi vai puṃsāṃ naijaśuddhyanurūpataḥ  layabhogādhikārāssyussarvatattvavibhāgataḥ  
kalābhistāni tattvāni vyāptānyeva yathātatham  parasyāḥ prakṛterādau pañcadhā pariṇāmataḥ  
kalāśca tā nivṛttyādyāḥ paryāptā iti niścayaḥ  maṃtrādhvā ca padādhvā ca varṇādhvā ceti śabdataḥ  
bhuvanādhvā ca tattvādhvā kalādhvā cārthataḥ kramāt  atrānyonyaṃ ca sarveṣāṃ vyāpyavyāpakatocyate  
maṃtrāḥ sarvaiḥ padairvyāptā vākyabhāvātpadāni ca  varṇairvarṇasamūhaṃ hi padamāhurvipaścitaḥ  
varṇāstu bhuvanairvyāptāsteṣāṃ teṣūpalaṃbhanāt  bhuvanānyapi tattvaughairutpattyāṃtarbahiṣkramāt  
vyāptāni kāraṇaistattvairārabdhatvādanekaśaḥ  aṃtarādutthitānīha bhuvanāni tu kānicit  
paurāṇikāni cānyāni vijñeyāni śivāgame  sāṃkhyayogaprasiddhāni tattvānyapi ca kānicit  
śivaśāstraprasiddhāni tatonyānyapi kṛtsnaśaḥ  kalābhistāni tattvāni vyāptānyeva yathātatham  
parasyāḥ prakṛterādau pañcadhā pariṇāmataḥ  kalāśca tā nivṛttyādyā vyāptāḥ pañca yathottaram  
vyāpikātaḥ parā śaktiravibhaktā ṣaḍadhvanām  paraprakṛtibhāvasya tatsattvācchivatattvataḥ  
śaktyādi ca pṛthivyantaṃ śivatattvasamudbhavam  vyāptamekena tenaiva mṛdā kuṃbhādikaṃ yathā  
śaivaṃ tatparamaṃ dhāma yatprāpyaṃ ṣaḍbhiradhvabhiḥ  vyāpikā 'vyāpikā śaktiḥ pañcatattvaviśodhanāt  
nivṛttyā rudraparyantaṃ sthitiraṇḍasya śodhyate  pratiṣṭhayā tadūrdhvaṃ tu yāvadavyaktagocaram  
tadūrdhvaṃ vidyayā madhye yāvadviśveśvarāvadhi  śāntyā tadūrdhvaṃ madhvānte viśuddhiḥ śāntyatītayā  
yāmāhuḥ paramaṃ vyoma paraprakṛtiyogataḥ  etāni pañcatattvāni yairvyāptamakhilaṃ jagat  
tatraiva sarvamevedaṃ draṣṭavyaṃ khalu sādhakaiḥ  adhvavyāptimavijñāya śuddhiṃ yaḥ kartumicchati  
sa vipralambhakaḥ śuddhernālamprāpayituṃ phalam  vṛthā pariśramastasya nirayāyaiva kevalam  
śaktipātasamāyogādṛte tattvāni tattvataḥ  tadvyāptistadvivṛddhiśca jñātumevaṃ na śakyate  
śaktirājñā parā śaivī cidrūpā marameśvarī  śivo 'dhitiṣṭhatyakhilaṃ yayā kāraṇabhūtayā  
nātmano naiva māyaiṣā na vikāro vicārataḥ  na baṃdho nāpi muktiśca baṃdhamuktividhāyinī  
sarvaiśvaryaparākāṣṭā śivasya vyabhicāriṇī  samānadharmiṇī tasya taistairbhāvairviśeṣataḥ  
sa tayaiva gṛhī sāpi tenaiva gṛhiṇī sadā  tayorapatyaṃ yatkāryaṃ paraprakṛtijaṃ jagat  
sa kartā kāraṇaṃ seti tayorbhedo vyavasthitaḥ  eka eva śivaḥ sākṣāddvidhā 'sau samavasthitaḥ  
strīpuṃsabhāvena tayorbheda ityapi kecana  apare tu parā śaktiḥ śivasya samavāyinī  
prabheva bhānościdrūpā bhinnaiveti vyavasthitaḥ  tasmācchivaḥ paro hetustasyājñā parameśvarī  
tayaiva preritā śaivī mūlaprakṛtiravyayā  mahāmāyā ca māyā ca prakṛtistriguṇeti ca  
trividhā kāryavedhena sā prasūte ṣaḍadhvanaḥ  sa vāgarthamayaścādhvā ṣaḍvidho nikhilaṃ jagat  
asyaiva vistaraṃ prāhuḥ śāstrajātamaśeṣataḥ  
ṛṣaya ūcuḥ  caritāni vicitrāṇi gṛhyāṇi gahanāni ca  durvijñeyāni devaiśca mohayaṃti manāṃsi naḥ  
śivayostattvasambandhe na doṣa upalabhyate  caritaiḥ prākṛto bhāvastayorapi vibhāvyate  
brahmādayo 'pi lokānāṃ sṛṣṭisthityantahetavaḥ  nigrahānugrahau prāpya śivasya vaśavartinaḥ  
śivaḥ punarna kasyāpi nigrahānugrahāspadam  ato 'nāyattamaiśvaryaṃ tasyaiveti viniścitam  
yadyevamīdṛśaiśvaryaṃ tattu svātantryalakṣaṇam  svabhāvasiddhaṃ caitasya mūrtimattāspadaṃ bhavet  
na mūrtiśca svataṃtrasya ghaṭate mūlahetunā  mūrterapi ca kāryatvāttatsiddhiḥ syādahaitukī  
sarvatra paramo bhāvo 'paramaścānya ucyate  paramāparamau bhāvau kathamekatra saṃgatau  
niṣphalo hi svabhāvo 'sya paramaḥ paramātmanaḥ  sa eva sakalaḥ kasmātsvabhāvo hyaviparyayaḥ  
svabhāvo viparītaścetsvataṃtraḥ svecchayā yadi  na karoti kimīśāno nityānityaviparyayam  
mūrtātmā sakalaḥ kaścitsa cānyo niṣphalaḥ śivaḥ  śivenādhiṣṭhitaśceti sarvatra laghu kathyate  
mūrtyātmaiva tadā mūrtiḥ śivasyāsya bhavediti  tasya mūrtau mūrtimatoḥ pārataṃtryaṃ hi niścitam  
anyathā nirapekṣeṇa mūrtiḥ svīkriyate katham  mūrtisvīkaraṇaṃ tasmānmūrtau sādhyaphalepsayā  
na hi svecchāśarīratvaṃ svātaṃtryāyopapadyate  svecchaiva tādṛśī puṃsāṃ yasmātkarmānusāriṇī  
svīkartuṃ svecchayā dehaṃ hātuṃ ca prabhavantyuta  brahmādayaḥ piśācāṃtāḥ kiṃ te karmātivartinaḥ  
icchayā dehanirmāṇamindrajālopamaṃ viduḥ  aṇimādiguṇaiśvaryavaśīkārānatikramāt  
viśvarūpaṃ dadhadviṣṇurdadhīcena maharṣiṇā  yudhyatā samupālabdhastadrūpaṃ dadhatā svayam  
sarvasmādadhikasyāpi śivasya paramātmanaḥ  śarīravattayānyātmasādharmyaṃ pratibhāti naḥ  
sarvānugrāhakaṃ prāhuśśivaṃ paramakāraṇam  sa nirgṛhṇāti devānāṃ sarvānugrāhakaḥ katham  
ciccheda bahuśo devo brahmaṇaḥ pañcamaṃ śiraḥ  śivanindāṃ prakurvaṃtaṃ putreti kumaterhaṭhāt  
viṣṇorapi nṛsiṃhasya rabhasā śarabhākṛtiḥ  bibheda padbhyāmākramya hṛdayaṃ nakharaiḥ kharaiḥ  
devastrīṣu ca deveṣu dakṣasyādhvarakāraṇāt  vīreṇa vīrabhadreṇa na hi kaścidadaṇḍitaḥ  
puratrayaṃ ca sastrīkaṃ sadaityaṃ saha bālakaiḥ  kṣaṇenaikena devena netrāgneriṃdhanīkṛtam  
prajānāṃ ratihetuśca kāmo ratipatissvayam  krośatāmeva devānāṃ huto netrahutāśane  
gāvaśca kaściddugdhaughaṃ sravantyo mūrdhni khecarāḥ  saruṣā prekṣya devena tatkṣaṇe bhasmasātkṛtaḥ  
jalaṃdharāsuro dīrṇaścakrīkṛtya jalaṃ padā  baddhvānaṃtena yo viṣṇuṃ cikṣepa śatayojanam  
tameva jalasaṃdhāyī śūlenaiva jaghāna saḥ  taccakraṃ tapasā labdhvā labdhavīryo harissadā  
jighāṃsatāṃ surārīṇāṃ kulaṃ nirghṛṇacetasām  triśūlenāndhakasyoraḥ śikhinaivopatāpitam  
kaṇṭhātkālāṃganāṃ sṛṣṭvā dārako 'pi nipātitaḥ  kauśikīṃ janayitvā tu gauryāstvakkośagocarām  
śuṃbhassaha niśuṃbhena prāpito maraṇaṃ raṇe  śrutaṃ ca mahadākhyānaṃ skānde skandasamāśrayam  
vadhārthe tārakākhyasya daityendrasyendravidviṣaḥ  brahmaṇābhyarthito devo mandarāntaḥpuraṃ gataḥ  
vihṛtya suciraṃ devyā vihārā 'tiprasaṅgataḥ  rasāṃ rasātalaṃ nītāmiva kṛtvābhidhāṃ tataḥ  
devīṃ ca vaṃcayaṃstasyāṃ svavīryamatidurvaham  avisṛjya visṛjyāgnau haviḥ pūtamivāmṛtam  
gaṃgādiṣvapi nikṣipya vahnidvārā tadaṃśataḥ  tatsamāhṛtya śanakaistokaṃstokamitastataḥ  
svāhayā kṛttikārūpātsvabhartrā ramamāṇayā  suvarṇībhūtayā nyastaṃ merau śaravaṇe kvacit  
saṃdīpayitvā kālena tasya bhāsā diśo daśa  rañjayitvā girīnsarvānkāṃcanīkṛtya meruṇā  
tataścireṇa kālena saṃjāte tatra tejasi  kumāre sukumārāṃge kumārāṇāṃ nidarśane  
tacchaiśavaṃ svarūpaṃ ca tasya dṛṣṭvā manoharam  saha devasurairlokairvismite ca vimohite  
devo 'pi svayamāyātaḥ putradarśanalālasaḥ  saha devyāṃkamāropya tato 'sya smeramānanam  
pītāmṛtamiva snehavivaśenāntarātmanā  deveṣvapi ca paśyatsu vītarāgaistapasvibhiḥ  
svasya vakṣaḥsthale svairaṃ nartayitvā kumārakam  anubhūya ca tatkrīḍāṃ saṃbhāvya ca parasparam  
stanyamājñāpayandevyāḥ pāyayitvāmṛtopamam  tavāvatāro jagatāṃ hitāyetyanuśāsya ca  
svayandevaśca devī ca na tṛptimupajagmatuḥ  tataḥ śakreṇa saṃdhāya bibhyatā tārakāsurāt  
kārayitvābhiṣekaṃ ca senāpatye divaukasām  putramantarataḥ kṛtvā devena tripuradviṣā  
svayamaṃtarhitenaiva skandamindrādirakṣitam  tacchaktyā krauñcabhedinyā yudhi kālāgnikalpayā  
cheditaṃ tārakasyāpi śiraśśakrabhiyā saha  stutiṃ cakrurviśeṣeṇa haridhātṛmukhāḥ surāḥ  
tathā rakṣodhipaḥ sākṣādrāvaṇo balagarvitaḥ  uddharansvabhujairdīrghaiḥ kailāsaṃ girimātmanaḥ  
tadāgo 'sahamānasya devadevasya śūlinaḥ  padāṃguṣṭhaparispandānmamajja mṛdito bhuvi  
baṭoḥ kenacidarthena svāśritasya gatāyuṣaḥ  tvarayāgatya devena pādāṃtaṃ gamitontakaḥ  
svavāhanamavijñāya vṛṣendraṃ vaḍavānalaḥ  sagalagrahamānītastato 'styekodakaṃ jagat  
alokaviditaistaistairvṛttairānandasundaraiḥ  aṃgahārasvasenedamasakṛccālitaṃ jagat  
śānta eva sadā sarvamanugṛhṇāti cecchivaḥ  sarvāṇi pūrayedeva kathaṃ śaktena mocayet  
anādikarma vaicitryamapi nātra niyāmakam  kāraṇaṃ khalu karmāpi bhavedīśvarakāritam  
kimatra bahunoktena nāstikyaṃ hetukārakam  yathā hyāśu nivarteta tathā kathaya māruta  
vāyuruvāca  sthane saṃśayitaṃ viprā bhavadbhirhetucoditaiḥ  jijñāsā hi na nāstikyaṃ sādhayetsādhubuddhiṣu  
pramaṇamatra vakṣyāmi satāmmohanivartakam  asatāṃ tvanyathābhāvaḥ prasādena vinā prabhoḥ  
śivasya paripūrṇasya parānugrahamantarā  na kiṃcidapi kartavyamiti sādhu viniścitam  
svabhāva eva paryāptaḥ parānugrahakarmaṇi  anyathā nissvabhavena na kimapyanugṛhyate  
paraṃ sarvamanugrāhyaṃ paśupāśātmakaṃ jagat  parasyānugrahārthaṃ tu patyurājñāsamanvayaḥ  
patirājñāpakaḥ sarvamanugṛhṇāti sarvadā  tadarthamarthasvīkāre parataṃtraḥ kathaṃ śivaḥ  
anugrāhyanapekṣo 'sti na hi kaścidanugrahaḥ  ataḥ svātantryaśabdārthānanapekṣatvalakṣaṇaḥ  
etatpunaranugrāhyaṃ parataṃtraṃ tadiṣyate  anugrahādṛte tasya bhuktimuktyorananvayāt  
mūrtātmano 'pyanugrāhyā śivājñānanivartanāt  ajñānādhiṣṭhitaṃ śambhorna kiṃcidiha vidyate  
yenopalabhyate 'smābhissakalenāpi niṣkalaḥ  sa mūrtyātmā śivaḥ śaivamūrtirityupacaryate  
na hyasau niṣkalaḥ sākṣācchivaḥ paramakāraṇam  sākāreṇānubhāvena kenāpyanupalakṣitaḥ  
pramāṇagamyatāmātraṃ tatsvabhāvopapādakam  na tāvatātropekṣādhīrupalakṣaṇamaṃtarā  
ātmopamolvaṇaṃ sākṣānmūrtireva hi kācana  śivasya mūrtirmūrtyātmā parastasyopalakṣaṇam  
yathā kāṣṭheṣvanārūḍho na vahnirupalabhyate  evaṃ śivo 'pi mūrtyātmanyanārūḍha iti sthitiḥ  
yathāgnimānayetyukte jvalatkāṣṭhādṛte svayam  nāgnirānīyate tadvatpūjyo mūrtyātmanā śivaḥ  
ata eva hi pūjādau mūrtyātmaparikalpanam  mūrtyātmani kṛtaṃ sākṣācchiva eva kṛtaṃ yataḥ  
liṃgādāvapi tatkṛtyamarcāyāṃ ca viśeṣataḥ  tattanmūrtyātmabhāvena śivo 'smābhirupāsyate  
yathānugṛhyate so 'pi mūrtyātmā pārameṣṭhinā  tathā mūrtyātmaniṣṭhena śivena paśavo vayam  
lokānugrahaṇāyaiva śivena parameṣṭhinā  sadāśivādayassarve mūrtyātmano 'pyadhiṣṭhitāḥ  
ātmanāmeva bhogāya mokṣāya ca viśeṣataḥ  tattvātattvasvarūpeṣu mūrtyātmasu śivānvayaḥ  
bhogaḥ karmavipākātmā sukhaduḥkhātmako mataḥ  na ca karma śivo 'stīti tasya bhogaḥ kimātmakaḥ  
sarvaṃ śivo 'nugṛhṇāti na nigṛhṇāti kiṃcana  nigṛhṇatāṃ tu ye doṣāśśive teṣāmasaṃbhavāt  
ye punarnigrahāḥ kecidbrahmādiṣu nidarśitāḥ  te 'pi lokahitāyaiva kṛtāḥ śrīkaṇṭhamūrtinā  
brahmāṇḍasyādhipatyaṃ hi śrīkaṇṭhasya na saṃśayaḥ  śrīkaṇṭhākhyāṃ śivo mūrtiṃ krīḍatīmadhitiṣṭhati  
sadoṣā eva devādyā nigṛhītā yathoditam  tatastepi vipāpmānaḥ prajāścāpi gatajvarāḥ  
nigraho 'pi svarūpeṇa viduṣāṃ na jugupsitaḥ  ata eva hi daṇḍyeṣu daṇḍo rājñāṃ praśasyate  
yatsiddhirīśvaratvena kāryavargasya kṛtsnaśaḥ  na sa cedīśatāṃ kuryājjagataḥ kathamīśvaraḥ  
īśecchā ca vidhātṛtvaṃ vidherājñāpanaṃ param  ājñāvaśyamidaṃ kuryānna kuryāditi śāsanam  
tacchāsanānuvartitvaṃ sādhubhāvasya lakṣaṇam  viparītasamādhoḥ syānna sarvaṃ tattu dṛśyate  
sādhu saṃrakṣaṇīyaṃ cedvinivartyamasādhu yat  nivartate ca sāmāderaṃte daṇḍo hi sādhanam  
hitārthalakṣaṇaṃ cedaṃ daṇḍāntamanuśāsanam  ato yadviparītaṃ tadahitaṃ saṃpracakṣate  
hite sadā niṣaṇṇānāmīśvarasya nidarśanam  sa kathaṃ duṣyate sadbhirasatāmeva nigrahāt  
ayuktakāriṇo loke garhaṇīyāvivekitā  yadudvejayate lokantadayuktaṃ pracakṣate  
sarvo 'pi nigraho loke na ca vidveṣapūrvakaḥ  na hi dveṣṭi pitā putraṃ yo nigṛhyāti śikṣayet  
mādhyasthenāpi nigrāhyānyo nigṛhṇāti mārgataḥ  tasyāpyavaśyaṃ yatkiṃcinnairghṛṇyamanuvartate  
anyathā na hinastyeva sadoṣānapyasau parān  hinasti cāyamapyajñānparaṃ mādhyasthyamācaran  
tasmādduḥkhātmikāṃ hiṃsāṃ kurvāṇo yaḥ sanirghṛṇaḥ  iti nirbaṃdhayaṃtyeke niyamo neti cāpare  
nidānajñasya bhiṣajo rugṇo hiṃsāṃ prayuṃjataḥ  na kiṃcidapi nairghṛṇyaṃ ghṛṇaivātra prayojikā  
ghṛṇāpi na guṇāyaiva hiṃsreṣu pratiyogiṣu  tādṛśeṣu ghṛṇī bhrāntyā ghṛṇāntaritanirghṛṇaḥ  
upekṣāpīha doṣāha rakṣyeṣu pratiyogiṣu  śaktau satyāmupekṣāto rakṣyassadyo vipadyate  
sarpasyāsyagatampaśyanyastu rakṣyamupekṣate  doṣābhāsānsamutprekṣya phalataḥ so 'pi nirghṛṇaḥ  
tasmādghṛṇā guṇāyaiva sarvatheti na saṃmatam  saṃmataṃ prāptakāmitvaṃ sarvaṃ tvanyadasammatam  
mūrtyātmasvapi rāgādyā doṣāḥ santyeva vastutaḥ  tathāpi teṣāmevaite na śivasya tu sarvathā  
agnāvapi samāviṣṭaṃ tāmraṃ khalu sakālikam  iti nāgnirasau duṣyettāmrasaṃsargakāraṇāt  
nāgneraśucisaṃsargādaśucitvamapekṣate  aśucestvagnisaṃyogācchucitvamapi jāyate  
evaṃ śodhyātmasaṃsargānna hyaśuddhaḥ śivo bhavet  śivasaṃsargatastveṣa śodhyātmaiva hi śudhyati  
ayasyagnau samāviṣṭe dāho 'gnereva nāyasaḥ  mūrtātmanyevamaiśvaryamīśvarasyaiva nātmanām  
na hi kāṣṭhaṃ jvalatyūrdhvamagnireva jvalatyasau  kāṣṭhasyāṃgāratā nāgnerevamatrāpi yojyatām  
ata eva jagatyasminkāṣṭhapāṣāṇamṛtsvapi  śivāveśavaśādeva śivatvamupacaryate  
maitryādayo guṇā gauṇāstasmātte bhinnavṛttayaḥ  tairguṇairuparaktānāṃ doṣāya ca guṇāya ca  
yattu gauṇamagauṇaṃ ca tatsarvamanugṛhṇataḥ  na guṇāya na doṣāya śivasya guṇavṛttayaḥ  
na cānugrahaśabdārthaṃ gauṇamāhurvipaścitaḥ  saṃsāramocanaṃ kiṃ tu śaivamājñāmayaṃ hitam  
hitaṃ tadājñākaraṇaṃ yaddhitaṃ tadanugrahaḥ  sarvaṃ hite niyuñjāvaḥ sarvānugrahakārakaḥ  
yastūpakāraśabdārthastamapyāhuranugraham  tasyāpi hitarūpatvācchivaḥ sarvopakārakaḥ  
hite sadā niyuktaṃ tu sarvaṃ cidacidātmakam  svabhāvapratibandhaṃ tatsamaṃ na labhate hitam  
yathā vikāsayatyeva raviḥ padmāni bhānubhiḥ  samaṃ na vikasantyeva svasvabhāvānurodhataḥ  
svabhāvo 'pi hi bhāvānāṃ bhāvino 'rthasya kāraṇam  na hi svabhāvo naśyantamarthaṃ kartṛṣu sādhayet  
suvarṇameva nāṃgāraṃ drāvayatyagnisaṃgamaḥ  evaṃ pakvamalāneva mocayenna śivaparān  
yadyathā bhavituṃ yogyaṃ tattathā na bhavetsvayam  vinā bhāvanayā kartā svatantrassantato bhavet  
svabhāvavimalo yadvatsarvānugrāhakaśśivaḥ  svabhāvamalināstadvadātmano jīvasaṃjñitāḥ  
anyathā saṃsarantyete niyamānna śivaḥ katham  karmamāyānubandhosya saṃsāraḥ kathyate budhaiḥ  
anubandho 'yamasyaiva na śivasyeti hetumān  sa heturātmanāmeva nijo nāgantuko malaḥ  
āgantukatve kasyāpi bhāvyaṃ kenāpi hetunā  yo 'yaṃ heturasāvekastvavicitrasvabhāvataḥ  
ātmatāyāḥ samatve 'pi baddhā muktāḥ pare yataḥ  baddheṣveva punaḥ kecillayabhogādhikārataḥ  
jñānaiśvaryādivaiṣamyaṃ bhajante sottarādharāḥ  kecinmūrtyātmatāṃ yānti kecidāsannagocarāḥ  
mūrtyātmasu śivāḥ kecidadhvanāṃ mūrdhasu sthitāḥ  madhye maheśvarā rudrāstvarvācīnapade sthitāḥ  
āsanne 'pi ca māyāyāḥ parasmātkāraṇāttrayam  tatrāpyātmā sthito 'dhastādantarātmā ca madhyataḥ  
parastātparamātmeti brahmaviṣṇumaheśvarāḥ  vartante vasavaḥ kecitparamātmapadāśrayāḥ  
antarātmapade kecitkecidātmapade tathā  śāntyatītapade śaivāḥ śānte māheśvare tataḥ  
vidyāyāntu yathā raudrāḥ pratiṣṭhāyāṃ tu vaiṣṇavāḥ  nivṛttau ca tathātmāno brahmā brahmāṃgayonayaḥ  
devayonyaṣṭakaṃ mukhyaṃ mānuṣyamatha madhyamam  pakṣyādayo 'dhamāḥ pañcayonayastāścaturdaśa  
uttarādharabhāvo 'pi jñeyassaṃsāriṇo malaḥ  yathāmabhāvo muktasya pūrvaṃ paścāttu pakvatā  
malo 'pyāmaśca pakvaśca bhavetsaṃsārakāraṇam  āme tvadharatā puṃsāṃ pakve tūttaratā kramāt  
paśvātmānastridhābhinnā ekadvitrimalāḥ kramāt  atrottarā ekamalā dvimalā madhyamā matāḥ  
trimalāstvadhamā jñeyā yathottaramadhiṣṭhitāḥ  trimalānadhitiṣṭhaṃti dvimalaikamalāḥ kramāt  
itthamaupādhiko bhedo viśvasya parikalpitaḥ  ekadvitrimalānsarvāñchiva eko 'dhitiṣṭhati  
aśivātmakamapyetacchivenādhiṣṭhitaṃ yathā  arudrātmakamityevaṃ rudrairjagadadhiṣṭhitam  
aṇḍāntā hi mahābhūmiśśatarudrādyadhiṣṭhitā  māyāntamantarikṣaṃ tu hyamareśādibhiḥ kramāt  
aṃguṣṭhamātraparyantaissamaṃtātsaṃtataṃ tatam  mahāmāyāvasānā dyaurvāyvādyairbhuvanādhipaiḥ  
anāśritāntairadhvāntarvartibhissamadhiṣṭhitāḥ  te hi sākṣāddiviṣadastvantarikṣasadastathā  
pṛthivīpada ityevaṃ devā devavrataiḥ stutā  evantribhirmalairāmaiḥ pakvaireva pṛthakpṛthak  
nidānabhūtaissaṃsārarogaḥ puṃsāṃ pravartate  asya rogasya bhaiṣajyaṃ jñānameva na cāparam  
bhiṣagājñāpakaḥ śambhuśśivaḥ paramakāraṇam  aduḥkhenā 'pi śakto 'sau paśūnmocayituṃ śivaḥ  
kathaṃ duḥkhaṃ karotīti nātra kāryā vicāraṇā  duḥkhameva hi sarvo 'pi saṃsāra iti niścitam  
kathaṃ duḥkhamaduḥkhaṃ syātsvabhāvo hyaviparyayaḥ  na hi rogī hyarogī syādbhiṣagbhaiṣajyakāraṇāt  
rogārtaṃ tu bhiṣagrogādbhaiṣajaissukhamuddharet  evaṃ svabhāvamalinānsvabhāvādduḥkhinaḥ paśūn  
svājñauṣadhavidhānena duḥkhānmocayate śivaḥ  na bhiṣakkāraṇaṃ roge śivaḥ saṃsārakāraṇam  
ityetadapi vaiṣamyaṃ na doṣāyāsya kalpate  duḥkhe svabhāvasaṃsiddhe kathantatkāraṇaṃ śivaḥ  
svābhāviko malaḥ puṃsāṃ sa hi saṃsārayatyamūn  saṃsārakāraṇaṃ yattu malaṃ māyādyacetanam  
tatsvayaṃ na pravarteta śivasānnidhyamantarā  yathā maṇirayaskāṃtassānnidhyādupakārakaḥ  
ayasaścalatastadvacchivo 'pyasyeti sūrayaḥ  na nivartayituṃ śakyaṃ sānnidhyaṃ sadakāraṇam  
adhiṣṭhātā tato nityamajñāto jagataśśivaḥ  na śivena vinā kiṃcitpravṛttamiha vidyate  
tatpreritamidaṃ sarvaṃ tathāpi na sa muhyati  śaktirājñātmikā tasya niyantrī viśvatomukhī  
tayā tatamidaṃ śaśvattathāpi sa na duṣyati  anidaṃ prathamaṃ sarvamīśitavyaṃ sa īśvaraḥ  
īśanācca tadīyājñā tathāpi sa na duṣyati  yo 'nyathā manyate mohātsa vinaṣyati durmatiḥ  
tacchaktivaibhavādeva tathāpi sa na duṣyati  etasminnaṃtare vyomnaḥ śrutāḥ vāgarīriṇī  
satyamomamṛtaṃ saumyamityāvirabhavatsphuṭam  tato hṛṣṭatarāḥ sarve vinaṣṭāśeṣasaṃśayāḥ  
munayo vismayāviṣṭāḥ preṇemuḥ pavanaṃ prabhum  tathā vigatasandehānkṛtvāpi pavano munīn  
naite pratiṣṭhitajñānā iti matvaivamabravīt  vāyuruvācva  parokṣamaparokṣaṃ ca dvividhaṃ jñānamiṣyate  
parokṣamasthiraṃ prāhuraparokṣaṃ tu susthiram  hetūpadeśagamyaṃ yattatparokṣaṃ pracakṣate  
aparokṣaṃ punaḥ śreṣṭhādanuṣṭhānādbhaviṣyati  nāparokṣādṛte mokṣa iti kṛtvā viniścayam  
śreṣṭhānuṣṭhānasiddhyarthaṃ prayatadhvamatandritāḥ  
ṛṣaya ūcuḥ  kiṃ tacchreṣṭamanuṣṭhānaṃ mokṣo yenaparokṣitaḥ  tattasya sādhanaṃ cādya vaktumarhasi māruta  
vāyuruvāca  śaivo hi paramo dharmaḥ śreṣṭhānuṣṭhānaśabditaḥ  yatrāparokṣo lakṣyeta sākṣānmokṣapradaḥ śivaḥ  
sa tu pañcavidho jñeyaḥ pañcabhiḥ parvabhiḥ kramāt  kriyātapojapadhyānajñānātmabhiranuttaraiḥ  
taireva sottaraissiddho dharmastu paramo mataḥ  parokṣamaparokṣaṃ ca jñānaṃ yatra ca mokṣadam  
paramo 'paramaścobhau dharmau hi śruticoditau  dharmaśabdābhidheyerthe pramāṇaṃ śrutireva naḥ  
paramo yogaparyanto dharmaḥ śrutiśirogataḥ  dharmastvaparamastadvadadhaḥ śrutimukhotthitaḥ  
apaśvātmādhikāratvādyo dharamaḥ paramo mataḥ  sādhāraṇastato 'nyastu sarveṣāmadhikārataḥ  
sa cāyaṃ paramo dharmaḥ paradharmasya sādhanam  dharmaśāstrādibhissamyaksāṃga evopabṛṃhitaḥ  
śaivo yaḥ paramo dharmaḥ śreṣṭhānuṣṭhānaśabditaḥ  itihāsapurāṇābhyāṃ kathaṃcidupabṛṃhitaḥ  
śaivāgamaistu saṃpannaḥ sahāṃgopāṃvistaraḥ  tatsaṃskārādhikāraiśca samyagevopabṛṃhitaḥ  
śaivāgamo hi dvividhaḥ śrauto 'śrautaśca saṃskṛtaḥ  śrutisāramayaḥ śrautassvataṃtra itaro mataḥ  
svataṃtro daśadhā pūrvaṃ tathāṣṭādaśadhā punaḥ  kāmikādisamākhyābhissiddhaḥ siddhāntasaṃjñitaḥ  
śrutisāramayo yastu śatakoṭipravistaraḥ  paraṃ pāśupataṃ yatra vrataṃ jñānaṃ ca kathyate  
yugāvarteṣu śiṣyeta yogācāryasvarūpiṇā  tatratatrāvatīrṇena śivenaiva pravartyate  
saṃkṣipyāsya pravaktāraścatvāraḥ paramarṣaya  rururdadhīco 'gastyaśca upamanyurmahāyaśāḥ  
te ca pāśupatā jñeyāssaṃhitānāṃ pravartakāḥ  tatsaṃtatīyā guravaḥ śataśo 'tha sahasraśaḥ  
tatroktaḥ paramo dharmaścaryādyātmā caturvidhaḥ  teṣu pāśupato yogaḥ śivaṃ pratyakṣayeddṛḍham  
tasmācchreṣṭhamanuṣṭhānaṃ yogaḥ pāśupato mataḥ  tatrāpyupāyako yukto brahmaṇā sa tu kathyate  
nāmāṣṭakamayo yogaśśivena parikalpitaḥ  tena yogena sahasā śaivī prajñā prajāyate  
prajñayā paramaṃ jñānamacirāllabhate sthiram  prasīdati śivastasya yasya jñānaṃ pratiṣṭhitam  
prasādātparamo yogo yaḥ śivaṃ cāparokṣayet  śivāparokṣātsaṃsārakāraṇena viyujyate  
tataḥ syānmuktasaṃsāro muktaḥ śivasamo bhavet  brahmaprokta ityupāyaḥ sa eva pṛthagucyate  
śivo maheśvaraścaiva rudro viṣṇuḥ pitāmahaḥ  saṃsāravaidyaḥ sarvajñaḥ paramātmeti mukhyataḥ  
nāmāṣṭakamidaṃ mukhyaṃ śivasya pratipādakam  ādyantu pañcakaṃ jñeyaṃ śāntyatītādyanukramāt  
saṃjñā sadāśivādīnāṃ pañcopādhiparigrahāt  upādhivinivṛttau tu yathāsvaṃ vinivartate  
padameva hi tannityamanityāḥ padinaḥ smṛtāḥ  padānāṃ pratikṛttau tu mucyante padino yataḥ  
parivṛttyantare bhūyastatpadaprāptirucyate  ātmāntarābhidhānaṃ syādyadādyaṃ nāma pañcakam  
anyattu tritayaṃ nāmnāmupādānādiyogataḥ  trividhopādhivacanācchiva evānuvartate  
anādimalasaṃśleṣaḥ prāgabhāvātsvabhāvataḥ  atyaṃtaṃ pariśuddhātmetyato 'yaṃ śiva ucyate  
athavāśeṣakalyāṇaguṇaikadhana īśvaraḥ  śiva ityucyate sadbhiśśivatattvārthavādibhiḥ  
trayoviṃśatitattvebhyaḥ prakṛtirhi parā matā  prakṛtestu paraṃ prāhuḥ puruṣaṃ pañcaviṃśakam  
yaṃ vedādau svaraṃ prāhurvācyavācakabhāvataḥ  vedaikavedyayāthātmyādvedānte ca pratiṣṭhitaḥ  
tasya prakṛtilīnasya yaḥ parassa maheśvaraḥ  tadadhīnapravṛttitvātprakṛteḥ puruṣasya ca  
athavā triguṇaṃ tattvamupeyamidamavyayam  māyāntu prakṛtiṃ vidyānmāyinaṃ tu maheśvaram  
māyāvikṣobhako 'naṃto maheśvarasamanvayāt  kālātmā paramātmādiḥ sthūlaḥ sūkṣmaḥ prakīrtitaḥ  
rudduḥkhaṃ duḥkhaheturvā tadrāvayati naḥ prabhuḥ  rudra ityucyate sadbhiḥ śivaḥ paramakāraṇam  
tattvādibhūtaparyantaṃ śarīrādiṣvatandritaḥ  vyāpyādhitiṣṭhati śivastato rudra itastataḥ  
jagataḥ pitṛbhūtānāṃ śivo mūrtyātmanāmapi  pitṛbhāvena sarveṣāṃ pitāmaha udīritaḥ  
nidānajño yathā vaidyo rogasya vinivartakaḥ  upāyairbheṣajaistadvallayabhogādhikārataḥ  
saṃsārasyeśvaro nityaṃ samūlasya nivartakaḥ  saṃsāravaidya ityuktaḥ sarvatattvārthavedibhiḥ  
daśārthajñānasiddhyarthamindriyeṣveṣu satsvapi  trikālabhāvino bhāvānsthūlānsūkṣmānaśeṣataḥ  
aṇavo naiva jānanti māyayaiva malāvṛtāḥ  asatsvapi ca sarveṣu sarvārthajñānahetuṣu  
yadyathāvasthitaṃ vastu tattathaiva sadāśivaḥ  ayatnenaiva jānāti tasmātsarvajña ucyate  
sarvātmā paramairebhirguṇairnityasamanvayāt  svasmātparātmavirahātparamātmā śivaḥ svayam  
nāmāṣṭakamidaṃ caiva labdhvācāryaprasādataḥ  nivṛttyādikalāgranthiṃ śivādyaiḥ pañcanāmabhiḥ  
yathāsvaṃ kramaśaśchitvā śodhayitvā yathāguṇam  guṇitaireva soddhātairaniruddhairathāpi vā  
hṛtkaṇṭhatālubhrūmadhyabrahmarandhrasamanvitām  chittvā paryaṣṭakākāraṃ svātmānaṃ ca suṣumṇayā  
dvādaśāṃtaḥsthitasyendornītvopari śivaujasi  saṃhṛtyaṃ vadanaṃ paścādyathāsaṃskaraṇaṃ layāt  
śāktenāmṛtavarṣeṇa saṃsiktāyāṃ tanau punaḥ  avatārya svamātmānamamṛtātmākṛtiṃ hṛdi  
dvādaśāṃtaḥsthitasyendoḥ parastācchvetapaṃkaje  samāsīnaṃ mahādevaṃ śaṃkarambhaktavatsalam  
ardhanārīśvaraṃ devaṃ nirmalaṃ madhurākṛtim  śuddhasphaṭikasaṃkāśaṃ prasannaṃ śītaladyutim  
dhyātvā hi mānase devaṃ svasthacitto 'tha mānavaḥ  śivanāmāṣṭakenaiva bhāvapuṣpaissamarcayet  
abhyarcanānte tu punaḥ prāṇānāyamya mānavaḥ  samyakcittaṃ samādhāya śārvaṃ nāmāṣṭakaṃ japet  
nābhau cāṣṭāhutīrhutvā pūrṇāhutyā namastataḥ  aṣṭapuṣpapradānena kṛtvābhyarcanamaṃtimam  
nivedayetsvamātmānaṃ culukodakavartmanā  evaṃ kṛtvā cirādeva jñānaṃ pāśupataṃ śubham  
labhate tatpratiṣṭhāṃ ca vṛttaṃ cānuttamaṃ tathā  yogaṃ ca paramaṃ labdhvā mucyate nātra saṃśayaḥ  
ṛṣaya ūcuḥ  bhagavañchrotumicchāmo vrataṃ pāśupataṃ param  brahmādayo 'pi yatkṛtvā sarve pāśupatāḥ smṛtāḥ  
vāyuruvāca  rahasyaṃ vaḥ pravakṣyāmi sarvapāpanikṛntanam  vrataṃ pāśupataṃ śrautamatharvaśirasi śrutam  
kālaścaitrī paurṇamāsī deśaḥ śivaparigrahaḥ  kṣetrārāmādyaraṇyaṃ vā praśastaśśubhalakṣaṇaḥ  
tatra pūrvaṃ trayodaśyāṃ susnātaḥ sukṛtāhnikaḥ  anujñāpya svamācāryaṃ saṃpūjya praṇipatya ca  
pūjāṃ vaiśeṣikīṃ kṛtvā śuklāṃbaradharaḥ svayam  śuklayajñopavītī ca śuklamālyānulepanaḥ  
darbhāsane samāsīno darbhamuṣṭiṃ pragṛhya ca  prāṇāyāmatrayaṃ kṛtvā prāṅmukho vāpyudaṅmukhaḥ  
dhyātvā devaṃ ca devīṃ ca tadvijñāpanavartmanā  vratametatkaromīti bhavetsaṃkalpya dīkṣitaḥ  
yāvaccharīrapātaṃ vā dvādaśābdamathāpi vā  tadardhaṃ vā tadardhaṃ vā māsadvādaśakaṃ tu vā  
tadardhaṃ vā tadardhaṃ vā māsamekamathāpi vā  dinadvādaśakaṃ vā 'tha dinaṣaṭkamathāpi vā  
tadardhaṃ dinamekaṃ vā vratasaṃkalpanāvadhi  agnimādhāya vidhivadvirajāhomakāraṇāt  
hutvājyena samidbhiśca caruṇā ca yathākramam  pūrṇāmāpūrya tāṃ bhūyastattvānāṃ śuddhimuddiśan  
juhuyānmūlamantreṇa taireva samidādibhiḥ  tattvānyetāni maddehe śuddhyaṃtām  tyanusmaran  
pañcabhūtāni tanmātrāḥ pañcakarmendriyāṇi ca  jñānakarmavibhedena pañcakarmavibhāgaśaḥ  
tvagādidhātavassapta pañca prāṇādivāyavaḥ  manobuddhirahaṃ khyātirguṇāḥ prakṛtipūruṣau  
rāgo vidyākale caiva niyatiḥ kāla eva ca  māyā ca śuddhividyā ca maheśvarasadāśivau  
śaktiśca śivatattvaṃ ca tattvāni kramaśo viduḥ  mantraistu virajairhutvā hotāsau virajā bhavet  
śivānugrahamāsādya jñānavānsa hi jāyate  atha gomayamādāya piṇḍīkṛtyābhimaṃtrya ca  
vinyasyāgnau ca samprokṣya dine tasminhaviṣyabhuk  prabhāte tu caturdaśyāṃ kṛtvā sarvaṃ puroditam  
dine tasminnirāhāraḥ kālaṃ śeṣaṃ samāpayet  prātaḥ parvaṇi cāpyevaṃ kṛtvā homā vasānataḥ  
upasaṃhṛtya rudrāgniṃ gṛhṇīyādbhasma yatnataḥ  tataśca jaṭilo muṇḍī śikhaikajaṭa eva vā  
bhūtvā snātvā tato vītalajjaścetsyāddigambaraḥ  api kāṣāyavasanaścarmacīrāmbaro 'tha vā  
ekāmbaro valkalī vā bhaveddaṇḍī ca mekhalī  prakṣālya caraṇau paścāddvirācamyātmanastanum  
saṃkulīkṛtya tadbhasma virajānalasaṃbhavam  agnirityādibhirmaṃtraiḥ ṣaḍbhirātharvaṇaiḥ kramāt  
vibhṛjyāṃgāni mūrdhādicaraṇāṃtāni taisspṛśet  tatastena krameṇaiva samuddhṛtya ca bhasmanā  
sarvāṃgoddhūlanaṃ kuryātpraṇavena śivena vā  tatastripuṇḍraṃ racayettriyāyuṣasamāhvayam  
śivabhāvaṃ samāgamya śivayogamathācaret  kuryātstrisandhyamapyevametatpāśupataṃ vratam  
bhuktimuktipradaṃ caitatpaśutvaṃ vinivartayet  tatpaśutvaṃ parityajya kṛtvā pāśupataṃ vratam  
pūjanīyo mahādevo liṃgamūrtissanātanaḥ  padmamaṣṭadalaṃ haimaṃ navaratnairalaṃkṛtam  
karṇikākeśaropetamāsanaṃ parikalpayet  vibhave tadabhāve tu raktaṃ sitamathāpi vā  
padmaṃ tasyāpyabhāve tu kevalaṃ bhāvanāmayam  tatpadmakarṇikāmadhye kṛtvā liṃgaṃ kanīyasam  
sphīṭikaṃ pīṭhikopetaṃ pūjayedvidhivatkramāt  pratiṣṭhāpya vidhānena talliṃgaṃ kṛtaśodhanam  
parikalpyāsanaṃ mūrtiṃ pañcavaktraprakārataḥ  pañcagavyādibhiḥ pūrṇairyathāvibhavasaṃbhṛtaiḥ  
snāpayetkalaśaiḥ pūrṇairaṣṭāpadasamudbhavaiḥ  gaṃdhadravyaissakarpūraiścandanādyaissakuṃkumaiḥ  
savedikaṃ samālipya liṃgaṃ bhūṣaṇabhūṣitam  bilvapatraiśca padmaiśca raktaiḥ śvetaistathotpalaiḥ  
nīlotpalaistathānyaiśca puṣpaistaistaissugaṃdhibhiḥ  puṇyaiḥ praśastaiḥ patraiśca citrairdūrvākṣatādibhiḥ  
samabhyarcya yathālābhaṃ mahāpūjāvidhānataḥ  dhūpaṃ dīpaṃ tathā cāpi naivedyaṃ ca samādiśet  
nivedayitvā vibhave kalyāṇaṃ ca samācaret  iṣṭāni ca viśiṣṭāni nyāyenopārjitāni ca  
sarvadravyāṇi deyāni vrate tasminviśeṣataḥ  śrīpatrotpalapadmānāṃ saṃkhyā sāhasrikī matā  
pratyekamaparā saṃkhyā śatamaṣṭottaraṃ dvijāḥ  tatrāpi ca viśeṣeṇa na tyajedbilvapatrakam  
haimamekaṃ paraṃ prāhuḥ padmaṃ padmasahasrakāt  nīlotpalādiṣvapyetatsamānaṃ bilbapatrakaiḥ  
puṣpāntare na niyamo yathālābhaṃ nivedayet  aṣṭāṅgamarghyamutkṛṣṭaṃ dhūpālepau viśeṣataḥ  
candanaṃ vāmadevākhye haritālaṃ ca pauruṣe  īśāne bhasitaṃ kecidālepanamitīdṛśām  
na dhūpamiti manyante dhūpāntaravidhānataḥ  sitāgurumaghorākhye mukhe kṛṣṇāguruṃ punaḥ  
pauruṣe guggulaṃ savye saumye saugaṃdhikaṃ mukhe  īśāne 'pi hyuśīrādi deyāddhūpaṃ viśeṣataḥ  
śarkarāmadhukarpūrakapilāghṛtasaṃyutam  caṃdanāgurukāṣṭhādyaṃ sāmānyaṃ saṃpracakṣate  
karpūravartirājyāḍhyā deyā dīpāvalistataḥ  arghyamācamanaṃ deyaṃ prativaktramataḥ param  
prathamāvaraṇe pūjyo kramāddherambaṣaṇmukhau  brahmāṃgāni tataścaiva prathamāvaraṇercite  
dvitīyāvaraṇe pūjyā vighneśāścakravartinaḥ  tṛtīyāvaraṇe pūjyā bhavādyā aṣṭamūrtayaḥ  
mahādevādayastatra tathaikādaśamūrtayaḥ  caturthāvaraṇe pūjyāḥ sarva eva gaṇeśvarāḥ  
bahireva tu padmasya pañcamāvaraṇe kramāt  daśadikpatayaḥ pūjyāḥ sāstrāḥ sānucarāstathā  
brahmaṇo mānasāḥ putrāḥ sarve 'pi jyotiṣāṃ gaṇāḥ  sarvā devyaśca devāśca sarve sarve ca khecarāḥ  
pātālavāsinaścānye sarve munigaṇā api  yogino hi sakhāssarve pataṃgā mātarastathā  
kṣetrapālāśca sagaṇāḥ sarvaṃ caitaccarācaram  pūjanīyaṃ śivaprītyā mattvā śaṃbhuvibhūtimat  
athāvaraṇapūjāṃte saṃpūjya parameśvaram  sājyaṃ savyaṃ janaṃ hṛdyaṃ havirbhaktyā nivedayet  
mukhavāsādikaṃ dattvā tāmbūlaṃ sopadaṃśakam  alaṃkṛtya ca bhūyo 'pi nānāpuṣpavibhūṣaṇaiḥ  
nīrājanāṃte vistīrya pūjāśeṣaṃ samāpayet  caṣakaṃ sopakāraṃ ca śayanaṃ ca samarpayet  
candrasaṃkāśahāraṃ ca śayanīyaṃ samarpayet  ādyaṃ nṛpocitaṃ hṛdyaṃ tatsarvamanurūpataḥ  
kṛtvā ca kārayitvā ca hitvā ca pratipūjanam  stotraṃ vyapohanaṃ japtvā vidyāṃ pañcākṣarīṃ japet  
pradakṣiṇāṃ praṇāmaṃ ca kṛtvātmānaṃ samarpayet  tataḥ purastāddevasya guruviprau ca pūjayet  
dattvārghyamaṣṭau puṣpāṇi devamudvāsya liṃgataḥ  agneścāgniṃ susaṃyamya hyudvāsya ca tamapyuta  
pratyahaṃ ca janastvevaṃ kuryātsevāṃ puroditām  tatastatsāmbujaṃ liṃgaṃ sarvopakaraṇānvitam  
samarpayetsvagurave sthāpayedvā śivālaye  saṃpūjya ca gurūnviprānvratinaśca viśeṣataḥ  
bhaktāndvijāṃśca śaktaśceddīnānāthāṃśca toṣayet  svayaṃ cānaśane śaktaḥ phalamūlāśane 'tha vā  
payovrato vā bhikṣāśī bhavedekāśanastathā  naktaṃ yuktāśano nityaṃ bhūśayyānirataḥ śuciḥ  
bhasmaśāyī tṛṇeśāyī cīrājinadhṛto 'thavā  brahmacaryavrato nityaṃ vratametatsamācaret  
arkavāre tathārdrāyāṃ pañcadaśyāṃ ca pakṣayoḥ  aṣṭamyāṃ ca caturdaśyāṃ śaktastūpavasedapi  
pākhaṇḍipatitodakyāssūtakāntyajapūrvakān  varjayetsarvayatnena manasā karmaṇā girā  
kṣamadānadayāsatyāhiṃsāśīlaḥ sadā bhavet  saṃtuṣṭaśca praśāntaśca japadhyānaratastathā  
kuryāttriṣavaṇasnānaṃ bhasmasnānamathāpi vā  pūjāṃ vaiśeṣikīṃ caiva manasā vacasā girā  
bahunātra kimuktena nācaredaśivaṃ vratī  pramādāttu tathācāre nirūpya gurulāghave  
ucitāṃ niṣkṛtiṃ kuryātpūjāhomajapādibhiḥ  āsamāptervratasyaivamācarenna pramādataḥ  
godānaṃ ca vṛṣotsargaṃ kuryātpūjāṃ ca saṃpadā  bhaktaśca śivaprītyarthaṃ sarvakāmavivarjitaḥ  
sāmānyametatkathitaṃ vratasyāsya samāsataḥ  pratimāsaṃ viśeṣaṃ ca pravadāmi yathāśrutam  
vaiśākhe vajraliṃgaṃ tu jyeṣṭhe mārakataṃ śubham  āṣāḍhe mauktikaṃ vidyācchrāvaṇe nīlanirmitam  
māse bhādrapade caiva padmarāgamayaṃ param  āśvine māsi vidyādvai liṃgaṃ gomedakaṃ varam  
kārtikyāṃ vaidrumaṃ liṃgaṃ vaidūryaṃ mārgaśīrṣake  puṣparāgamayaṃ pauṣe māghe dyumaṇijantathā  
phālguṇe candrakāntotthaṃ caitre tadvyatyayo 'thavā  sarvamāseṣu ratnānāmalābhe haimameva vā  
haimābhāve rājataṃ vā tāmrajaṃ śailajantathā  mṛnmayaṃ vā yathālābhaṃ jātuṣaṃ cānyadeva vā  
sarvagaṃdhamayaṃ vātha liṃgaṃ kuryādyathāruci  vratāvasānasamaye samācaritanityakaḥ  
kṛtvā vaiśeṣikīṃ pūjāṃ hutvā caiva yathā purā  saṃpūjya ca tathācāryaṃ vratinaśca viśeṣataḥ  
deśikenāpyanujñātaḥ prāṅmukho vāpyudaṅmukhaḥ  darbhāsano darbhapāṇiḥ prāṇāpānau niyamya ca  
japitvā śaktito mūlaṃ dhyātvā sāmbaṃ triyambakam  anujñāpya yathāpūrvaṃ namaskṛtya kṛtāñjaliḥ  
samutsṛjāmi bhagavanvratametattvadājñayā  ityuktvā liṃgamūlasthāndarbhānuttaratastyajet  
tato daṇḍajaṭācīramekhalā api cotsṛjet  punarācamya vidhivatpañcākṣaramudīrayet  
yaḥ kṛtvātyaṃtikīṃ dīkṣāmādehāntamanākulaḥ  vratametatprakurvīta sa tu vai naiṣṭhikaḥ smṛtaḥ  
so 'tyāśramī ca vijñeyo mahāpāśupatastathā  sa eva tapatāṃ śreṣṭha sa eva ca mahāvratī  
na tena sadṛśaḥ kaścitkṛtakṛtyo mumukṣuṣu  yo yatirnaiṣṭhiko jātastamāhurnaiṣṭhikottamam  
yo 'nvahaṃ dvādaśāhaṃ vā vratametatsamācaret  so 'pi naiṣṭhikatulyaḥ syāttīvravratasamanvayāt  
ghṛtākto yaścaredetadvrataṃ vrataparāyaṇaḥ  dvitraikadivasaṃ vāpi sa ca kaścana naiṣṭhikaḥ  
kṛtyamityeva niṣkāmo yaścaredvratamuttamam  śivārpitātmā satataṃ na tena sadṛśaḥ kvacit  
bhasmacchanno dvijo vidvānmahāpātakasaṃbhavaiḥ  pāpaissudāruṇaissadyo mucyate nātra saṃśayaḥ  
rudrāgniryatparaṃ vīryantadbhasma parikīrtitam  tasmātsarveṣu kāleṣu vīryavānbhasmasaṃyutaḥ  
bhasmaniṣṭhasya naśyanti deṣā bhasmāgnisaṃgamāt  bhasmasnānaviśuddhātmā bhasmaniṣṭha iti smṛtaḥ  
bhasmanā digdhasarvāṃgo bhasmadīptatripuṃḍrakaḥ  bhasmasnāyī ca puruṣo bhasmaniṣṭha iti smṛtaḥ  
bhūtapretapiśāsāśca rogāścātīva dussahāḥ  bhasmaniṣṭhasya sānnidhyādvidravaṃti na saṃśayaḥ  
bhāsanādbhāsitaṃ proktaṃ bhasma kalmaṣabhakṣaṇāt  bhūtibhūtikarī caiva rakṣā rakṣākarī param  
kimanyadiha vaktavyaṃ bhasmamāhātmyakāraṇam  vratī ca bhasmanā snātassvayaṃ devo maheśvaraḥ  
paramāstraṃ ca śaivānāṃ bhasmaitatpārameśvaram  dhaumyāgrajasya tapasi vyāpado yannivāritāḥ  
tasmātsarvaprayatnena kṛtvā pāśupatavratam  dhanavadbhasma saṃgṛhya bhasmasnānarato bhavet  
ṛṣaya ūcuḥ  dhaumyāgrajena śiśunā kṣīrārthaṃ hi tapaḥ kṛtam  tasmātkṣīrārṇavo dattastasmai devena śūlinā  
sa kathaṃ śiśuko lebhe śivaśāstrapravaktṛtām  kathaṃ vā śivasadbhāvaṃ jñātvā tapasi niṣṭhitaḥ  
kathaṃ ca labdhavijñānastapaścaraṇaparvaṇi  rudrāgneryatparaṃ vīryaṃ labhe bhasma svarakṣakam  
vāyuruvāca  na hyeṣa śiśukaḥ kaścitprākṛtaḥ kṛtavāṃstapaḥ  munivaryasya tanayo vyāghrapādasya dhīmataḥ  
janmāntareṇa saṃsiddhaḥ kenāpi khalu hetunā  svapadapracyuto diṣṭyā prāpto munikumāratām  
mahādevaprasādasya bhāgyāpannasya bhāvinaḥ  dugdhābhilāṣaprabhavadvāratāmagamattapaḥ  
ataḥ sarvagaṇeśatvaṃ kumāratvaṃ ca śāśvatam  saha dugdhābdhinā tasmai pradadau śaṃkaraḥ svayam  
tasya jñānāgamopyasya prasādādeva śāṃkarāt  kaumāraṃ hi paraṃ sākṣājjñānaṃ śaktimayaṃ viduḥ  
śivaśāstrapravaktṛtvamapi tasya hi tatkṛtam  kumāro munito labdhajñānābdhiriva nandanaḥ  
dṛṣṭaṃ tu kāraṇaṃ tasya śivajñānasamanvaye  svamātṛvacanaṃ sākṣācchokajaṃ kṣīrakāraṇāt  
kadācitkṣīramatyalpaṃ pītavānmātulāśrame  īrṣayayā mātulasutaṃ saṃtṛptakṣīramuttamam  
pītvā sthitaṃ yathākāmaṃ dṛṣṭvā vai mātulātmajam  upamanyurvyāghrapādiḥ prītyā provāca mātaram  
upamanyuruvāca  mātarmātarmahābhāge mama dehi tapasvini  gavyaṃ kṣīramatisvādu nālpamuṣṇaṃ pibāmyaham  
vāyuruvāca  tacchrutvā putravacanaṃ tanmātā ca tapasvinī  vyāghrapādasya mahiṣī duḥkhamāpattadā ca sā  
upalālyātha suprītyā putramāliṃgya sādaram  duḥkhitā vilalāpātha smṛtvā nairdhanyamātmanaḥ  
smṛtvāsmṛtvā punaḥ kṣīramupamanyussa bālakaḥ  dehi dehīti tāmāha rudranbhūyo mahādyutiḥ  
taddhaṭhaṃ sā parijñāya dvijapatnī tapasvinī  śāntaye taddhaṭhasyātha śubhopāyamarīracat  
uñchavṛttyārjitānbījānsvayaṃ dṛṣṭvā ca sā tadā  bījapiṣṭamathāloḍya toyena kalabhāṣiṇī  
ehyehi mama putreti sāmapūrvaṃ tatassutam  āliṃgyādāya duḥkhārtā pradadau kṛtrimaṃ payaḥ  
pītvā ca kṛtrimaṃ kṣīraṃ mātrāṃ dattaṃ sa bālakaḥ  naitatkṣīramiti prāha mātaraṃ cātivihvalaḥ  
duḥkhitā sā tadā prāha saṃprekṣyāghrāya mūrdhani  samārjya netra putrasya karābhyāṃ kamalāyate  
jananyuvāca  taṭinī ratnapūrṇāstāssvargapātālagocarāḥ  bhāgyahīnā na paśyanti bhaktihīnāśca ye śive  
rājyaṃ svargaṃ ca mokṣaṃ ca bhojanaṃ kṣīrasaṃbhavam  na labhante priyāṇyeṣāṃ na tuṣyati yadā śivaḥ  
bhavaprasādajaṃ sarvaṃ nānyaddevaprasādajam  anyadeveṣu niratā duḥkhārtā vibhramanti ca  
kṣīraṃ tatra kuto 'smākaṃ vane nivasatāṃ sadā  kva dugdhasādhanaṃ vatsa kva vayaṃ vanavāsinaḥ  
kṛtsnābhāvena dāridryānmayā te bhāgyahīnayā  mithyādugdhamidaṃ dattampiṣṭamāloḍya vāriṇā  
tvaṃ mātulagṛhe svalpaṃ pītvā svādu payaḥ śṛtam  jñātvā svādu tvayā pītaṃ tajjātīyamanusmaran  
dattaṃ na paya ityuktvā rudan duḥkhīkaroṣi mām  prasādena vinā śaṃbho payastava na vidyate  
pādapaṃkajayostasya sāmbasya sagaṇasya ca  bhaktyā samarpitaṃ yattatkāraṇaṃ sarvasampadām  
adhunā vasudosmābhirmahādevo na pūjitaḥ  sakāmānāṃ yathākāmaṃ yathoktaphaladāyakaḥ  
dhanānyuddiśya nāsmābhiritaḥ prāgarcitaḥ śivaḥ  ato daridrāssaṃjātā vayaṃ tasmānna te payaḥ  
pūrvajanmani yaddattaṃ śivamuddiśya vai sutaḥ  tadeva labhyate nānyadviṣṇumuddiśya vā prabhum  
vāyuruvāca  iti mātṛvacaḥ śrutvā tathyaṃ śokādisūcakam  bālo 'pyanutapannaṃtaḥ pragalbhamidamabravīt  
upamanyuruvāca  śokenālamito mātaḥ sāṃbo yadyasti śaṃkaraḥ  tyaja śokaṃ mahābhāge sarvaṃ bhadraṃ bhaviṣyati  
śṛṇu mātarvaco medya mahādevo 'sti cetkvacit  cirādvā hyacirādvāpi kṣīrodaṃ sādhayāmyaham  
vāyuruvāca  iti śrutvā vacastasya bālakasya mahāmateḥ  pratyuvāca tadā mātā suprasannā manasvinī  
mātovāca  śubhaṃ vicāritaṃ tāta tvayā matprītivardhanam  vilaṃbaṃ mā kathāstvaṃ hi bhaja sāṃbaṃ sadāśivam  
sarvasmādadhiko 'styeva śivaḥ paramakāraṇam  tatkṛtaṃ hi jagatsarvaṃ brahmādyāstasya kiṃkarāḥ  
tatprasādakṛtaiśvaryā dāsāstasya vayaṃ prabhoḥ  taṃ vinānyaṃ na jānīmaśśaṃkaraṃ lokaśaṃkaram  
anyāndevānparityajya karmaṇā manasā girā  tameva sāṃbaṃ sagaṇaṃ bhaja bhāvapurassaram  
tasya devādhidevasya śivasya varadāyinaḥ  sākṣānnamaśśivāyeti maṃtro 'yaṃ vācakaḥ smṛtaḥ  
saptakoṭimahāmaṃtrāḥ sarve sapraṇavāḥ pare  tasminneva vilīyaṃte punastasmādvinirgatāḥ  
saprasādāśca te maṃtrāḥ svādhikārādyapekṣayā  sarvādhikārastveko 'yaṃ maṃtra eveśvarājñayā  
yathā nikṛṣṭānutkṛṣṭānsarvānapyātmanaḥ śivaḥ  kṣamate rakṣituṃ tadvanmaṃtro 'yamapi sarvadā  
prabalaśca tathā hyeṣa maṃtro mantrāntarādapi  sarvarakṣākṣamo 'pyeṣa nāparaḥ kaścidiṣyate  
tasmānmantrāntarāṃstyaktvā pañcākṣaraparo bhava  tasmiñjihvāṃtaragate na kiṃcidiha durlabham  
aghorāstraṃ ca śaivānāṃ rakṣāheturanuttamam  tacca tatprabhavaṃ matvā tatparo bhava nānyathā  
bhasmedantu mayā labdhaṃ pitureva tavottamam  virajānalasaṃsiddhaṃ mahāvyāpannivāraṇam  
maṃtraṃ ca te mayā dattaṃ gṛhāṇa madanujñayā  anenaivāśu japtena rakṣā tava bhaviṣyati  
vāyuruvāca  evaṃ mātrā samādiśya śivamastvityudīrya ca  visṛṣṭastadvaco mūrdhni kurvanneva tadā muniḥ  
tāṃ praṇamyaivamuktvā ca tapaḥ kartuṃ pracakrame  tamāha ca tadā mātā śubhaṃ kurvaṃtu te surāḥ  
anujñātastayā tatra tapastepe sa duścaram  himavatparvataṃ prāpya vāyubhakṣaḥ samāhitaḥ  
aṣṭeṣṭakābhiḥ prasādaṃ kṛtvā liṃgaṃ ca mṛnmayam  tatrāvāhya mahādevaṃ sāṃbaṃ sagaṇamavyayam  
bhaktyā pañcākṣareṇaiva putraiḥ puṣpairvanodbhavaiḥ  samabhyarcya ciraṃ kālaṃ cacāra paramaṃ tapaḥ  
tatastapaścarattaṃ taṃ bālamekākinaṃ kṛśam  upamanyuṃ dvijavaraṃ śivasaṃsaktamānasam  
purā marīcinā śaptāḥ kecinmunipiśācakāḥ  saṃpīḍya rākṣasairbhāvaistapasovighnamācaran  
sa ca taiḥ pīḍyamāno 'pi tapaḥ kurvankathañcana  sadā namaḥ śivāyeti krośati smārtanādavat  
tannādaśravaṇādeva tapaso vighnakāriṇaḥ  te taṃ bālaṃ samutsṛjya munayassamupācaran  
tapasā tasya viprasya copamanyormahātmanaḥ  carācaraṃ ca munayaḥ pradīpitamabhūjjagat  
vāyuruvāca  atha sarve pradīptāṃgā vaikuṇṭhaṃ prayayurdrutam  praṇamyāhuśca tatsarvaṃ haraye devasattamāḥ  
śrutvā teṣāṃ tadā vākyaṃ bhagavānpuruṣottamaḥ  kimidantviti saṃcintya jñātvā tatkāraṇaṃ ca saḥ  
jagāma mandaraṃ tūrṇaṃ maheśvaradidṛkṣayā  dṛṣṭvā devaṃ praṇamyaivaṃ provāca sukṛtāṃjaliḥ  
viṣṇuruvāca  bhagavanbrāhmaṇaḥ kaścidupamanyuriti śrutaḥ  kṣīrārthamadahatsarvaṃ tapasā tannivāraya  
vāyuruvāca  iti śrutvā vaco viṣṇoḥ prāha devo maheśvaraḥ  śiśuṃ nivārayiṣyāmi tattvaṃ gaccha svamāśramam  
tacchrutvā śaṃbhuvacanaṃ sa viṣṇurdevavallabhaḥ  jagāmāśvāsya tānsarvānsvalokamamarādikān  
etasminnaṃtare devaḥ pinākī parameśvaraḥ  śakrasya rūpamāsthāya gantuṃ cakre matiṃ tataḥ  
atha jagāma munestu tapovanaṃ gajavareṇa sitena sadāśivaḥ  saha surāsurasiddhamahoragairamararājatanuṃ svayamāsthitaḥ  
sa vāraṇaścāru tadā vibhuṃ taṃ nivījya vālavyajanena divyam  dadhāra śacyā sahitaṃ sureṃdraṃ kareṇa vāmena śitātapatram  
rarāja bhagavānsomaḥ śakrarūpī sadāśivaḥ  tenātapatreṇa yathā candrabiṃbena mandaraḥ  
āsthāyaivaṃ hi śakrasya svarūpaṃ parameśvaraḥ  jagāmānugrahaṃ kartumupamanyostadāśramam  
taṃ dṛṣṭvā parameśānaṃ śakrarūpadharaṃ śivam  praṇamya śirasā prāha mahāmunivaraḥ svayam  
upamanyuruvāca  pāvitaścāśramasso 'yaṃ mama deveśvara svayam  prāpto yattvaṃ jagannātha bhagavandevasattama  
vāyuruvāca  evamuktvā sthitaṃ prekṣya kṛtāṃjalipuṭaṃ dvijam  prāha gaṃbhīrayā vācā śakrarūpadharo haraḥ  
śakra uvāca  tuṣṭo 'smi te varaṃ brūhi tapasānena suvrata  dadāmi cepsitānsarvāndhaumyāgraja mahāmune  
vāyuruvāca  evamuktastadā tena śakreṇa munipuṃgavaḥ  vārayāmi śive bhaktimityuvāca kṛtāñjaliḥ  
tanniśamya hariḥ  prāha māṃ na jānāsi lekhapam  trailokyādhipatiṃ śakraṃ sarvadevanamaskṛtam  
madbhakto bhava viprarṣe māmevārcaya sarvadā  dadāmi sarvaṃ bhadraṃ te tyaja rudraṃ ca nirguṇam  
rudreṇa nirguṇenāpi kiṃ te kāryaṃ bhaviṣyati  devapaṅktibahirbhūto yaḥ piśācatvamāgataḥ  
vāyuruvāca  tacchrutvā prāha sa munirjapanpañcākṣaraṃ manum  manyamāno dharmavighnaṃ prāha taṃ kartumāgatam  
upamanyuruvāca  tvayaivaṃ kathitaṃ sarvaṃ bhavaniṃdāratena vai  prasaṃgādeva devasya nirguṇatvaṃ mahātmanaḥ  
tvaṃ na jānāmi vai rudraṃ sarvadeveśvareśvaram  brahmaviṣṇumaheśānāṃ janaka prakṛteḥ param  
sadasadvyaktamavyaktaṃ yamāhurbrahmavādinaḥ  nityamekamanekaṃ ca varaṃ tasmādvṛṇomyaham  
hetuvādavinirmuktaṃ sāṃkhyayogārthadamparam  upāsate yaṃ tattvajñā varaṃ tasmādvṛṇomyaham  
nāsti śaṃbhoḥ paraṃ tattvaṃ sarvakāraṇakāraṇāt  brahmaviṣṇvādidevānāṃ sraṣṭurguṇaparādvibhoḥ  
bahunātra kimuktena mayādyānumitaṃ mahat  bhavāṃtare kṛtaṃ pāpaṃ śrutā nindā bhavasya cet  
śrutvā niṃdāṃ bhavasyātha tatkṣaṇādeva santyajet  svadehaṃ tannihatyāśu śivalokaṃ sa gacchati  
āstāṃ tāvanmameccheyaṃ kṣīraṃ prati surādhama  nihatya tvāṃ śivāstreṇa tyajāmyetaṃ kalevaram  
vāyuruvāca  evamuktvopamanyustaṃ martuṃ vyavasitassvayam  kṣīre vāñchāmapi tyaktvā nihantuṃ śakramudyataḥ  
bhasmādāya tadā ghoramaghorāstrābhimaṃtritam  visṛjya śakramuddiśya nanāda sa munistadā  
smṛtvā śaṃbhupadadvaṃdvaṃ svadehaṃ dugdhumudyataḥ  āgneyīṃ dhāraṇāṃ bibhradupamanyuravasthitaḥ  
evaṃ vyavasite vipre bhagavānbhaganetrahā  vārayāmāsa saumyena dhāraṇāṃ tasya yoginaḥ  
tadvisṛṣṭamaghorāstraṃ naṃdīśvaraniyogataḥ  jagṛhe madhyataḥ kṣiptaṃ nandī śaṃkaravallabhaḥ  
svaṃ rūpameva bhagavānāsthāya parameśvaraḥ  darśayāmāsa śiprāya bālendukṛtaśekharam  
kṣīrārṇavasahasraṃ ca pīyūṣārṇavameva vā  dadhyāderarṇavāṃścaiva ghṛtodārṇavameva ca  
phalārṇavaṃ ca bālasya bhakṣya bhojyārṇavaṃ tathā  apūpānāṃ giriṃ caiva darśayāmāsa sa prabhuḥ  
evaṃ sa dadṛśe devo devyā sārdhaṃ vṛṣopari  gaṇeśvaraistriśūlādyairdivyāstrairapi saṃvṛtaḥ  
divi duṃdubhayo neduḥ puṣpavṛṣṭiḥ papāta ca  viṣṇubrahmendrapramukhairdevaiśchannā diśo daśa  
athopamanyurānandasamudrormibhirāvṛtaḥ  papāta daṇḍavadbhūmau bhaktinamreṇa cetasā  
etasminsamaye tatra sasmito bhagavānbhavaḥ  ehyehīti tamāhūya mūrdhnyāghrāya dadau varān  
śiva uvāca  bhakṣyabhojyānyathākāmaṃ bāndhavairbhukṣva sarvadā  sukhī bhava sadā duḥkhānnirmuktā bhaktimānmama  
upamanyo mahābhāga tavāmbaiṣā hi pārvatī  mayā putrīkṛto hyadya dattaḥ kṣīrodakārṇavaḥ  
madhunaścārṇavaścaiva dadhyannārṇava eva ca  ājyaudanārṇavaścaiva phalādyarṇava eva ca  
apūpagirayaścaiva bhakṣyabhojyārṇavastathā  ete dattā mayā te hi tvaṃ gṛhṇīṣva mahāmune  
pitā tava mahādevo mātā vai jagadambikā  amaratvaṃ mayā dattaṃ gāṇapatyaṃ ca śāśvatam  
varānvaraya suprītyā mano 'bhilaṣitānparān  prasanno 'haṃ pradāsyāmi nātra kāryā vicāraṇā  
vāyuruvāca  evamuktvā mahādevaḥ karābhyāmupagṛhyatam  mūrdhnyāghrāya sutaste 'yamiti devyai nyavedayat  
devī ca guhavatprītyā mūrdhni tasya karāmbujam  vinyasya pradadau tasmai kumārapadamavyayam  
kṣīrābdhirapi sākāraḥ kṣīraṃ svādu kare dadhat  upasthāya dadau piṇḍībhūtaṃ kṣīramanaśvaram  
yogaiśvaryaṃ sadā tuṣṭiṃ brahmavidyāmanaśvarām  samṛddhiṃ paramāntasmai dadau saṃtuṣṭamānasaḥ  
atha śaṃbhuḥ prasannātmā dṛṣṭvā tasya tapomahaḥ  punardadau varaṃ divyaṃ munaye hyupamanyave  
vrataṃ pāśupataṃ jñānaṃ vratayogaṃ ca tattvataḥ  dadau tasmai pravaktṛtvapāṭavaṃ suciraṃ param  
so 'pi labdhvā varāndivyānkumāratvaṃ ca sarvadā  tasmācchivācca tasyāśca śivāyā mudito 'bhavat  
tataḥ prasannacetaskaḥ supraṇamya kṛtāṃjaliḥ  yayāce sa varaṃ vipro devadevānmaheśvarāt  
upamanyuruvāca  prasīda devadeveśa prasīda parameśvara  svabhaktindehi paramāndivyāmavyabhicāriṇīm  
śraddhāndehi mahādeva dvasambandhiṣu me sadā  svadāsyaṃ paramaṃ snehaṃ sānnidhyaṃ caiva sarvadā  
evamuktvā prasannātmāharṣagadgadayā girā  satuṣṭāva mahādevamupamanyurdvijottamaḥ  
upamanyuruvāca  devadeva mahādeva śaraṇāgatavatsala  prasīda karuṇāsiṃdho sāmba śaṃkara sarvadā  
vāyuruvāca  evamukto mahādevaḥ sarveṣāṃ ca varapradaḥ  pratyuvāca prasannātmopamanyuṃ munisattamam  
śiva uvāca  vatsopamanyo tuṣṭo 'smi sarvaṃ dattaṃ mayā hi te  dṛḍhabhakto 'si viprarṣe mayā vijñāsito hyasi  
ajaraścāmaraścaiva bhava tvanduḥkhavarjitaḥ  yaśasvī tejasā yukto divyajñānasamanvitaḥ  
akṣayā bāndhavāścaiva kulaṃ gotraṃ ca te sadā  bhaviṣyati dvijaśreṣṭha mayi bhaktiśca śāśvatī  
sānnidhyaṃ cāśrame nityaṃ kariṣyāmi dvijottama  upakaṃṭhaṃ mama tvaṃ vai sānandaṃ vihariṣyasi  
evamuktvā sa bhagavānsūryakoṭisamaprabhaḥ  īśānassa varāndattvā tatraivāntardadhe haraḥ  
upamanyuḥ prasannātmā prāpya tasmādvarādvarān  jagāma jananīsthānaṃ sukhaṃ prāpādhikaṃ ca saḥ  
oṃ  namassamastasaṃsāracakrabhramaṇahetave  gaurīkucataṭadvandvakuṃkumāṃkitavakṣase  
sūta uvāca  uktvā bhagavato labdhaprasādādupamanyunā  niyamādutthito vāyurmadhye prāpte divākare  
ṛṣayaścāpi te sarve naimiṣāraṇyavāsinaḥ  athāyamarthaḥ praṣṭavya iti kṛtvā viniścayam  
kṛtvā yathā svakaṃ kṛtyaṃ pratyahaṃ te yathā purā  bhagavaṃtamupāyāṃtaṃ samīkṣya samupāviśan  
athāsau niyamasyāṃte bhagavānambarodbhavaḥ  madhye munisabhāyāstu bheje kḷptaṃ varāsanam  
sukhāsanopaviṣṭaśca vāyurlokanamaskṛtaḥ  śrīmadvibhūtimīśasya hṛdi kṛtvedamabravīt  
taṃ prapadye mahādevaṃ sarvajñamaparājitam  vibhūtissakalaṃ yasya carācaramidaṃ jagat  
ityākarṇya śubhāṃ vāṇīmṛṣayaḥ kṣīṇakalmaṣāḥ  vibhūtivistaraṃ śrotumūcuste paramaṃ vacaḥ  
ṛṣaya ūcuḥ  uktaṃ bhagavatā vṛttamupamanyormahātmanaḥ  kṣīrārthenāpi tapasā yatprāptaṃ parameśvarāt  
dṛṣṭo 'sau vāsudevena kṛṣṇenākliṣṭakarmaṇā  dhaumyāgrajastatastena kṛtvā pāśupataṃ vratam  
prāptaṃ ca paramaṃ jñānamiti prāgeva śuśruma  kathaṃ sa labdhavān kṛṣṇo jñānaṃ pāśupataṃ param  
vāyuruvāca  svecchayā hyavatīrṇopi vāsudevassanātanaḥ  niṃdayanniva mānuṣyaṃ dehaśuddhiṃ cakāra saḥ  
putrārthaṃ hi tapastaptuṃ gatastasya mahāmuneḥ  āśramaṃ munibhirdṛṣṭaṃ dṛṣṭavāṃstatra vai munim  
bhasmāvadātasarvāṃgaṃ tripuṃḍrāṃkitamastakam  rudrākṣamālābharaṇaṃ jaṭāmaṃḍalamaṃḍitam  
tacchiṣyabhūtairmunibhiśśāstrairvedamivāvṛtam  śivadhyānarataṃ śāṃtamupamanyuṃ mahādyutim  
namaścakāra taṃ dṛṣṭvā hṛṣṭasarvatanūruhaḥ  bahumānena kṛṣṇo 'sau triḥ kṛtvā tu pradakṣiṇām  
stutiṃ cakāra suprītyā nataskaṃdhaḥ kṛtāñjaliḥ  tasyāvalokanādeva muneḥ kṛṣṇasya dhīmataḥ  
naṣṭamāsīnmalaṃ sarvaṃ māyājaṃ kārmameva ca  tapaḥkṣīṇamalaṃ kṛṣṇamupamanyuryathāvidhiḥ  
bhasmanoddhūlya taṃ mantrairagnirityādibhiḥ kramāt  atha pāśupataṃ sākṣādvrataṃ dvādaśamāsikam  
kārayitvā munistasmai pradadau jñānamuttamam  tadāprabhṛti taṃ kṛṣṇaṃ munayaśśaṃsitavratāḥ  
divyāḥ pāśupatāḥ sarve parivṛtyopatasthire  tato guruniyogādvai kṛṣṇaḥ paramaśaktimān  
tapaścakāra putrārthaṃ sāṃbamuddiśya śaṃkaram  tapaso tena varṣāṃte dṛṣṭo 'sau parameśvaraḥ  
śriyā paramayā yuktassāṃbaśca sagaṇaśśivaḥ  varārthamāvirbhūtasya harasya subhagākṛteḥ  
stutiṃ cakāra natvāsau kṛṣṇaḥ samyakkṛtāṃjaliḥ  sāṃbaṃ samagaṇavyagro labdhavānputramātmanaḥ  
tapasā tuṣṭacittena dattaṃ viṣṇośśivena vai  yasmātsāṃbo mahādevaḥ pradadau putramātmanaḥ  
tasmājjāṃbavatīsūnuṃ sāṃbaṃ cakre sa nāmataḥ  tadetatkathitaṃ sarvaṃ kṛṣṇasyāmitakarmaṇaḥ  
maharṣerjñānalābhaśca putralābhaśca śaṃkarāt  ya idaṃ kīrtayennityaṃ śṛṇuyācchrāvayettathā  
sa viṣṇorjñānamāsādya tenaiva saha modate  
ṛṣaya ūcuḥ  kiṃ tatpāśupataṃ jñānaṃ kathaṃ paśupatiśśivaḥ  kathaṃ dhaumyāgrajaḥ pṛṣṭaḥ kṛṣṇenākliṣṭakarmaṇā  
etatsarvaṃ samācakṣva vāyo śaṃkaravigraha  tatsamo na hi vaktāsti trailokyeṣvaparaḥ prabhuḥ  
sūta uvāca  ityākarṇya vacasteṣāṃ maharṣīṇāṃ prabhaṃjanaḥ  saṃsmṛtya śivamīśānaṃ pravaktumupacakrame  
vāyuruvāca  purā sākṣānmaheśena śrīkaṃṭhākhyena mandare  devyai devena kathitaṃ jñānaṃ pāśupataṃ param  
tadeva pṛṣṭaṃ kṛṣṇena viṣṇunā viśvayoninā  paśutvaṃ ca surādīnāṃ patitvaṃ ca śivasya ca  
yathopadiṣṭaṃ kṛṣṇāya muninā hyupamanyunā  tathā samāsato vakṣye tacchṛṇudhvamataṃdritāḥ  
puropamanyumāsīnaṃ viṣṇuḥkṛṣṇavapurdharaḥ  praṇipatya yathānyāyamidaṃ vacanamabravīt  
śrīkṛṣṇa uvāca  bhagavañchrotumicchāmi devyai devena bhāṣitam  divyaṃ pāśupataṃ jñānaṃ vibhūtiṃ vāsya kṛtsnaśaḥ  
kathaṃ paśupatirdevaḥ paśavaḥ ke prakīrtitāḥ  kaiḥ pāśaiste nibadhyaṃte vimucyaṃte ca te katham  
iti saṃcoditaḥ śrīmānupamanyurmahātmanā  praṇamya devaṃ devīṃ ca prāha puṣṭo yathā tathā  
upamanyuruvāca  brahmādyāḥ sthāvarāṃtāśca devadevasya śūlinaḥ  paśavaḥ parikīrtyaṃte saṃsāravaśavartinaḥ  
teṣāṃ patitvāddeveśaḥ śivaḥ paśupatiḥ smṛtaḥ  malamāyādibhiḥ pāśaiḥ sa badhnāti paśūnpatiḥ  
sa eva mocakasteṣāṃ bhaktyā samyagupāsitaḥ  caturviṃśatitattvāni māyākarmaguṇā amī  
viṣayā iti kathyante pāśā jīvanibandhanāḥ  brahmādistambaparyaṃtān paśūnbaddhvā maheśvaraḥ  
pāśairetaiḥ patirdevaḥ kāryaṃ kārayati svakam  tasyājñayā maheśasya prakṛtiḥ puruṣocitām  
buddhiṃ prasūte sā buddhirahaṃkāramahaṃkṛtiḥ  indriyāṇi daśaikaṃ ca tanmātrāpañcakaṃ tathā  
śāsanāddevadevasya śivasya śivadāyinaḥ  tanmātrāṇyapi tasyaiva śāsanena mahīyasā  
mahābhūtānyaśeṣāṇi bhāvayaṃtyanupūrvaśaḥ  brahmādīnāṃ tṛṇāntānāṃ dehināṃ dehasaṃgatim  
mahābhūtānyaśeṣāṇi janayaṃti śivājñayā  adhyavasyati vai buddhirahaṃkārobhimanyate  
cittaṃ cetayate cāpi manaḥ saṃkalpayatyapi  śrotrādīni ca gṛhṇanti śabdādīnviṣayān pṛthak  
svāneva nānyāndevasya divyenājñābalena vai  vāgādīnyapi yānyāsaṃstāni karmendriyāṇi ca  
yathā svaṃ karma kurvanti nānyatkiṃcicchivājñayā  śabdādayopi gṛhyaṃte kriyante vacanādayaḥ  
avilaṃghyā hi sarveṣāmājñā śaṃbhorgarīyasī  avakāśamaśeṣāṇāṃ bhūtānāṃ saṃprayacchati  
ākāśaḥ parameśasya śāsanādeva sarvagaḥ  prāṇādyaiśca tathā nāmabhedairaṃtarbahirjagat  
bibharti sarvaṃ śarvasya śāsanena prabhañjanaḥ  havyaṃ vahati devānāṃ kavyaṃ kavyāśināmapi  
pākādyaṃ ca karotyagniḥ parameśvaraśāsanāt  saṃjīvanādyaṃ sarvasya kurvatyāpastadājñayā  
viśvambharā jagannityaṃ dhatte viśveśvarājñayā  devānpātyasurān haṃti trilokamabhirakṣati  
ājñayā tasya devendraḥ sarvairdevairalaṃghyayā  ādhipatyamapāṃ nityaṃ kurute varuṇassadā  
pāśairbadhnāti ca yathā daṃḍyāṃstasyaiva śāsanāt  dadāti nityaṃ yakṣendro draviṇaṃ draviṇeśvaraḥ  
puṇyānurūpaṃ bhūtebhyaḥ puruṣasyānuśāsanāt  karoti saṃpadaḥ śaśvajjñānaṃ cāpi sumedhasām  
nigrahaṃ cāpyasādhūnāmīśānaśśivaśāsanāt  dhatte tu dharaṇīṃ mūrdhnā śeṣaḥ śivaniyogataḥ  
yāmāhustāmasīṃ raudrīṃ mūrtimaṃtakarīṃ hareḥ  sṛjatyaśeṣamīśasya śāsanāccaturānanaḥ  
anyābhirmūrtibhiḥ svābhiḥ pāti cāṃte nihanti ca  viṣṇuḥ pālayate viśvaṃ kālakālasya śāsanāt  
sṛjate trasate cāpi svakābhistanubhistribhiḥ  haratyaṃte jagatsarvaṃ harastasyaiva śāsanāt  
sṛjatyapi ca viśvātmā tridhā bhinnastu rakṣati  kālaḥ karoti sakalaṃ kālassaṃharati prajāḥ  
kālaḥ pālayate viśvaṃ kālakālasya śāsanāt  tribhiraṃśairjagadbibhrattejobhirvṛṣṭimādiśan  
divi varṣatyasau bhānurdevadevasya śāsanāt  puṣṇātyoṣadhijātāni bhūtānyāhlādayatyapi  
devaiśca pīyate caṃdraścandrabhūṣaṇaśāsanāt  ādityā vasavo rudrā aśvinau marutastathā  
khecarā ṛṣayassiddhā bhogino manujā mṛgāḥ  paśavaḥ pakṣiṇaścaiva kīṭādyāḥ sthāvarāṇi ca  
nadyassamudrā girayaḥ kānanāni sarāṃsi ca  vedāḥ sāṃgāśca śāstrāṇi maṃtrastomamakhādayaḥ  
kālāgnyādiśivāṃtāni bhuvanāni sahādhipaiḥ  brahmāṃḍānyapyasaṃkhyāni teṣāmāvaraṇāni ca  
vartamānānyatītāni bhaviṣyantyapi kṛtsnaśaḥ  diśaśca vidiśaścaiva kālabhedāḥ kalādayaḥ  
yacca kiṃcijjagatyasmin dṛśyate śrūyate 'pi vā  tatsarvaṃ śaṃkarasyājñā balena samadhiṣṭhitam  
ājñābalāttasya dharā sthiteha dharādharā vāridharāḥ samudrāḥ  jyotirgaṇāḥ śakramukhāśca devāḥ sthiraṃ ciraṃ vā cidacidyadasti  
upamanyuruvāca  atyāścaryamidaṃ kṛṣṇa śaṃbhoramitakarmaṇaḥ  ājñākṛtaṃ śṛṇuṣvaitacchrutaṃ śrutimukhe mayā  
purā kila surāḥ seṃdrā vivadaṃtaḥ parasparam  asurānsamare jitvā jetāhamahamityuta  
tadā maheśvarasteṣāṃ madhyato varaveṣadhṛk  svalakṣaṇairvihīnāṃgaḥ svayaṃ yakṣa ivābhavat  
sa tānāha surānekaṃ tṛṇamādāya bhūtale  ya etadvikṛtaṃ kartuṃ kṣamate sa tu daityajit  
yakṣasya vacanaṃ śrutvā vajrapāṇiḥ śacīpatiḥ  kiṃcitkruddho vihasyainaṃ tṛṇamādātumudyataḥ  
na tattṛṇamupadātuṃ manasāpi ca śakyate  yathā tathāpi tacchettuṃ vajraṃ vajradharo 'sṛjat  
tadvajraṃ nijavajreṇa saṃsṛṣṭamiva sarvataḥ  tṛṇenābhihataṃ tena tiryagagraṃ papāta ha  
tataścānye susaṃrabdhā lokapālā mahābalāḥ  sasṛjustṛṇamuddiśya svāyudhāni sahasraśaḥ  
prajajjvāla mahāvahniḥ pracaṃḍaḥ pavano vavau  pravṛddho 'pāṃpatiryadvatpralaye samupasthite  
evaṃ devaissamārabdhaṃ tṛṇamuddiśya yatnataḥ  vyarthamāsīdaho kṛṣṇa yakṣasyātmabalena vai  
tadāha yakṣaṃ deveṃdraḥ ko bhavānityamarṣitaḥ  tatassa paśyatāmeva teṣāmaṃtaradhādatha  
tadaṃtare haimavatī devī divyavibhūṣaṇā  āvirāsīnnabhoraṃge śobhamānā śucismitā  
tāṃ dṛṣṭvā vismayāviṣṭā devāḥ śakrapurogamāḥ  praṇamya yakṣaṃ papracchuḥ ko 'sau yakṣo vilakṣaṇaḥ  
sā 'bravītsasmitaṃ devī sa yuṣmākamagocaraḥ  tenedaṃ bhramyate cakraṃ saṃsārākhyaṃ carācaram  
tenādau kriyate viśvaṃ tena saṃhriyate punaḥ  na tanniyantā kaścitsyāttena sarvaṃ niyamyate  
ityuktvā sā mahādevī tatraivāṃtaradhatta vai  devāśca vismitāḥ sarve tāṃ praṇamya divaṃ yayuḥ  
upamanyuruvāca  śṛṇu kṛṣṇa maheśasya śivasya paramātmanaḥ  mūrtyātmabhistataṃ kṛtsnaṃ jagadetaccarācaram  sa śivassarvamevedaṃ svakīyābhiśca mūrtibhiḥ  adhitiṣṭhatyameyātmā hyetatsarvamanusmṛtam  
brahmā viṣṇustathā rudro maheśānassadāśivaḥ  mūrtayastasya vijñeyā yābhirviśvamidaṃ tatam  athānyāścāpi tanavaḥ pañca brahmasamāhvayāḥ  tanūbhistābhirāvyāptamiha kiṃcinna vidyate  
īśānaḥ puruṣo 'ghoro vāmaḥ sadyastathaiva ca  brahmāṇyetāni devasya mūrtayaḥ pañca viśrutāḥ  īśānākhyā tu yā tasya mūrtirādyā garīyasī  bhoktāraṃ prakṛteḥ sākṣātkṣetrajñamadhitiṣṭhati  
sthāṇostatpuruṣākhyā yā mūrtirmūrtimataḥ prabhoḥ  guṇāśrayātmakaṃ bhogyamavyaktamadhitiṣṭhati  dharmādyaṣṭāṃgasaṃyuktaṃ buddhitattvaṃ pinākinaḥ  adhitiṣṭhatyaghorākhyā mūrtiratyaṃtapūjitā  
vāmadevāhvayāṃ mūrtiṃ mahādevasya vedhasaḥ  ahaṃkṛteradhiṣṭhātrīmāhurāgamavedinaḥ  sadyo jātāhvayāṃ mūrtiṃ śambhoramitavarcasaḥ  mānasaḥ samadhiṣṭhātrīṃ matimaṃtaḥ pracakṣate  
śrotrasya vācaḥ śabdasya vibhorvyomnastathaiva ca  īśvarīmīśvarasyemāmīśākhyāṃ hi vidurbudhāḥ  tvakpāṇisparśavāyūnāmīśvarīṃ mūrtimaiśvarīm  puruṣākhyaṃ vidussarve purāṇārthaviśāradāḥ  
cakṣuṣaścaraṇasyāpi rūpasyāgnestathaiva ca  aghorākhyāmadhiṣṭhātrīṃ mūrtimāhurmanīṣiṇaḥ  rasanāyāśca pāyośca rasasyāpāṃ tathaiva ca  īśvarīṃ vāmadevākhyāṃ mūrtiṃ tanniratāṃ viduḥ  
ghrāṇasya caivopasthasya gaṃdhasya ca bhuvastathā  sadyo jātāhvayāṃ mūrtimīśvarīṃ saṃpracakṣate  mūrtayaḥ pañca devasya vaṃdanīyāḥ prayatnataḥ  śreyorthibhirnarairnityaṃ śreyasāmekahetavaḥ  
tasya devādidevasya mūrtyaṣṭakamayaṃ jagat  tasminvyāpya sthitaṃ viśvaṃ sūtre maṇigaṇā iva  śarvo bhavastathā rudra ugro bhīmaḥ paśoḥ patiḥ  
īśānaśca mahādevo mūrtayaścāṣṭa viśrutāḥ  
bhūmyaṃbhognimarudvyomakṣetrajñārkaniśākarāḥ  adhiṣṭhitā maheśasya śarvādyairaṣṭamūrtibhiḥ  carācarātmakaṃ viśvaṃ dhatte viśvaṃbharātmikā  śārvīrśivāhvayā mūrtiriti śāstrasya niścayaḥ  
saṃjīvanaṃ samastasya jagatassalilātmikā  bhāvīti gīyate mūrtibhavasya paramātmanaḥ  bahiraṃtargatā viśvaṃ vyāpya tejomayī śubhā  raudrī rudrāvyayā mūrtirāsthitā ghorarūpiṇī  
spaṃdayatyanilātmadaṃ bibharti spaṃdate svayam  augrīti kathyate sadbhirmūrtirugrasya vedhasaḥ  sarvāvakāśadā sarvavyāpikā gaganātmikā  mūrtirbhīmasya bhīmākhyā bhūtavṛṃdasya bhedikā  
sarvātmanāmadhiṣṭhātrī sarvakṣetranivāsinī  mūrtiḥ paśupaterjñeyā paśupāśanikṛṃtanī  dīpayaṃtī jagatsarvaṃ divākarasamāhvayā  īśānākhyamaheśasya mūrtirdivi visarpati  
āpyāyayati yo viśvamamṛtāṃśurniśākaraḥ  mahādevasya sā mūrtirmahādevasamāhvayā  ātmā tasyāṣṭamī mūrtiḥ śivasya paramātmanaḥ  vyāpiketaramūrtīnāṃ viśvaṃ tasmācchivātmakam  
vṛkṣasya mūlasekena śākhāḥ puṣyaṃti vai yathā  śivasya pūjayā tadvatpuṣyatyasya vapurjagat  sarvābhayapradānaṃ ca sarvānugrahaṇaṃ tathā  sarvopakārakaraṇaṃ śivasyārādhanaṃ viduḥ  
yatheha putrapautrādeḥ prītyā prīto bhavetpitā  tathā sarvasya saṃprītyā prīto bhavati śaṃkaraḥ  dehino yasya kasyāpi kriyate yadi nigrahaḥ  aniṣṭamaṣṭamūrtestatkṛtameva na saṃśayaḥ  
aṣṭamūrtyātmanā viśvamadhiṣṭhāya sthitaṃ śivam  bhajasva sarvabhāvena rudraḥ paramakāraṇam  
kṛṣṇa uvāca  bhagavanparameśasya śarvasyāmitatejasaḥ  mūrtibhirviśvamevedaṃ yathā vyāptaṃ tathā śrutam  
athaitajjñātumicchāmi yāthātmyaṃ pameśayoḥ  strīpuṃbhāvātmakaṃ cedaṃ tābhyāṃ kathamadhiṣṭhitam  
upamanyuruvāca  śrīmadvibhūtiṃ śivayoryāthātmyaṃ ca samāsataḥ  vakṣye tadvistarādvaktuṃ bhavenāpi na śakyate  
śaktiḥ sākṣānmahādevī mahādevaśca śaktimān  tayorvibhūtileśo vai sarvametaccarācaram  
vastu kiṃcidacidrūpaṃ kiṃcidvastu cidātmakam  dvayaṃ śuddhamaśuddhaṃ ca paraṃ cāparameva ca  
yatsaṃsarati ciccakramaciccakrasamanvitam  tadevāśuddhamaparamitaraṃ tu paraṃ śubham  
aparaṃ ca paraṃ caiva dvayaṃ cidacidātmakam  śivasya ca śivāyāśca svāmyaṃ caitatsvabhāvataḥ  
śivayorvai vaśe viśvaṃ na viśvasya vaśe śivau  īśitavyamidaṃ yasmāttasmādviśveśvarau śivau  
yathā śivastathā devī yathā devī tathā śivaḥ  nānayoraṃtaraṃ vidyāccaṃdracandrikayoriva  
caṃdro na khalu bhātyeṣa yathā caṃdrikayā vinā  na bhāti vidyamāno 'pi tathā śaktyā vinā śivaḥ  
prabhayā hi vināyadvadbhānureṣa na vidyate  prabhā ca bhānunā tena sutarāṃ tadupāśrayā  
evaṃ parasparāpekṣā śaktiśaktimatoḥ sthitā  na śivena vinā śaktirna śaktyā ca vinā śivaḥ  
śaktauyayā śivo nityaṃ bhaktau muktau ca dehinām  ādyā saikā parā śaktiścinmayī śivasaṃśrayā  
yāmāhurakhileśasya taistairanuguṇairguṇaiḥ  samānadharmiṇīmeva śivasya paramātmanaḥ  
saikā parā ca cidrūpā śaktiḥ prasavadharmiṇī  vibhajya bahudhā viśvaṃ vidadhāti śivecchayā  
sā mūlaprakṛtirmāyā triguṇā ca tridhā smṛtā  śivayā ca viparyastaṃ yayā tatamidaṃ jagat  
ekadhā ca dvidhā caiva tathā śatasahasradhā  śaktayaḥ khalu bhidyaṃte bahudhā vyavahārataḥ  
śivecchayā parāśaktiḥ śivatattvaikatāṃ gatā  tataḥ parisphuratyādau sarge tailaṃ tilādiva  
tataḥ kriyākhyayā śaktyā śaktau śaktimadutthayā  tasyāṃ vikṣobhyamāṇāyāmādau nādaḥ samudbabhau  
nādādviniḥsṛto biṃdurbiṃdodevassadāśivaḥ  tasmānmaheśvaro jātaḥ śuddhavidyā maheśvarāt  
sā vācāmīśvarī śaktirvāgīśākhyā hi śūlinaḥ  yā sā varṇasvarūpeṇa mātṛkepi vijṛmbhate  
athānaṃtasamāveśānmāyā kālamavāsṛjat  niyatiñca kalāṃ vidyāṃ kalātorāgapūruṣau  
māyātaḥ punarevābhūdavyaktaṃ triguṇātmakam  triguṇācca tato vyaktādvibhaktāḥ syustrayo guṇāḥ  
sattvaṃ rajastamaśceti yairvyāptamakhilaṃ jagat  guṇebhyaḥ kṣobhyamāṇebhyo guṇeśākhyāstrimūrtayaḥ  
abhavanmahadādīni tattvāni ca yathākramam  tebhyassyuraṇḍapiṇḍāni tvasaṃkhyāni śivājñayā  
adhiṣṭhitānyanantādyairvidyeśaiścakravartibhiḥ  śarīrāṃtarabhedena śakterbhedāḥ prakīrtitāḥ  
nānārūpāstu vijñeyāḥ sthūlasūkṣmavibhedataḥ  rudrasya raudrī sā śaktirviṣṇaurvai vaiṣṇavī matā  
brahmāṇī brahmaṇaḥ proktā cendrasyaiṃdrīti kathyate  kimatra bahunoktena yadviśvamiti kīrtitam  
śakyātmanaiva tadvyāptaṃ yathā dehe 'ṃtarātmanā  tasmācchaktimayaṃ sarvaṃ jagatsthāvarajaṃgamam  
kalā yā paramā śaktiḥ kathitā paramātmanaḥ  evameṣā parā śaktirīśvarecchānuyāyinī  
sthiraṃ caraṃ ca yadviśvaṃ sṛjatīti viniścayaḥ  jñānakriyā cikīrṣābhistisṛbhissvātmaśaktibhiḥ  
śaktimānīśvaraḥ śaśvadviśvaṃ vyāpyādhitiṣṭhati  idamitthamidaṃ netthaṃ bhavedityevamātmikā  
icchāśaktirmaheśasya nityā kāryaniyāmikā  jñānaśaktistu tatkāryaṃ karaṇaṃ kāraṇaṃ tathā  
prayojanaṃ ca tattvena buddhirūpādhyavasyati  yathepsitaṃ kriyāśaktiryathādhyavasitaṃ jagat  
kalpayatyakhilaṃ kāryaṃ kṣaṇātsaṃkalparūpiṇī  yathā śaktitrayotthānaṃ śaktiprasavadharmiṇī  
śaktyā paramayā nunnā prasūte sakalaṃ jagat  evaṃ śaktisamāyogācchaktimānucyate śivaḥ  
śaktiśaktimadutthaṃ tu śāktaṃ śaivamidaṃ jagat  yathā na jāyate putraḥ pitaraṃ mātaraṃ vinā  
tathā bhavaṃ bhavānīṃ ca vinā naitaccarācaram  strīpuṃsaprabhavaṃ viśvaṃ strīpuṃsātmakameva ca  
strīpuṃsayorvibhūtiśca strīpuṃsābhyāmadhiṣṭhitam  paramātmā śivaḥ proktaśśivā sā ca prakīrtitā  
śivassadāśivaḥ proktaḥ śivā sā ca manonmanī  śivo maheśvaro jñeyaḥ śivā māyeti kathyate  
puruṣaḥ parameśānaḥ prakṛtiḥ parameśvarī  rudro maheśvarassākṣādrudrāṇī rudravallabhā  
viṣṇurviśveśvaro devo lakṣmīrviśveśvarapriyā  brahmā śivo yadā sraṣṭā brahmāṇī brahmaṇaḥ priyā  
bhāskaro bhagavāñchaṃbhuḥ prabhā bhagavatī śivā  maheṃdro manmathārātiḥ śacī śailendrakanyakā  
jātavedā mahādevaḥ svāhā śarvārdhadehinī  yamastriyaṃbako devastatpriyā girikanyakā  
nirṛtirbhagavānīśo nairṛtī naganaṃdanī  varuṇo bhagavānrudro vāruṇī bhūdharātmajā  
bāleṃduśekharo vāyuḥ śivā śivamanoharā  yakṣo yajñaśirohartā ṛddhirhimagirīndrajā  
caṃdrārdhaśekharaścaṃdro rohiṇī rudravallabhā  īśānaḥ parameśānastadāryā parameśvarī  
anaṃtavalayo 'naṃto hyanaṃtānaṃtavallabhā  kālāgnirudraḥ kālāriḥ kālī kālāṃtakapriyā  
puruṣākhyo manuśśaṃbhuḥ śatarūpā śivapriyā  dakṣassākṣānmahādevaḥ prasūtiḥ parameśvarī  
rucirbhavo bhavānī ca budhairākūtirucyate  bhṛgurbhagākṣihā devaḥ khyātistrinayanapriyā  
marīcibhagavānrudraḥ saṃbhūtiśśarvavallabhā  gaṃgādharo 'ṃgirā jñeyaḥ smṛtiḥ sākṣādumā smṛtā  
pulastyaḥ śaśabhṛnmauliḥ prītiḥ kāṃtā pinākinaḥ  pulahastripuradhvaṃsī tatpriyā tu śivapriyā  
kratudhvaṃsī kratuḥ proktaḥ saṃnatirdayitā vibhoḥ  trinetro 'trirumā sākṣādanasūyā smṛtā budhaiḥ  
kaśyapaḥ kālahā devo devamātā maheśvarī  vasiṣṭho manmathārātirdevī sākṣādaruṃdhatī  
śaṃkaraḥ puruṣāssarve striyassarvā maheśvarī  sarve strīpuruṣāstasmāttayoreva vibhūtayaḥ  
viṣayī bhagavānīśo viṣayaḥ parameśvarī  śrāvyaṃ sarvamumārūpaṃ śrotā śūlavarāyudhaḥ  
praṣṭavyaṃ vastujātaṃ tu dhatte śaṃkaravallabhā  praṣṭā sa eva viśvātmā bālacandrāvataṃsakaḥ  
draṣṭavyaṃ vasturūpaṃ tu bibharti vaktavallabhā  draṣṭā viśveśvaro devaḥ śaśikhaṃḍaśikhāmaṇiḥ  
rasajātaṃ mahādevī devo rasayitā śivaḥ  preyajātaṃ ca girijā preyāṃścaiva garāśanaḥ  
maṃtavyavastutāṃ dhatte sadā devī maheśvarī  maṃtā sa eva viśvātmā mahādevo maheśvaraḥ  
boddhavyavasturūpaṃ tu bibharti bhavavallabhā  devassa eva bhagavānboddhā mugdhenduśekharaḥ  
prāṇaḥ pinākī sarveṣāṃ prāṇināṃ bhagavānprabhuḥ  prāṇasthitistu sarveṣāmaṃbikā cāṃburūpiṇī  
bibharti kṣetratāṃ devī tripurāṃtakavallabhā  kṣetrajñatvaṃ tadā dhatte bhagavānaṃtakāṃtakaḥ  
ahaḥ śūlāyudho devaḥ śūlapāṇipriyā niśā  ākāśaḥ śaṃkaro devaḥ pṛthivī śaṃkarapriyā  
samudro bhagavānīśo velā śailendrakanyakā  vṛkṣo vṛṣadhvajo devo latā viśveśvarapriyā  
puṃlliṃgamakhilaṃ dhatte bhagavānpuraśāsanaḥ  striliṃgaṃ cākhilaṃ dhatte devī devamanoramā  
śabdajālamaśeṣaṃ tu dhatte sarvasya vallabhā  arthasvarūpamakhilaṃ dhatte mugdhenduśekharaḥ  
yasya yasya padārthasya yā yā śaktirudāhṛtā  sā sā viśveśvarī devī sa sa sarvo maheśvaraḥ  
yatparaṃ yatpavitraṃ ca yatpuṇyaṃ yacca maṃgalam  tattadāha mahābhāgāstayostejovijṛṃbhitam  
yathā dīpasya dīptasya śikhā dīpayate gṛham  tathā tejastayoretadvyāpya dīpayate jagat  
tṛṇādiśivamūrtyaṃtaṃ viśvakhyātiśayakramaḥ  sannikarṣakramavaśāttayoriti parā śrutiḥ  
sarvākārātmakāvetau sarvaśreyovidhāyinau  pūjanīyau namaskāryau ciṃtanīyau ca sarvadā  
yathāprajñamidaṃ kṛṣṇa yāthātmyaṃ parameśayoḥ  kathitaṃ hi mayā te 'dya na tu tāvadiyattayā  
tatkathaṃ śakyate vaktuṃ yāthātmyaṃ parameśayoḥ  mahatāmapi sarveṣāṃ manaso 'pi bahirgatam  
aṃtargatamananyānāmīśvarārpitacetasām  anyeṣāṃ buddhyanārūḍhamārūḍhaṃ ca yathaiva tat  
yeyamuktā vibhūtirvai prākṛtī sā parā matā  aprākṛtāṃ parāmanyāṃ guhyāṃ guhyavido viduḥ  
yato vāco nivartaṃte manasā cendriyaissaha  aprākṛtī parā caiṣā vibhūtiḥ pārameśvarī  
saiveha paramaṃ dhāma saiveha paramā gatiḥ  saiveha paramā kāṣṭhā vibhūtiḥ parameṣṭhinaḥ  
tāṃ prāptuṃ prayataṃte 'tra jitaśvāsā jiteṃdriyāḥ  garbhakārā gṛhadvāraṃ niśchidraṃ ghaṭituṃ yathā  
saṃsārāśīviṣālīḍhamṛtasaṃjīvanauṣadham  vibhūtiṃ śivayorvidvānna bibheti kutaścana  
yaḥ parāmaparāṃ caiva vibhūtiṃ vetti tattvataḥ  so 'paro bhūtimullaṃghya parāṃ bhūtiṃ samaśnute  
etatte kathitaṃ kṛṣṇa yāthātmyaṃ paramātmanoḥ  rahasyamapi yogyo 'si bhargabhakto bhavāniti  
nāśiṣyebhyo 'pyaśaivebhyo nābhaktebhyaḥ kadācana  vyāharedīśayorbhūtimiti vedānuśāsanam  
tasmāttvamatikalyāṇaparebhyaḥ kathayenna hi  tvādṛśebhyo 'nurūpebhyaḥ kathayaitanna cānyathā  
vibhūtimetāṃ śivayoryogyebhyo yaḥ pradāpayet  saṃsārasāgarānmuktaḥ śivasāyujyamāpnuyāt  
kīrtanādasya naśyaṃti mahāntyaḥ pāpakoṭayaḥ  triścaturdhāsamabhyastairvinaśyaṃti tato 'dhikāḥ  
naśyaṃtyaniṣṭaripavo vardhante suhṛdastathā  vidyā ca vardhate śaivī matissatye pravartate  
bhaktiḥ parāḥ śive sāmbe sānuge saparicchide  yadyadiṣṭatamaṃ cānyattattadāpnotyasaṃśayam  
antaḥśuciḥ śive bhakto visrabdhaḥ kīrtayedyadi  prabalaiḥ karmabhiḥ pūrvaiḥ phalaṃ cetpratibadhyate  
punaḥ punaḥ samabhyasyettasya nāstīha durllabham  
upamanyuruvāca  vigrahaṃ devadevasya viśvametaccarācaram  tadevaṃ na vijānaṃti paśavaḥ pāśagauravāt  
tamekameva bahudhā vadaṃti yadunaṃdana  ajānantaḥ paraṃ bhāvamavikalpaṃ maharṣayaḥ  
aparaṃ brahmarūpaṃ ca paraṃ brahmātmakaṃ tathā  kecidāhurmahādevamanādinidhanaṃ param  
bhūteṃdriyāṃtaḥkaraṇapradhānaviṣayātmakam  aparaṃ brahma nirdiṣṭaṃ paraṃ brahma cidātmakam  
bṛhattvādbṛhaṇatvādvā brahma cetyabhidhīyate  ubhe te brahmaṇo rūpe brahmaṇo 'dhipateḥ prabhoḥ  
vidyā 'vidyāsvarūpīti kaiścidīśo nigadyate  vidyāṃ tu cetanāṃ prāhustathāvidyāmacetanām  
vidyā 'vidyātmakaṃ caiva viśvaṃ viśvagurorvibhoḥ  rūpameva na saṃdeho viśvaṃ tasya vaśe yataḥ  
bhrāṃtirvidyā parā ceti śārvaṃ rūpaṃ paraṃ viduḥ  ayathābuddhirartheṣu bahudhā bhrāṃtirucyate  
yathārthākārasaṃvittirvidyeti parikīrtyate  vikalparahitaṃ tattvaṃ paramityabhidhīyate  
vaiparītyādasacchabdaḥ kathyate vedavādibhiḥ  tayoḥ patitvāttu śivaḥ sadasatpatirucyate  
kṣarākṣarātmakaṃ prāhuḥ kṣarākṣaraparaṃ pare  kṣarassarvāṇi bhūtāni kūṭastho 'kṣara ucyate  
ubhe te parameśasya rūpe tasya vaśe yataḥ  tayoḥ paraḥ śivaḥ śāṃtaḥ kṣarākṣarāparassmṛtaḥ  
samaṣṭivyaṣṭhirūpaṃ ca samaṣṭivyaṣṭikāraṇam  vadaṃti munayaḥ kecicchivaṃ paramakāraṇam  
samaṣṭimāhuravyaktaṃ vyaṣṭiṃ vyaktaṃ tathaiva ca  te rūpe parameśasya tadicchāyāḥ pravartanāt  
tayoḥ kāraṇabhāvena śivaṃ paramakāraṇam  kāraṇārthavidaḥ prāhuḥ samaṣṭivyaṣṭikāraṇam  
jātivyaktisvarūpīti kathyate kaiścidīśvaraḥ  yā piṃḍepyanuvarteta sā jātiriti kathyate  
vyaktirvyāvṛttirūpaṃ taṃ piṇḍajāteḥ samāśrayam  jātayo vyaktayaścaiva tadājñāparipālitāḥ  
yatastato mahādevo jātivyaktivapuḥ smṛtaḥ  pradhānapuruṣavyaktakālātmā kathyate śivaḥ  
pradhānaṃ prakṛtiṃ prāhuḥkṣetrajñaṃ puruṣaṃ tathā  trayoviṃśatitattvāni vyaktamāhurmanīṣiṇaḥ  
kālaḥ kāryaprapañcasya pariṇāmaikakāraṇam  eṣāmīśo 'dhipo dhātā pravartakanivartakaḥ  
āvirbhāvatirobhāvaheturekaḥ svarāḍajaḥ  tasmātpradhānapuruṣavyaktakālasvarūpavān  
heturnetādhipasteṣāṃ dhātā coktā maheśvaraḥ  virāḍḍhiraṇyagarbhātmā kaiścidīśo nigadyate  
hiraṇyagarbho lokānāṃ heturviśvātmako virāṭ  aṃtaryāmī paraśceti kathyate kavibhiśśivaḥ  
prājñastaijasaviśvātmetyapare saṃpracakṣate  turīyamapare prāhuḥ saumyameva pare viduḥ  
mātā mānaṃ ca meyaṃ ca matiṃ cāhurathāpare  kartā kriyā ca kāryaṃ ca karaṇaṃ kāraṇaṃ pare  
jāgratsvapnasuṣuptyātmetyapare saṃpracakṣate  turīyamapare prāhusturyātītamitītare  
tamāhurviguṇaṃ kecidguṇavantaṃ pare viduḥ  kecitsaṃsāriṇaṃ prāhustamasaṃsāriṇaṃ pare  
svataṃtramapare prāhurasvataṃtraṃ pare viduḥ  ghoramityapare prāhuḥ saumyameva pare viduḥ  
rāgavaṃtaṃ pare prāhurvītarāgaṃ tathā pare  niṣkriyaṃ ca pare prāhuḥ sakriyaṃ cetare janāḥ  
niriṃdriyaṃ pare prāhuḥ seṃdriyaṃ ca tathāpare  dhruvamityapare prāhustamadhruvāmitīrate  
arūpaṃ kecidāhurvai rūpavaṃtaṃ pare viduḥ  adṛśyamapare prāhurdṛśyamityapare viduḥ  
vācyamityapare prāhuravācyamiti cāpare  śabdātmakaṃ pare prāhuśśabdātītamathāpare  
keciccintāmayaṃ prāhuścintayā rahitaṃ pare  jñānātmakaṃ pare prāhurvijñānamiti cāpare  
kecicjñeyamiti prāhurajñeyamiti kecana  parameke tamevāhuraparaṃ ca tathā pare  
evaṃ vikalpyamānaṃ tu yāthātmyaṃ parameṣṭhinaḥ  nādhyavasyaṃti munayo nānāpratyayakāraṇāt  
ye punassarvabhāvena prapannāḥ parameśvaram  te hi jānaṃtyayatnena śivaṃ paramakāraṇam  
yāvatpaśurnaiva paśyatyanīśaṃ  purāṇaṃ bhuvanasyeśitāram  tāvadduḥkhe vartate baddhapāśaḥ saṃsāre 'smiñcakranemikrameṇa  
yadā  paśyaḥ paśyate rukmavarṇaṃ kartāramīśaṃ puruṣaṃ brahmayonim  tadāvidvānpuṇyapāpe vidhūya niraṃjanaḥ paramamupaiti sāmyam  
upamanyuruvāca  naśivasyāṇavo baṃdhaḥ kāryo māyeya eva vā  prākṛto vātha boddhā vā hyahaṃkārātmakastathā  
naivāsya mānaso baṃdho na caitto neṃdriyātmakaḥ  na ca tanmātrabaṃdho 'pi bhūtabaṃdho na kaścana  
na ca kālaḥ kalā caiva na vidyā niyatistathā  na rāgo na ca vidveṣaḥ śaṃbhoramitatejasaḥ  
na cāstyabhiniveśo 'sya kuśalā 'kuśalānyapi  karmāṇi tadvipākaśca sukhaduḥkhe ca tatphale  
āśayairnāpi saṃbandhaḥ saṃskāraiḥ karmaṇāmapi  bhogaiśca bhogasaṃskāraiḥ kālatritayagocaraiḥ  
na tasya kāraṇaṃ kartā nādiraṃtastathāṃtaram  na karma karaṇaṃ vāpi nākāryaṃ kāryameva ca  
nāsya baṃdhurabaṃdhurvā niyaṃtā prerako 'pi vā  na patirna gurustrātā nādhiko na samastathā  
na janmamaraṇe tasya na kāṃkṣitamakāṃkṣitam  na vidhirna niṣedhaśca na muktirna ca bandhanam  
nāsti yadyadakalyāṇaṃ tattadasya kadācana  kalyāṇaṃ sakalaṃ cāsti paramātmā śivo yataḥ  
sa śivassarvamevedamadhiṣṭhāya svaśaktibhiḥ  apracyutassvato bhāvaḥ sthitaḥ sthāṇurataḥ smṛtaḥ  
śivenādhiṣṭhitaṃ yasmājjagatsthāvarajaṃgamam  sarvarūpaḥ smṛtaśśarvastathā jñātvā na muhyati  
śarvo rudro namastasmai puruṣaḥ satparo mahān  hiraṇyabāhurbhagavānhiraṇyapatirīśvaraḥ  
aṃbikāpatirīśānaḥ pinākī vṛṣavāhanaḥ  eko rudraḥ paraṃ brahma puruṣaḥ kṛṣṇapiṃgalaḥ  
bālāgramātro hṛnmadhye viciṃtyo daharāṃtare  hiraṇyakeśaḥ padmākṣo hyaruṇastāmra eva ca  
yo 'vasarpatya sau devo nīlagrīvo hiraṇmayaḥ  saumyo ghorastathā miśraścākṣāraścāmṛto 'vyayaḥ  
sa puṃviśeṣaḥ paramo bhagavānantakāṃtakaḥ  cetanacetanonmuktaḥ prapañcācca parātparaḥ  
śivenātiśayatvena jñānaiśvarye vilokite  lokeśātiśayatvena sthitaṃ prāhurmanīṣiṇaḥ  
pratisargaprasūtānāṃ brahmaṇāṃ śāstravistaram  upadeṣṭā sa evādau kālāvacchedavartinām  
kālāvacchedayuktānāṃ gurūṇāmapyasau guruḥ  sarveṣāmeva sarveśaḥ kālāvacchedavarjitaḥ  
śuddhā svābhāvikī tasya śaktissarvātiśāyinī  jñānamapratimaṃ nityaṃ vapuratyantanirmitam  
aiśvaryamapratidvaṃdvaṃ sukhamātyantikaṃ balam  tejaḥprabhāvo vīryaṃ ca kṣamā kāruṇyameva ca  
paripūrṇasya sargādyairnātmano 'sti prayojanam  parānugraha evāsya phalaṃ sarvasya karmaṇaḥ  
praṇavo vācakastasya śivasya paramātmanaḥ  śivarudrādiśabdānāṃ praṇavo hi parassmṛtaḥ  
śaṃbho praṇavavācyasya bhavanāttajjapādapi  yā siddhissā parā prāpyā bhavatyeva na saṃśayaḥ  
tasmādekākṣaraṃ devamāhurāgamapāragāḥ  vācyavācakayoraikyaṃ manyamānā manasvinaḥ  
asya mātrāḥ samākhyātāścatasro vedamūrdhani  akāraścāpyukāraśca makāro nāda ityapi  
akāraṃ bahvṛcaṃ prāhurukāro yajurucyate  makāraḥ sāmanādosya śrutirātharvaṇī smṛtāḥ  
akāraśca mahābījaṃ rajaḥ sraṣṭā caturmukhaḥ  ukāraḥ prakṛtiryoniḥ sattvaṃ pālayitā hariḥ  
makāraḥ puruṣo bījaṃ tamaḥ saṃhārako haraḥ  nādaḥ paraḥ pumānīśo nirguṇo niṣkriyaḥ śivaḥ  
sarvaṃ tisṛbhirevedaṃ mātrābhirnikhilaṃ tridhā  abhidhāya śivātmānaṃ bodhayatyardhamātrayā  
yasmātparaṃ nāparamasti kiṃcidyasmānnāṇīyo na jyāyo 'sti kiṃcit  vṛkṣa iva stabdho divi tiṣṭhatyekastenedaṃ pūrṇaṃ puruṣeṇa sarvam  
upamanyuruvāca  śaktissvābhavikī tasya vidyā viśvavilakṣaṇā  ekānekasya rūpeṇa bhāti bhānoriva prabhā  
anaṃtāḥ śaktayo yasyā icchājñānakriyādayaḥ  māyādyāścābhavanvahnorvisphuliṃgā yathā tathā  
sadāśiveśvarādyā hi vidyā 'vidyeśvarādayaḥ  abhavanpuruṣāścāsyāḥ prakṛtiśca parātparā  
mahadādiviśeṣāṃtāstvajādyāścāpi mūrtayaḥ  yaccānyadasti tatsarvaṃ tasyāḥ kāryaṃ na saṃśayaḥ  
sā śaktissarvagā sūkṣmā prabodhānaṃdarūpiṇī  śaktimānucyate devaśśivaśśītāṃśubhūṣaṇaḥ  
vedyaśśivaśśivā vidyā prajñā caiva śrutiḥ smṛtiḥ  dhṛtireṣā sthitirniṣṭhā jñānecchākarmaśaktayaḥ  
ājñā caiva paraṃ brahma dve vidye ca parāpare  śuddhavidyā śuddhakalā sarvaṃ śaktikṛtaṃ yataḥ  
māyā ca prakṛtirjīvo vikāro vikṛtistathā  asacca sacca yatkiṃcittayā sarvamidaṃ tatam  
sā devī māyayā sarvaṃ brahmāṃḍaṃ sacarācaram  mohayatyaprayatnena mocayatyapi līlayā  
anayā saha sarveśaḥ saptaviṃśaprakārayā  viśvaṃ vyāpya sthitastasmānmuktiratra pravartate  
mumukṣavaḥ purā kecinmunayo brahmavādinaḥ  saṃśayāviṣṭamanaso vismṛśaṃti yathātatham  
kiṃ kāraṇaṃ kuto jātā jīvāmaḥ kena vā vayam  kutrāsmākaṃ saṃpratiṣṭhā kena vādhiṣṭhitā vayam  
kena vartāmahe śaśvatsukheṣvanyeṣu cāniśam  avilaṃghyā ca viśvasya vyavasthā kena vā kṛtā  
kālasya bhāvo niyatiryadṛcchā nātra yujyate  bhūtāni yoniḥ puruṣo yogī caiṣāṃ paro 'tha vā  
acetanatvātkālādeścetanatvepi cātmanaḥ  sukhaduḥkhāni bhūtatvādanīśatvādvicāryate  
taddhyānayogānugatāṃ prapaśyañchaktimaiśvarīm  pāśavicchedikāṃ sākṣānnigūḍhāṃ svaguṇairbhṛśam  
tayā vicchinnapāśāste sarvakāraṇakāraṇam  śaktimaṃtaṃ mahādevamapaśyandivyacakṣuṣā  
yaḥ kāraṇānyaśeṣāṇi kālātmasahitāni ca  aprameyo 'nayā śaktyā sakalaṃ yo 'dhitiṣṭhati  
tataḥ prasādayogena yogena parameṇa ca  dṛṣṭena bhaktiyogena divyaḥ gatimavāpnuyuḥ  
tasmātsaha tathā śaktyā hṛdi paśyaṃti ye śivam  teṣāṃ śāśvatikī śāṃtirnaitareṣāmiti śrutiḥ  
na hi śaktimataśśaktyā viprayogo 'sti jātucit  tasmācchakteḥ śaktimatastādātmyānnirvṛtirdvayoḥ  
kramo vivakṣito nūnaṃ vimuktau jñānakarmaṇoḥ  prasāde sati sā mūrtiryasmātkaratale sthitā  
devo vā dānavo vāpi paśurvā vihago 'pi vā  kīro vātha kṛmirvāpi mucyate tatprasādataḥ  
garbhastho jāyamāno vā bālo vā taruṇopi vā  vṛddho vā mriyamāṇo vā svargastho vātha nārakī  
patito vāpi dharmātmā paṃḍito mūḍha eva vā  prasāde tatkṣaṇādeva mucyate nātra saṃśayaḥ  
ayogyānāṃ ca kāruṇyādbhaktānāṃ parameśvaraḥ  prasīdati na saṃdeho vigṛhya vividhānmalān  
prasadādeva sā bhaktiḥ prasādo bhaktisaṃbhavaḥ  avasthābhedamutprekṣya vidvāṃstatra na muhyati  
prasādapūrvikā yeyaṃ bhuktimuktividhāyinī  naiva sā śakyate prāptuṃ narairekena janmanā  
anekajanmasiddhānāṃ śrautasmārtānuvartinām  viraktānāṃ prabuddhānāṃ prasīdati maheśvaraḥ  
prasanne sati deveśa paśau tasminpravartate  asti nātho mametyalpā bhaktirbuddhipurassarā  
tapasā vividhaiśśaivairdharmaissaṃyujyate naraḥ  tatra yoge tadabhyāsastato bhaktiḥ parā bhavet  
parayā ca tayā bhaktyā prasādo labhyate paraḥ  prasādātsarvapāśebhyo muktirmuktasya nirvṛtiḥ  
alpabhāvo 'pi yo martyasso 'pi janmatrayātparam  nayoniyaṃtrapīḍāyai bhavennaivātra saṃśayaḥ  
sāṃgā 'naṃgā ca yā sevā sā bhaktiriti kathyate  sā punarbhidyate tredhā manovākkāyasādhanaiḥ  
śivarūpādiciṃtā yā sā sevā mānasī smṛtā  japādirvācikī sevā karmapūjādi kāyikī  
seyaṃ trisādhanā sevā śivadharmaśca kathyate  sa tu pañcavidhaḥ proktaḥ śivena paramātmanā  
tapaḥ karma japo dhyānaṃ jñānaṃ ceti samāsataḥ  karmaliṅgārcanādyaṃ ca tapaścāndrāyaṇādikam  
japastridhā śivābhyāsaścintā dhyānaṃ śivasya tu  śivāgamoktaṃ yajjñānaṃ tadatra jñānamucyate  
śrīkaṃṭhena śivenoktaṃ śivāyai ca śivāgamaḥ  śivāśritānāṃ kāruṇyācchreyasāmekasādhanam  
tasmādvivardhayedbhaktiṃ śive paramakāraṇe  tyajecca viṣayāsaṃgaṃ śreyo 'rthī matimānnaraḥ  
kṛṣṇa uvāca  bhagavañchrotumicchāmi śivena paribhāṣitam  vedasāre śivajñānaṃ svāśritānāṃ vimuktaye  
abhaktānāmabuddhīnāmayuktānāmagocaram  arthairdaśardhaiḥ saṃyuktaṃ gūḍhamaprājñaniṃditam  
varṇāśramakṛtairdharmairviparītaṃ kvacitsamam  vedātṣaḍaṃgāduddhṛtya sāṃkhyādyogācca kṛtsnaśaḥ  
śatakoṭipramāṇena vistīrṇaṃ graṃthasaṃkhyayā  kathitaṃ parameśena tatra pūjā kathaṃ prabhoḥ  
kasyādhikāraḥ pūjādau jñānayogādayaḥ katham  tatsarvaṃ vistarādeva vaktumarhasi suvrata  
upamanyuruvāca  śaivaṃ saṃkṣipya vedoktaṃ śivena paribhāṣitam  stutiniṃdādirahitaṃ sadyaḥ pratyayakāraṇam  
guruprasādajaṃ divyamanāyāsena muktidam  kathayiṣye samāsena tasya śakyo na vistaraḥ  
sisṛkṣayā purāvyaktācchivaḥ sthāṇurmaheśvaraḥ  satkāryakāraṇopetassvayamāvirabhūtprabhuḥ  
janayāmāsa ca tadā ṛṣirviśvādhikaḥ prabhuḥ  devānāṃ prathamaṃ devaṃ brahmāṇaṃ brahmaṇaspatim  
brahmāpi pitaraṃ devaṃ jāyamānaṃ nyavaikṣata  taṃ jāyamānaṃ janako devaḥ prāpaśyadājñayā  
dṛṣṭo rudreṇa devo 'sāvasṛjadviśvamīśvaraḥ  varṇāśramavyavasthāṃ ca cakāra sa pṛthakpṛthak  
somaṃ sasarja yajñārthe somāddyaussamajāyata  dharā ca vahniḥ sūryaśca yajño viṣṇuśśacīpatiḥ  
te cānye ca surā rudraṃ rudrādhyāyena tuṣṭuvuḥ  prasannavadanastasthau devānāmagrataḥ prabhuḥ  
apahṛtya svalīlārthaṃ teṣāṃ jñānaṃ maheśvaraḥ  tamapṛcchaṃstato devāḥ ko bhavāniti mohitāḥ  
so 'bravīdbhagavānrudro hyahamekaḥ purātanaḥ  āsaṃ prathamamevāhaṃ vartāmi  ca surottamāḥ  
bhaviṣyāmi ca mattonyo vyatirikto na kaścana  ahameva jagatsarvaṃ tarpayāmi svatejasā  
matto 'dhikaḥ samo nāsti māṃ yo veda sa mucyate  ityuktvā bhagavānrudrastatraivāṃtaradhatta sa  
apaśyaṃtastamīśānaṃ stuvaṃtaścaiva sāmabhiḥ  vrataṃ pāśupataṃ kṛtvā tvatharvaśirasi sthitam  
bhasmasaṃchannasarvāṃgā babhūvuramarāstadā  atha teṣāṃ prasādārthaṃ paśūnāṃ patirīśvaraḥ  
sagaṇaścomayā sārdhaṃ sānnidhyamakarotprabhuḥ  yaṃ vinidrā jitaśvāsā yogino dagdhakilbiṣāḥ  
hṛdi paśyaṃti taṃ devaṃ dadṛśurdevapuṃgavāḥ  yāmāhuḥ paramāṃ śaktimīśvarecchānuvartinīm  
tāmapaśyanmaheśasya vāmato vāmalocanām  ye vinirdhūtasaṃsārāḥ prāptāḥ śaivaṃ paraṃ padam  
nityasiddhāśca ye vānyaṃ te ca dṛṣṭā gaṇeśvarāḥ  atha taṃ tuṣṭuvurdevā devyā saha maheśvaram  
stotrairmāheśvarairdivyaiḥ śrotaiḥ paurāṇikairapi  devo 'pi devānālokya ghṛṇayā vṛṣabhadhvajaḥ  
tuṣṭo 'smītyāha suprītassvabhāvamadhurāṃ giram  atha suprītamanasaṃ praṇipatya vṛṣadhvajam  
arthamahattamaṃ devāḥ papracchurimamādarāt  devā ūcuḥ  bhagavankena mārgeṇa pūjanīyo 'si bhūtale  
kasyādhikāraḥ pūjāyāṃ vaktumarhasi tattvataḥ  tataḥ sasmitamālokya devīṃ devavaroharaḥ  
svarūpaṃ darśayāmāsa ghoraṃ sūryātmakaṃ param  sarvaiśvaryaguṇopetaṃ sarvatejomayaṃ param  
śaktibhirmūrtibhiścāṃgairgrahairdevaiśca saṃvṛtam  aṣṭabāhuṃ caturvaktramardhanārīkamadbhutam  
dṛṣṭvaivamadbhutākāraṃ devā viṣṇupurogamāḥ  buddhvā divākaraṃ devaṃ devīṃ caiva niśākaram  
pañcabhūtāni śeṣāṇi tanmayaṃ ca carācaram  evamuktvā namaścakrustasmai cārghyaṃ pradāya vai  
siṃdūravarṇāya sumaṇḍalāya suvarṇavarṇābharaṇāya tubhyam  padmābhanetrāya sapaṃkajāya brahmendranārāyaṇakāraṇāya  
suratnapūrṇaṃ sasuvarṇatoyaṃ sukuṃkumādyaṃ sakuśaṃ sapuṣpam  pradattamādāya sahemapātraṃ praśastamarghyaṃ bhagavanprasīda  
namaśśivāya śāṃtāya sagaṇāyādihetave  rudrāya viṣṇave tubhyaṃ brahmaṇe sūryamūrtaye  
yaśśivaṃ maṇḍale saure saṃpūjyaiva samāhitaḥ  prātarmadhyāhnasāyāhne pradadyādarghyamuttamam  
praṇamedvā paṭhedetāñchlokāñchrutimukhānimān  na tasya durllabhaṃ kiṃcidbhaktaścenmucyate dṛḍham  
tasmādabhyarcayenityaṃ śivamādityarūpiṇam  dharmakāmārthamuktyarthaṃ manasā karmaṇā girā  
atha devānsamālokya maṇḍalastho maheśvaraḥ  sarvāgamottaraṃ dattvā śāstramaṃtaradhāddharaḥ  
tatra pūjādhikāro 'yaṃ brahmakṣatraviśāmiti  jñātvā praṇamya deveśaṃ devā jagmuryathāgatam  
atha kālena mahatā tasmiñchāstre tirohite  bhartāraṃ paripapraccha tadaṃkasthā maheśvarī  
tayā sa codito devo devyā candravibhūṣaṇaḥ  avadatkaramuddhṛtya śāstraṃ sarvāgamottaram  
pravartitaṃ ca talloke niyogātparameṣṭhinaḥ  mayāgastyena guruṇā dadhīcena maharṣiṇā  
svayamapyavatīryorvyāṃ yugāvarteṣu śūladhṛk  svāśritānāṃ vimuktyarthaṃ kurute jñānasaṃtatim  
ṛbhussatyo bhārgavaśca hyaṃgirāḥ savitā dvijāḥ  mṛtyuḥ śatakraturdhīmānvasiṣṭho munipuṃgavaḥ  
sārasvatastridhāmā ca trivṛto munipuṃgavaḥ  śatatejāssvayaṃ dharmo nārāyaṇa iti śrutaḥ  
svarakṣaścāruṇirdhīmāṃstathā caiva kṛtaṃjayaḥ  kṛtaṃjayo bharadvājo gautamaḥ kaviruttamaḥ  
vācaḥsravā munissākṣāttathā sūkṣmāyaṇiḥ śuciḥ  tṛṇabiṃdurmuniḥ kṛṣṇaḥ śaktiḥ śākteya uttaraḥ  
jātūkarṇyo harissākṣātkṛṣṇadvaipāyano muniḥ  vyāsāvatārāñchṛṇvaṃtu kalpayogeśvarānkramāt  
laiṃge vyāsāvatārā hi dvāparāṃ teṣu suvratāḥ  yogācāryāvatārāśca tathā śiṣyeṣu śūlinaḥ  
tatra tatra vibhoḥ śiṣyāścatvāraḥ syurmahaujasaḥ  śiṣyāsteṣāṃ praśiṣyāśca śataśo 'tha sahasraśaḥ  
teṣāṃ saṃbhāvanālloke śaivājñākaraṇādibhiḥ  bhāgyavaṃto vimucyaṃte bhaktyā cātyaṃtabhāvitāḥ  
kṛṣṇa uvāca  yugāvarteṣu sarveṣu yogācāryacchalena tu  avatārānhi śarvasya śiṣyāṃśca bhagavanvada  
upamanyuruvāca  śvetaḥ sutāro madanaḥ suhotraḥ kaṅka eva ca  laugākṣiśca mahāmāyo jaigīṣavyastathaiva ca  
dadhivāhaśca ṛṣabho munirugro 'trireva ca  supālako gautamaśca tathā vedaśirā muniḥ  
gokarṇaśca guhāvāsī śikhaṇḍī cāparaḥ smṛtaḥ  jaṭāmālī cāṭṭahāso dāruko lāṃgulī tathā  
mahākālaśca śūlī ca ḍaṃḍī muṇḍīśa eva ca  saviṣṇussomaśarmā ca lakulīśvara eva ca  
ete vārāha kalpe 'sminsaptamasyāṃtaro manoḥ  aṣṭāviṃśatisaṃkhyātā yogācāryā yugakramāt  
śiṣyāḥ pratyekameteṣāṃ catvāraśśāṃtacetasaḥ  śvetādayaśca ruṣyāṃtāṃstānbravīmi yathākramam  
śvetaśśvetaśikhaścaiva śvetāśvaḥ śvetalohitaḥ  dundubhiśśatarūpaśca ṛcīkaḥ ketumāṃstathā  
vikośaśca vikeśaśca vipāśaḥ pāśanāśanaḥ  sumukho durmukhaścaiva durgamo duratikramaḥ  
sanatkumārassanakaḥ sanaṃdaśca sanātanaḥ  sudhāmā virajāścaiva śaṃkhaścāṃḍaja eva ca  
sārasvataśca meghaśca meghavāhassuvāhakaḥ  kapilaścāsuriḥ pañcaśikho bāṣkala eva ca  
parāśarāśca gargaśca bhārgavaścāṃgirāstathā  balabandhurnirāmitrāḥ ketuśṛṃgastapodhanaḥ  
laṃbodaraśca laṃbaśca lambātmā laṃbakeśakaḥ  sarvajñassamabuddhiśca sādhyasiddhistathaiva ca  
sudhāmā kaśyapaścaiva vasiṣṭho virajāstathā  atrirugro guruśreṣṭhaḥ śravanotha śraviṣṭakaḥ  
kuṇiśca kuṇibāhuśca kuśarīraḥ kunetrakaḥ  kāśyapo hyuśanāścaiva cyavanaśca bṛhaspatiḥ  
utathyo vāmadevaśca mahākālo mahā 'nilaḥ  vācaḥśravāḥ suvīraśca śyāvakaśca yatīśvaraḥ  
hiraṇyanābhaḥ kauśalyo lokākṣiḥ kuthumistathā  sumanturjaiminiścaiva kubandhaḥ kuśakandharaḥ  
plakṣo dārbhāyaṇiścaiva ketumāngautamastathā  bhallavī madhupiṃgaśca śvetaketustathaiva ca  
uśijo bṛhadaśvaśca devalaḥ kavireva ca  śālihotraḥ suveṣaśca yuvanāśvaḥ śaradvasuḥ  
akṣapādaḥ kaṇādaśca ulūko vatsa eva ca  kulikaścaiva gargaśca mitrako ruṣya eva ca  
ete śiṣyā maheśasya yogācāryasvarūpiṇaḥ  saṃkhyā ca śatameteṣāṃ saha dvādaśasaṃkhyayā  
sarve pāśupatāḥ siddhā bhasmoddhūlitavigrahāḥ  sarvaśāstrārthatattvajñā vedavedāṃgapāragāḥ  
śivāśramaratāssarve śivajñānaparāyaṇāḥ  sarve saṃgavinirmuktāḥ śivaikāsaktacetasaḥ  
sarvadvaṃdvasahā dhīrāḥ sarvabhūtahite ratāḥ  ṛjavo mṛdavaḥ svasthā jitakrodhā jiteṃdriyāḥ  
rudrākṣamālābharaṇāstripuṃḍrāṃkitamastakāḥ  śikhājaṭāssarvajaṭā ajaṭā muṃḍaśīrṣakāḥ  
phalamūlāśanaprāyāḥ prāṇāyāmaparāyaṇāḥ  śivābhimānasaṃpannāḥ śivadhyānaikatatparāḥ  
samunmathitasaṃsāraviṣavṛkṣāṃkurodgamāḥ  prayātumeva sannaddhāḥ paraṃ śivapuraṃ prati  
sadeśikānimānmatvā nityaṃ yaśśivamarcayet  sa yāti śivasāyujyaṃ nātra kāryā vicāraṇā  
kṛṣṇa uvāca  bhagavansarvayogīṃdra gaṇeśvara munīśvara  ṣaḍānanasamaprakhya sarvajñānanidhe guro  prāyastvamavatīryorvyāṃ pāśavicchittaye nṛṇām  maharṣivapurāsthāya sthito 'si parameśvara  
anyathā hi jagatyasmin devo vā dānavo 'pi vā  tvattonyaḥ paramaṃ bhāvaṃ ko jānīyācchivātmakam  tasmāttava mukhodgīrṇaṃ sākṣādiva pinākinaḥ  śivajñānāmṛtaṃ pītvā na me tṛptamabhūnmanaḥ  
sākṣātsarvajagatkarturbharturaṃkaṃ samāśritā  bhagavankinnu papraccha bhartāraṃ parameśvarī  upamanyuruvāca  sthāne pṛṣṭaṃ tvayā kṛṣṇa tadvakṣyāmi yathātatham  bhavabhaktasya yuktasya tava kalyāṇacetasaḥ  
mahīdharavare divye maṃdare cārukaṃdare  devyā saha mahādevo divyo dhyānagato 'bhavat  tadā devyāḥ priyasakhī susmitāsyā śubhāvatī  phullānyatimanojñāni puṣpāṇi samudāharat  
tataḥ svamaṃkamāropya devīṃ devavarorahaḥ  alaṃkṛtya ca taiḥ puṣpairāste hṛṣṭataraḥ svayam  athāṃtaḥpuracāriṇyo devyo divyavibhūṣaṇāḥ  aṃtaraṃgā gaṇendrāśca sarvalokamaheśvarīm  
bhartāraṃ paripūrṇaṃ ca sarvalokamaheśvaram  cāmarāsaktahastāśca devīṃ devaṃ siṣevire  tataḥ priyāḥ kathā vṛttā vinodāya maheśayoḥ  trāṇāya ca nṛṇāṃ loke ye śivaṃ śaraṇaṃ gatāḥ  
tadāvasaramālokya sarvalokamaheśvarī  bhartāraṃ paripapraccha sarvalokamaheśvaram  devyuvāca  kena vaśyo mahādevo martyānāṃ maṃdacetasām  ātmatattvādyaśaktānāmātmanāmakṛtātmanām  
īśvara uvāca  na karmaṇā na tapasā na japairnāsanādibhiḥ  na jñānena na cānyena vaśyo 'haṃ śraddhayā vinā  śraddhā mayyasti cetpuṃsāṃ yena kenāpi hetunā  vaśyaḥ spṛśyaśca dṛśyaśca pūjyassaṃbhāṣya eva ca  
sādhyā tasmānmayi śaddhā māṃ vaśīkartumicchatā  śraddhā hetussvadharmasya rakṣaṇaṃ varṇināmiha  svavarṇāśramadharmeṇa vartate yastu mānavaḥ  tasyaiva bhavati śraddhā mayi nānyasya kasyacit  
āmnāyasiddhamakhilaṃ dharmamāśramiṇāmiha  brahmaṇā kathitaṃ pūrvaṃ mamaivājñāpurassaram  sa tu paitāmaho dharmo bahuvittakriyānvitaḥ  nātyanta phalabhūyiṣṭhaḥ kleśāyā sasamanvitaḥ  
tena dharmeṇa mahatāṃ śraddhāṃ prāpya sudurllabhām  varṇino ye prapadyaṃte māmananyasamāśrayāḥ  teṣāṃ sukhena mārgeṇa dharmakāmārthamuktayaḥ  
varṇāśramasamācāro mayā bhūyaḥ prakalpitaḥ  tasminbhaktimatāmeva madīyānāṃ tu varṇinām  adhikāro na cānyeṣāmityājñā naiṣṭhikī mama  
tadājñaptena mārgeṇa varṇino madupāśrayāḥ  malamāyādipāśebhyo vimuktā matprasādataḥ  paraṃ madīyamāsādya punarāvṛttidurlabham  paramaṃ mama sādharmyaṃ prāpya nirvṛtimāyayuḥ  
tasmāllabdhvāpyalabdhvā vā varṇadharmaṃ mayeritam  āśritya mama bhaktaścetsvātmanātmānamuddharet  alabdhalābha evaiṣa koṭikoṭiguṇādhikaḥ  tasmānme mukhato labdhaṃ varṇadharmaṃ samācaret  
mamāvatārā hi śubhe yogācāryacchalena tu  sarvāṃtareṣu santyārye saṃtatiśca sahasraśaḥ  ayuktānāmabuddhīnāmabhaktānāṃ sureśvari  durlabhaṃ saṃtatijñānaṃ tato yatnātsamāśrayet  
sā hānistanmahacchidraṃ sa mohassāṃdhamūkatā  yadanyatra śramaṃ kuryānmokṣamārgabahiṣkṛtaḥ  jñānaṃ kriyā ca caryā ca yogaśceti sureśvari  catuṣpādaḥ samākhyāto mama dharmassanātanaḥ  
paśupāśapatijñānaṃ jñānamityabhidhīyate  ṣaḍadhvaśuddhirvidhinā gurvadhīnā kriyocyate  varṇāśramaprayuktasya mayaiva vihitasya ca  mamārcanādidharmasya caryā caryeti kathyate  
maduktenaiva mārgeṇa mayyavasthitacetasaḥ  vṛttyaṃtaranirodho yo yoga ityabhidhīyate  aśvamedhagaṇācchreṣṭhaṃ devi cittaprasādhanam  muktidaṃ ca tathā hyetadduṣprāpyaṃ viṣayaiṣiṇām  
vijiteṃdriyavargasya yamena niyamena ca  pūrvapāpaharo yogo viraktasyaiva kathyate  vairāgyājjāyate jñānaṃ jñānādyogaḥ pravartate  
yogajñaḥ patito vāpi mucyate nātra saṃśayaḥ  dayā kāryātha satatamahiṃsā jñānasaṃgrahaḥ  satyamasteyamāstikyaṃ śraddhā ceṃdriyanigrahaḥ  
adhyāpanaṃ cādhyayanaṃ yajanaṃ yājanaṃ tathā  dhyānamīśvarabhāvaśca satataṃ jñānaśīlatā  ya evaṃ vartate vipro jñānayogasya siddhaye  acirādeva vijñānaṃ labdhvā yogaṃ ca viṃdati  dagdhvā dehamimaṃ jñānī kṣaṇājjñānāgninā priye  
prasādānmama yogajñaḥ karmabaṃdhaṃ prahāsyati  puṇyaḥpuṇyātmakaṃ karmamuktestatpratibaṃdhakam  tasmānniyogato yogī puṇyāpuṇyaṃ vivarjayet  
phalakāmanayā karmakaraṇātpratibadhyate  na karmamātrakaraṇāttasmātkarmaphalaṃ tyajet  prathamaṃ karmayajñena bahiḥ sampūjya māṃ priye  jñānayogarato bhūtvā paścādyogaṃ samabhyaset  
vidite mama yāthātmye karmayajñena dehinaḥ  na yajaṃti hi māṃ yuktāḥ samaloṣṭāśmakāṃcanāḥ  nityayukto muniḥ śreṣṭho madbhaktaśca samāhitaḥ  jñānayogarato yogī mama sāyujyamāpnuyāt  
athāviraktacittā ye varṇino madupāśritāḥ  jñānacaryākriyāsveva te 'dhikuryustadarhakāḥ  dvidhā matpūjanaṃ jñeyaṃ bāhyamābhyaṃtaraṃ tathā  vāṅmanaḥkāyabhedācca tridhā madbhajanaṃ viduḥ  
tapaḥ karma japo dhyānaṃ jñānaṃ vetyanupūrvaśaḥ  pañcadhā kathyate sadbhistadeva bhajanaṃ punaḥ  anyātmaviditaṃ bāhyamasmadabhyarcanādikam  tadeva tu svasaṃvedyamābhyaṃtaramudāhṛtam  
manomatpravaṇaṃ cittaṃ na manomātramucyate  mannāmaniratā vāṇī vāṅmatā khalu netarā  liṃgairmacchāsanādiṣṭaistripuṃḍrādibhiraṃkitaḥ  mamopacāranirataḥ kāyaḥ kāyo na cetaraḥ  
madarcākarma vijñeyaṃ bāhye yāgādinocyate  madarthe dehasaṃśoṣastapaḥ kṛcchrādi no matam  japaḥ pañcākṣarābhyāsaḥ praṇavābhyāsa eva ca  rudrādhyāyādikābhyāso na vedādhyayanādikam  
dhyānammadrūpaciṃtādyaṃ nātmādyarthasamādhayaḥ  mamāgamārthavijñānaṃ jñānaṃ nānyārthavedanam  bāhye vābhyaṃtare vātha yatra syānmanaso ratiḥ  prāgvāsanāvaśāddevi tattvaniṣṭhāṃ samācaret  
bāhyādābhyaṃtaraṃ śreṣṭhaṃ bhavecchataguṇādhikam  asaṃkaratvāddoṣāṇāṃ dṛṣṭānāmapyasambhavāt  śaucamābhyaṃtaraṃ vidyānna bāhyaṃ śaucamucyate  aṃtaḥ śaucavimuktātmā śucirapyaśuciryataḥ  
bāhyamābhyaṃrtaraṃ caiva bhajanaṃ bhavapūrvakam  na bhāvarahitaṃ devi vipralaṃbhaikakāraṇam  kṛtakṛtyasya pūtasya mama kiṃ kriyate naraiḥ  bahirvābhyaṃtaraṃ vātha mayā bhāvo hi gṛhyate  
bhāvaikātmā kriyā devi mama dharmassanātanaḥ  manasā karmaṇā vācā hyanapekṣya phalaṃ kvacit  phaloddeśena deveśi laghurmama samāśrayaḥ  phalārthī tadabhāve māṃ parityaktuṃ kṣamo yataḥ  
phalārthino 'pi yasyaiva mayi cittaṃ pratiṣṭhitam  bhāvānurūpaphaladastasyāpyahamanindite  phalānapekṣayā yeṣāṃ mano matpravaṇaṃ bhavet  prārthayeyuḥ phalaṃ paścādbhaktāste 'pi mama priyāḥ  
prāksaṃskāravaśādeva ye viciṃtya phalāphale  vivaśā māṃ prapadyaṃte mama priyatamā matāḥ  mallābhānna paro lābhasteṣāmasti yathātatham  mamāpi lābhastallābhānnāparaḥ parameśvari  
madanugrahatasteṣāṃ bhāvo mayi samarpitaḥ  phalaṃ paramanirvāṇaṃ prayacchati balādiva  mahātmanāmananyānāṃ mayi saṃnyastacetasām  aṣṭadhā lakṣaṇaṃ prāhurmama dharmādhikāriṇām  
madbhaktajanavātsalyaṃ pūjāyāṃ cānumodanam  svayamabhyarcanaṃ caiva madarthe cāṃgaceṣṭitam  matkathāśravaṇe bhaktiḥ svaranetrāṃgavikriyāḥ  mamānusmaraṇaṃ nityaṃ yaśca māmupajīvati  
evamaṣṭavidhaṃ cihnaṃ yasminmlecche 'pi vartate  sa viprendro muniḥ śrīmānsa yatissa ca paṃḍitaḥ  na me priyaścaturvedī madbhakto śvapaco 'pi yaḥ  tasmai deyaṃ tato grāhyaṃ sa ca pūjyo yathā hyaham  
patraṃ puṣpaṃ phalaṃ toyaṃ yo me bhaktyā prayacchati  tasyāhaṃ na praṇaśyāmi sa ca me na praṇaśyati  
īśvara uvāca  atha vakṣyāmi deveśi bhaktānāmadhikāriṇām  viduṣāṃ dvijamukhyānāṃ varṇadharmasamāsataḥ  
triḥ snānaṃ cāgnikāryaṃ ca liṃgārcanamanukramam  dānamīśrarabhāvaśca dayā sarvatra sarvadā  
satyaṃ saṃtoṣamāstikyamahiṃsā sarvajaṃtuṣu  hrīśraddhādhyayanaṃ yogassadādhyāpanameva ca  
vyākhyānaṃ brahmacaryaṃ ca śravaṇaṃ ca tapaḥ kṣamā  śaucaṃ śikhopavītaṃ ca uṣṇīṣaṃ cottarīyakam  
niṣiddhāsevanaṃ caiva bhasmarudrākṣadhāraṇam  parvaṇyabhyarcanaṃ devi caturdaśyāṃ viśeṣataḥ  
pānaṃ ca brahmakūrcasya māsi māsi yathāvidhi  abhyarcanaṃ viśeṣeṇa tenaiva snāpya māṃ priye  
sarvakriyānna santyāgaḥ śraddhānnasya ca varjanam  tathā paryuṣitānnasya yāvakasya viśeṣataḥ  
madyasya madyagandhasya naivedyasya ca varjanam  sāmānyaṃ sarvavarṇānāṃ brāhmaṇānāṃ viśeṣataḥ  
kṣamā śāṃtiśca santoṣassatyamasteyameva ca  brahmacaryaṃ mama jñānaṃ vairāgyaṃ bhasmasevanam  
sarvasaṃganivṛttiśca daśaitāni viśeṣataḥ  liṃgāni yogināṃ bhūyo divā bhikṣāśanaṃ tathā  
vānaprasthāśramasthānāṃ samānamidamiṣyate  rātrau na bhojanaṃ kāryaṃ sarveṣāṃ brahmacāriṇām  
adhyāpanaṃ yājanaṃ ca kṣatriyasyāpratigrahaḥ  vaiśyasya ca viśeṣeṇa mayā nātra vidhīyate  
rakṣaṇaṃ sarvavarṇānāṃ yuddhe śatruvadhastathā  duṣṭapakṣimṛgāṇāṃ ca duṣṭānāṃ śātanaṃ nṛṇām  
aviśvāsaśca sarvatra viśvāso mama yogiṣu  strīsaṃsargaśca kāleṣu camūrakṣaṇameva ca  
sadā saṃcāritaiścārairlokavṛttāṃtavedanam  sadāstradhāraṇaṃ caiva bhasmakaṃcukadhāraṇam  
rājñāṃ mamāśramasthānāmeṣa dharmasya saṃgrahaḥ  gorakṣaṇaṃ ca vāṇijyaṃ kṛṣirvaiśyasya kathyate  
śuśrūṣetaravarṇānāṃ dharmaḥ śūdrasya kathyate  udyānakaraṇaṃ caiva mama kṣetrasamāśrayaḥ  
dharmapatnyāstu gamanaṃ gṛhasthasya vidhīyate  brahmacaryaṃ vanasthānāṃ yatīnāṃ brahmacāriṇām  
strīṇāṃ tu bhartṛśuśrūṣā dharmo nānyassanātanaḥ  mamārcanaṃ ca kalyāṇi niyogo bharturasti cet  
yā nārī bhartṛśuśrūṣāṃ vihāya vratatatparā  sā nārī narakaṃ yāti nātra kāryā vicāraṇā  
atha bhartṛvihīnāyā vakṣye dharmaṃ sanātanam  vrataṃ dānaṃ tapaḥ śaucaṃ bhūśayyānaktabhojanam  
brahmacaryaṃ sadā snānaṃ bhasmanā salilena vā  śāṃtirmaunaṃ kṣamā nityaṃ saṃvibhāgo yathāvidhi  
aṣṭābhyāṃ ca caturdaśyāṃ paurṇamāsyāṃ viśeṣataḥ  ekādaśyāṃ ca vidhivadupavāsomamārcanam  
iti saṃkṣepataḥ prokto mayāśramaniṣeviṇām  brahmakṣatraviśāṃ devi yatīnāṃ brahmacāriṇām  
tathaiva vānaprasthānāṃ gṛhasthānāṃ ca sundari  śūdrāṇāmatha nārīṇāṃ dharma eṣa sanātanaḥ  
dhyeyastvayāhaṃ deveśi sadā jāpyaḥ ṣaḍakṣaraḥ  vedoktamakhilaṃ dharmamiti dharmārthasaṃgrahaḥ  
atha ye mānavā loke svecchayā dhṛtavigrahāḥ  bhāvātiśayasaṃpannāḥ pūrvasaṃskārasaṃyutāḥ  
viraktā vānuraktā vā stryādīnāṃ viṣayeṣvapi  pāpairna te viliṃpaṃte  padmapatramivāṃbhasā  
teṣāṃ mamātmavijñānaṃ viśuddhānāṃ vivekinām  matprasādādviśuddhānāṃ duḥkhamāśramarakṣaṇāt  
nāsti kṛtyamakṛtyaṃ ca samādhirvā parāyaṇam  na vidhirna niṣedhaśca teṣāṃ mama yathā tathā  
tatheha paripūrṇasya sādhyaṃ mama na vidyate  tathaiva kṛtakṛtyānāṃ teṣāmapi na saṃśayaḥ  
madbhaktānāṃ hitārthāya mānuṣaṃ bhāvamāśritāḥ  rudralokātparibhraṣṭāste rudrā nātra saṃśayaḥ  
mamānuśāsanaṃ yadvadbrahmādīnāṃ pravartakam  tathā narāṇāmanyeṣāṃ tanniyogaḥ pravartakaḥ  
mamājñādhārabhāvena sadbhāvātiśayena ca  tadālokanamātreṇa sarvapāpakṣayo bhavet  
pratyayāśca pravartaṃte praśastaphalasūcakāḥ  mayi bhāvavatāṃ puṃsāṃ prāgadṛṣṭārthagocarāḥ  
kaṃpasvedo 'śrupātaśca kaṇṭhe ca svaravikriyā  ānaṃdādyupalabdhiśca bhavedākasmikī muhuḥ  
sa tairvyastaissamastairvā liṃgairavyabhicāribhiḥ  maṃdamadhyottamairbhāvairvijñeyāste narottamāḥ  
yathāyognisamāveśānnāyo bhavati kevalam  sa tathaiva mama sānnidhyānna te kevalamānuṣāḥ  
hastapādādisādharmyādrudrānmartyavapurdharān  prākṛtāniva manvāno nāvajānīta paṃḍitaḥ  
avajñānaṃ kṛtaṃ teṣu narairvyāmūḍhacetanaiḥ  āyuḥ śriyaṃ kulaṃ śīlaṃ hitvā nirayamāvahet  
brahmaviṣṇusureśānāmapi tūlāyate padam  mattonyadanapekṣāṇāmuddhṛtānāṃ mahātmanām  
aśuddhaṃ bauddhamaiśvaryaṃ prākṛtaṃ pauruṣaṃ tathā  guṇeśānāmatastyājyaṃ guṇātītapadaiṣiṇām  
atha kiṃ bahunoktena śreyaḥ prāptyaikasādhanam  mayi cittasamāsaṃgo yena kenāpi hetunā  
upamanyuruvāca  itthaṃ śrīkaṇṭhanāthena śivena paramātmanā  hitāya jagatāmukto jñānasārārthasaṃgrahaḥ  
vijñānasaṃgrahasyāsya vedaśāstrāṇi kṛtsnaśaḥ  setihāsapurāṇāni vidyā vyākhyānavistaraḥ  
jñānaṃ jñeyamanuṣṭheyamadhikāro 'tha sādhanam  sādhyaṃ ceti ṣaḍarthānāṃ saṃgrahatveṣa saṃgrahaḥ  
guroradhikṛtaṃ jñānaṃ jñeyaṃ pāśaḥ paśuḥ patiḥ  liṃgārcanādyanuṣṭheyaṃ bhaktastvadhikṛto 'pi yaḥ  
sādhanaṃ śivamaṃtrādyaṃ sādhyaṃ śivasamānatā  ṣaḍarthasaṃgrahasyāsya jñānātsarvajñatocyate  
prathamaṃ karma yajñāderbhaktyā vittānusārataḥ  bāhyebhyarcya śivaṃ paścādaṃtaryāgarato bhavet  
ratirabhyaṃtare yasya na bāhye puṇyagauravāt  na karma karaṇīyaṃ hi bahistasya mahātmanāḥ  
jñānāmṛtena tṛptasya bhaktyā śaivaśivātmanaḥ  nāṃtarna ca bahiḥ kṛṣṇa kṛtyamasti kadācana  
tasmātkrameṇa saṃtyajya bāhyamābhyaṃtaraṃ tathā  jñānena jñeyamālokyājñānaṃ cāpi parityajet  
naikāgraṃ cecchive cittaṃ kiṃ kṛtenāpi karmaṇā  ekāgrameva ceccittaṃ kiṃ kṛtenāpi karmaṇā  
tasmātkarmāṇyakṛtvā vā kṛtvā vāṃtarbahiḥkramāt  yena kenāpyupāyena śive cittaṃ niveśayet  
śive niviṣṭacittānāṃ pratiṣṭhitadhiyāṃ satām  paratreha ca sarvatra nirvṛtiḥ paramā bhavet  
ihonnamaḥ śivāyeti maṃtreṇānena siddhayaḥ  sa tasmādadhigaṃtavyaḥ parāvaravibhūtaye  
śrīkṛṣṇa uvāca  maharṣivara sarvajña sarvajñānamahodadhe  pañcākṣarasya māhātmyaṃ śrotumicchāmi tattvataḥ  
upamanyuruvāca  pañcākṣarasya māhātmyaṃ varṣakoṭiśatairapi  aśakyaṃ vistarādvaktuṃ tasmātsaṃkṣepataḥ śṛṇu  
vede śivāgame cāyamubhayatra ṣaḍakṣareḥ  sarveṣāṃ śivabhaktānāmaśeṣārthasādhakaḥ  
tadalpākṣaramarthāḍhyaṃ vedasāraṃ vimuktidam  ājñāsiddhamasaṃdigdhaṃ vākyametacchivātmakam  
nānāsiddhiyutaṃ divyaṃ lokacittānuraṃjakam  suniścitārthaṃ gaṃbhīraṃ vākyaṃ tatpārameśvaram  
mantraṃ sukhamukoccāryamaśeṣārthaprasiddhaye  prāhonnamaḥ śivāyeti sarvajñassarvadehinām  
tadbījaṃ sarvavidyānāṃ maṃtramādyaṃ ṣaḍakṣaram  atisūkṣmaṃ mahārthaṃ ca jñeyaṃ tadvaṭabījavat  
devo guṇatrayātītaḥ sarvajñaḥ sarvakṛtprabhuḥ  omityekākṣare mantre sthitaḥ sarvagataḥ śivaḥ  
iśānādyāni sūkṣmāṇi brahmāṇyekākṣarāṇi tu  maṃtre namaśśivāyeti saṃsthitāni yathākramam  
maṃtre ṣaḍakṣare sūkṣme pañcabrahmatanuḥ śivaḥ  vācyavācakabhāvena sthitaḥ sākṣātsvabhāvataḥ  
vācyaśśivoprameyatvānmaṃtrastadvācakassmṛtaḥ  vācyavācakabhāvo 'yamanādisaṃsthitastayoḥ  
yathā 'nādipravṛttoyaṃ ghorasaṃsārasāgaraḥ  śivo 'pi hi tathānādisaṃsārānmocakaḥ sthitaḥ  
vyādhīnāṃ bheṣajaṃ yadvatpratipakṣaḥ svabhāvataḥ  tadvatsaṃsāradoṣāṇāṃ pratipakṣaḥ śivassmṛtaḥ  
asatyasmin jagannāthe tamobhūtamidaṃ bhavet  acetanatvātprakṛterajñatvātpuraṣasya ca  
pradhānaparamāṇvādi yāvatkiṃcidacetanam  na tatkartṛ svayaṃ dṛṣṭaṃ buddhimatkāraṇaṃ vinā  
dharmādharmopadeśaśca baṃdhamokṣau vicāraṇāt  na sarvajñaṃ vinā puṃsāmādisargaḥ prasiddhyati  
vaidyaṃ vinā nirānaṃdāḥ kliśyaṃte rogiṇo yathā  tasmādanādiḥ sarvajñaḥ paripūrṇassadāśivaḥ  
asti nāthaḥ paritrātā puṃsāṃ saṃsārasāgarāt  ādimadhyāṃtanirmuktassvabhāvavimalaḥ prabhuḥ  
sarvajñaḥ paripūrṇaśca śivo jñeyaśśivāgame  tasyābhidhānamantro 'yamabhidheyaśca sa smṛtaḥ  
abhidhānābhidheyatvānmaṃtrassiddhaḥ paraśśivaḥ  etāvattu śivajñānametāvatparamaṃ padam  
yadoṃnamaśśivāyeti śivavākyaṃ ṣaḍakṣaram  vidhivākyamidaṃ śaivaṃ nārthavādaṃ śivātmakam  
yassarvajñassusaṃpūrṇaḥ svabhāvavimalaḥ śivaḥ  lokānugrahakartā ca sa mṛṣārthaṃ kathaṃ vadet  
yadyathāvasthitaṃ vastu guṇadoṣaiḥ svabhāvataḥ  yāvatphalaṃ ca tatpūrṇaṃ sarvajñastu yathā vadet  
rāgājñānādibhirdoṣairgrastatvādanṛtaṃ vadet  te ceśvare na vidyete brūyātsa kathamanyathā  
ajñātāśeṣadoṣeṇa sarvajñeya śivena yat  praṇītamamalaṃ vākyaṃ tatpramāṇaṃ na saṃśayaḥ  
tasmādīśvaravākyāni śraddheyāni vipaścitā  yathārthapuṇyapāpeṣu tadaśraddho vrajatyadhaḥ  
svargāpavargasiddhyarthaṃ bhāṣitaṃ yatsuśobhanam  vākyaṃ munivaraiḥ śāṃtaistadvijñeyaṃ subhāṣitam  
rāgadveṣānṛtakrodhakāmatṛṣṇānusāri yat  vākyaṃ nirayahetutvāttaddurbhāṣitamucyate  
saṃskṛtenāpi kiṃ tena mṛdunā lalitena vā  avidyārāgavākyena saṃsārakleśahetunā  
yacchrutvā jāyate śreyo rāgādīnāṃ ca saṃśayaḥ  virūpamapi tadvākyaṃ vijñeyamiti śobhanam  
bahutvepi hi maṃtrāṇāṃ sarvajñena śivena yaḥ  praṇīto vimalo mantro na tena sadṛśaḥ kvacit  
sāṃgāni vedaśāstrāṇi saṃsthitāni ṣaḍakṣare  na tena sadṛśastasmānmantro 'pyastyaparaḥ kvacit  
saptakoṭimahāmantrairupamantrairanekadhā  mantraḥ ṣaḍakṣaro bhinnassūtraṃ vṛtyātmanā yathā  
śivajñānāni yāvaṃti vidyāsthānāpi yāni ca  ṣaḍakṣarasya sūtrasya tāni bhāṣyaṃ samāsataḥ  
kiṃ tasya bahubhirmaṃtraiśśāstrairvā bahuvistaraiḥ  yasyonnamaḥ śivāyeti mantro 'yaṃ hṛdi saṃsthitaḥ  
tenādhītaṃ śrutaṃ tena kṛtaṃ sarvamanuṣṭhitam  yenonnamaśśivāyeti maṃtrābhyāsaḥ sthirīkṛtaḥ  
namaskārādisaṃyuktaṃ śivāyetyakṣaratrayam  jihvāgre vartate yasya saphalaṃ tasya jīvitam  
aṃtyajo vādhamo vāpi mūrkho vā paṃḍito 'pi vā  pañcākṣarajape niṣṭho mucyate pāpapaṃjarāt  
ityuktaṃ parameśena devyā pṛṣṭena śūlinā  hitāya sarvamartyānāṃ dvijānāṃ tu viśeṣataḥ  
devyuvāca  kalau kaluṣite kāle durjaye duratikrame  apuṇyatamasācchanne loke dharmaparāṅmukhe  
kṣīṇe varṇāśramācāre saṃkaṭe samupasthite  sarvādhikāre saṃdigdhe niścite vāpi paryaye  
tadopadeśe vihate guruśiṣyakrame gate  kenopāyena mucyaṃte bhaktāstava maheśvara  
īśvara uvāca  āśritya paramāṃ vidyāṃ hṛdyāṃ pañcākṣarīṃ mama  bhaktyā ca bhāvitātmāno mucyaṃte kalijā narāḥ  
manovākkāyajairdoṣairvaktuṃ smartumagocaraiḥ  dūṣitānāṃ kṛtaghnānāṃ niṃdakānāṃ chalātmanām  
lubdhānāṃ vakramanasāmapi matpravaṇātmanām  mama pañcākṣarī vidyā saṃsārabhayatāriṇī  
mayaivamasakṛddevi pratijñātaṃ dharātale  patito 'pi vimucyeta madbhakto vidyayānayā  
devyuvāca  karmāyogyo bhavenmartyaḥ patito yadi sarvathā  karmāyogena yatkarma kṛtaṃ ca narakāya hi  
tataḥ kathaṃ vimucyeta patito vidyayā 'nayā  īśvara uvāca  tathyametattvayā proktaṃ tathā hi śṛṇu sundari  
rahasyamiti matvaitadgopitaṃ yanmayā purā  samaṃtrakaṃ māṃ patitaḥ pūjayedyadi mohitaḥ  
nārakī syānna sandeho mama pañcākṣaraṃ vinā  abbhakṣā vāyubhakṣāśca ye cānye vratakarśitāḥ  
teṣāmetairvratairnāsti mama lokasamāgamaḥ  bhaktyā pañcākṣareṇaiva yo hi māṃ sakṛdarcayet  
so 'pi gacchenmama sthānaṃ mantrasyāsyaiva gauravāt  tasmāttapāṃsi yajñāśca vratāni niyamāstathā  
pañcākṣarārcanasyaite koṭyaṃśenāpi no samaḥ  baddho vāpyatha mukto vā pāśātpañcākṣareṇa yaḥ  
pūjayenmāṃ sa mucyeta nātra kāryā vicāraṇā  arudro vā sarudro vā sakṛtpañcākṣareṇa yaḥ  
pūjayetpatito vāpi mūḍho vā mucyate naraḥ  ṣaḍakṣareṇa vā devi tathā pañcākṣareṇa vā  
sa brahmāṃgena māṃ bhaktyā pūjayedyadi mucyate  patito 'patito vāpi mantreṇānena pūjayet  
mama bhakto jitakrodho salabdho 'labdha eva vā  alabdhālabdha eveha koṭikoṭiguṇādhikaḥ  
tasmāllabdhvaiva māṃ devi mantreṇānena pūjayet  labdhvā saṃpūjayedyastu maitryādiguṇasaṃyutaḥ  
brahmacaryarato bhaktyā matsādṛśyamavāpnuyāt  kimatra bahunoktena bhaktāssarvedhikāriṇaḥ  
mama pañcākṣare maṃtre tasmācchreṣṭhataro hi saḥ  pañcākṣaraprabhāveṇa lokavedamaharṣayaḥ  
tiṣṭhaṃti śāśvatā dharmā devāssarvamidaṃ jagat  pralaye samanuprāpte naṣṭe sthāvarajaṃgame  
sarvaṃ prakṛtimāpannaṃ tatra saṃlayameṣyati  eko 'haṃ saṃsthito devi na dvitīyo 'sti kutracit  
tadā vedāśca śāstrāṇi sarve pañcākṣare sthitāḥ  te nāśaṃ naiva saṃprāptā macchaktyā hyanupālitāḥ  
tatassṛṣṭirabhūnmattaḥ prakṛtyātmaprabhedataḥ  guṇamūrtyātmanāṃ caiva tatovāṃtarasaṃhṛtiḥ  
tadā nārāyaṇaśśete devo māyāmayīṃ tanum  āsthāya bhogiparyaṃkaśayane toyamadhyagaḥ  
tannābhipaṃkajājjātaḥ pañcavaktraḥ pitāmahaḥ  sisṛkṣamāṇo lokāṃstrīnna sakto hyasahāyavān  
munīndaśa sasarjādau mānasānamitaujasaḥ  teṣāṃ siddhivivṛddhyarthaṃ māṃ provāca pitāmahaḥ  
matputrāṇāṃ mahādeva śaktiṃ dehi maheśvara  ityevaṃ prārthitastena pañcavaktradharo hyaham  
pañcākṣarāṇi kramaśaḥ proktavānpadmayonaye  sa pañcavadanaistāni gṛhṇaṃllokapitāmahaḥ  
vācyavācakabhāvena jñātavānmāṃ maheśvaram  jñātvā prayogaṃ vividhaṃ siddhamaṃtraḥ prajāpatiḥ  
putrebhyaḥ pradadau maṃtraṃ maṃtrārthaṃ ca yathātatham  te ca labdhvā maṃtraratnaṃ sākṣāllokapitāmahāt  
tadājñaptena mārgeṇa madārādhanakāṃkṣiṇaḥ  merostu śikhare ramye muṃjavānnāma parvataḥ  
matpriyaḥ satataṃ śrīmānmadbhaktai rakṣitassadā  tasyābhyāśe tapastīvraṃ lokaṃ sraṣṭuṃ samutsukāḥ  
divyaṃ varṣasahasraṃ tu vāyubhakṣāssamācaran  teṣāṃ bhaktimahaṃ dṛṣṭvā sadyaḥ pratyakṣatāmiyām  
ṛṣiṃ chaṃdaśca kīlaṃ ca bījaśaktiṃ ca daivatam  nyāsaṃ ṣaḍaṃgaṃ digbaṃdhaṃ viniyogamaśeṣataḥ  
proktavānahamāryāṇāṃ jagatsṛṣṭivivṛddhaye  tataste maṃtramāhātmyādṛṣayastapasedhitāḥ  
sṛṣṭiṃ vitanvate samyaksadevāsuramānuṣīm  asyāḥ paramavidyāyāssvarūpamadhunocyate  
ādau namaḥ prayoktavyaṃ śivāya tu tataḥ param  saiṣā pañcākṣarī vidyā sarvaśrutiśirogatā  
sarvajātasya sarvasya bījabhūtā sanātanī  prathamaṃ manmukhodgīrṇā sā mamaivāsti vācikā  
taptacāmīkaraprakhyā pīnonnatapayodharā  caturbhujā trinayanā bāleṃdukṛtaśekharā  
padmotpalakarā saumyā varadābhayapāṇikā  sarvalakṣaṇasaṃpannā sarvābharaṇabhūṣitā  
sitapadmāsanāsīnā nīlakuṃcitamūrdhajā  asyāḥ pañcavidhā varṇāḥ prasphuradraśmimaṃḍalāḥ  
pītaḥ kṛṣṇastathā dhūmraḥ svarṇābho rakta eva ca  pṛthakprayojyā yadyete biṃdunādavibhūṣitāḥ  
ardhacandranibho biṃdurnādo dīpaśikhākṛtiḥ  bījaṃ dvitīyaṃ bījeṣu maṃtrasyāsya varānane  
dīrghapūrvaṃ turīyasya pañcamaṃ śaktimādiśet  vāmadevo nāma ṛṣiḥ paṃktiśchanda udāhṛtam  
devatā śiva evāhaṃ mantrasyāsya varānane  gautamo 'trirvarārohe viśvāmitrastathāṃgirāḥ  
bharadvājaśca varṇānāṃ kramaśaścarṣayaḥ smṛtāḥ  gāyatryanuṣṭuptriṣṭupca chaṃdāṃsi bṛhatī virāṭ  
indro rudro harirbrahmā skaṃdasteṣāṃ ca devatāḥ  mama pañcamukhānyāhuḥ sthāne teṣāṃ varānane  
pūrvādeścordhvaparyaṃtaṃ nakārādi yathākramam  adāttaḥ prathamo varṇaścaturthaśca dvitīyakaḥ  
pañcamaḥ svaritaścaiva tṛtīyo nihataḥ smṛtaḥ  mūlavidyā śivaṃ śaivaṃ sūtraṃ pañcākṣaraṃ tathā  
nāmānyasya vijānīyācchaivaṃ me hṛdayaṃ mahat  nakāraśśira ucyeta makārastu śikhocyate  
śikāraḥ kavacaṃ tadvadvakāro netramucyate  yakāro 'straṃ namassvāhā vaṣaṭhuṃvauṣaḍityapi  
phaḍityapi ca varṇānāmante 'ṅgatvaṃ yadā tadā  tatrāpi mūlamaṃtro 'yaṃ kiṃcidbhedasamanvayāt  
tatrāpi pañcamo varṇo dvādaśasvarabhūṣitaḥ  tāsmādanena maṃtreṇa manovākkāyabhedataḥ  
āvayorarcanaṃ kuryājjapahomādikaṃ tathā  yathāprajñaṃ yathākālaṃ yathāśāstraṃ yathāmati  
yathāśakti yathāsaṃpadyathāyogaṃ yathārati  yadā kadāpi vā bhaktyā yatra kutrāpi vā kṛtā  
yena kenāpi vā devi pūjā muktiṃ nayiṣyate  mayyāsaktena manasā yatkṛtaṃ mama sundari  
matpriyaṃ ca śivaṃ caiva krameṇāpyakrameṇa vā  tathāpi mama bhaktā ye nātyaṃtavivaśāḥ punaḥ  
teṣāṃ sarveṣu śāstreṣu mayeva niyamaḥ kṛtaḥ  tatrādau saṃpravakṣyāmi mantrasaṃgrahaṇaṃ śubham  
yaṃ vinā niṣphalaṃ jāpyaṃ yena vā saphalaṃ bhavet  
īśvara uvāca  ājñāhīnaṃ kriyāhīnaṃ śraddhāhīnaṃ varānane  ājñārthaṃ dakṣiṇāhīnaṃ sadā japtaṃ ca niṣphalam  ājñāsiddhaṃ kriyāsiddhaṃ śraddhāsiddhaṃ mamātmakam  evaṃ ceddakṣiṇāyuktaṃ maṃtrasiddhirmahatphalam  
upagamya guruṃ vipramācāryaṃ tattvavedinam  jāpitaṃ sadguṇopetaṃ dhyānayogaparāyaṇam  toṣayettaṃ prayatnena bhāvaśuddhisamanvitaḥ  vācā ca manasā caiva kāyena draviṇena ca  
ācāryaṃ pūjayedvipraḥ sarvadātiprayatnataḥ  hastyaśvaratharatnāni kṣetrāṇi ca gṛhāṇi ca  bhūṣaṇāni ca vāsāṃsi dhānyāni ca dhanāni ca  etāni gurave dadyādbhaktyā ca vibhave sati  
vittaśāṭhyaṃ na kurvīta yadīcchetsiddhimātmanaḥ  paścānnivedya svātmānaṃ gurave saparicchadam  evaṃ saṃpūjya vidhivadyathāśaktitvavaṃcayan  ādadīta gurormaṃtraṃ jñānaṃ caiva krameṇa tu  
evaṃ tuṣṭo guruḥ śiṣyaṃ pūjakaṃ vatsaroṣitam  śuśrūṣumanahaṃkāraṃ snātaṃ śucimupoṣitam  snāpayitvā viśuddhyarthaṃ pūrṇakuṃbhaghṛtena vai  jalena mantraśuddhena puṇyadravyayutena ca  
alaṃkṛtya suveṣaṃ ca gaṃdhasragvastrabhūṣaṇaiḥ  puṇyāhaṃ vācayitvā ca brāhmaṇānabhipūjya ca  samudratīre nadyāṃ ca goṣṭhe devālaye 'pi vā  śucau deśe gṛhe vāpi kāle siddhikare tithau  
nakṣatre śubhayoge ca sarvadoṣavivarjite  anugṛhya tato dadyājjñānaṃ mama yathāvidhi  svareṇoccārayetsamyagekāṃte 'tiprasannadhīḥ  uccāryoccārayitvā tamāvayormaṃtramuttamam  
śivaṃ cāstu śubhaṃ cāstu śobhano 'stu priyo 'stviti  evaṃ dadyādgururmaṃtramājñāṃ caiva tataḥ param  evaṃ labdhvā gurormaṃtramājñāṃ caiva samāhitaḥ  saṃkalpya ca japennityaṃ puraścaraṇapūrvakam  
yāvajjīvaṃ japennityamaṣṭottarasahasrakam  ananyastatparo bhūtvā sa yāti paramāṃ gatim  japedakṣaralakṣaṃ vai caturguṇitamādarāt  naktāśī saṃyamī yassa pauraścaraṇikaḥ smṛtaḥ  
yaḥ puraścaraṇaṃ kṛtvā nityajāpī bhavetpunaḥ  tasya nāsti samo loke sa siddhaḥ siddhado bhavet  snānaṃ kṛtvā śucau deśe baddhvā ruciramānasam  tvayā māṃ hṛdi saṃciṃtya saṃciṃtya svaguruṃ tataḥ  
udaṅmukhaḥ prāṅmukho vā maunī caikāgramānasaḥ  viśodhya pañcatattvāni dahanaplāvanādibhiḥ  mantranyāsādikaṃ kṛtvā saphalīkṛtavigrahaḥ  āvayorvigrahau dhyāyanprāṇāpānau niyamya ca  
vidyāsthānaṃ svakaṃ rūpamṛṣiñchando 'dhidaivatam  bījaṃ śaktiṃ tathā vākyaṃ smṛtvā pañcākṣarīṃ japet  uttamaṃ mānasaṃ jāpyamupāṃśuṃ caivamadhyamam  adhamaṃ vācikaṃ prāhurāgamārthaviśāradāḥ  
uttamaṃ rudradaivatyaṃ madhyamaṃ viṣṇudaivatam  adhamaṃ brahmadaivatyamityāhuranupūrvaśaḥ  yaduccanīcasvaritaiḥspaṣṭāspaṣṭapadākṣaraiḥ  maṃtramuccārayedvācā vāciko 'yaṃ japassmṛtaḥ  
jihvāmātraparispaṃdādīṣaduccārito 'pi vā  aparairaśrutaḥ kiṃcicchruto vopāṃśurucyate  dhiyā yadakṣaraśreṇyā varṇādvarṇaṃ padātpadam  śabdārthaciṃtanaṃ bhūyaḥ kathyate mānaso japaḥ  
vācikastveka eva syādupāṃśuḥ śatamucyate  sāhasraṃ mānasaḥ proktaḥ sagarbhastu śatādhikaḥ  prāṇāyāmasamāyuktassagarbho japa ucyate  ādyaṃtayoragarbho 'pi prāṇāyāmaḥ praśasyate  
catvāriṃśatsamāvṛttīḥ prāṇānāyamya saṃsmaret  maṃtraṃ maṃtrārthaviddhīmānaśaktaḥ śaktito japet  pañcakaṃ trikamekaṃ vā prāṇāyāmaṃ samācaret  agarbhaṃ vā sagarbhaṃ vā sagarbhastatra śasyate  
sagarbhādapi sāhasraṃ sadhyāno japa ucyate  eṣu pañcavidheṣvekaḥ kartavyaḥ śaktito japaḥ  aṅgulyā japasaṃkhyānamekamevamudāhṛtam  rekhayāṣṭaguṇaṃ vidyātputrajīvairdaśādhikam  
śataṃ syācchaṃkhamaṇibhiḥ pravālaistu sahasrakam  sphaṭikairdaśasāhasraṃ mauktikairlakṣamucyate  padmākṣairdaśalakṣantu sauvarṇaiḥ koṭirucyate  kuśagraṃthyā ca rudrākṣairanaṃtaguṇitaṃ bhavet  
triṃśadakṣaiḥ kṛtā mālā dhanadā japakarmaṇi  saptaviṃśatisaṃkhyātairakṣaiḥ puṣṭipradā bhavet  pañcaviṃśatisaṃkhyātaiḥ kṛtā muktiṃ prayacchati  akṣaistu pañcadaśabhirabhicāraphalapradā  
aṃguṣṭhaṃ mokṣadaṃ vidyāttarjanīṃ śatrunāśinīm  madhyamāṃ dhanadāṃ śāṃtiṃ karotyeṣā hyanāmikā  aṣṭottaraśataṃ mālā tatra syāduttamottamā  śatasaṃkhyottamā mālā pañcāśadbhistu madhyamā  
catuḥ pañcāśadakṣaistu hṛcchreṣṭhā hi prakīrtitā  ityevaṃ mālayā kuryājjapaṃ kasmai na darśayet  kaniṣṭhā kṣariṇī proktā japakarmaṇi śobhanā  aṃguṣṭhena japejjapyamanyairaṃgulibhissaha  
aṃguṣṭhena vinā japyaṃ kṛtaṃ tadaphalaṃ yataḥ  gṛhe japaṃ samaṃ vidyādgoṣṭhe śataguṇaṃ viduḥ  puṇyāraṇye tathārāme sahasraguṇamucyate  ayutaṃ parvate puṇye nadyāṃ lakṣamudāhṛtam  
koṭiṃ devālaye prāhuranantaṃ mama sannidhau  sūryasyāgnerguroriṃdordīpasya ca jalasya ca  viprāṇāṃ ca gavāṃ caiva sannidhau śasyate japaḥ  tatpūrvābhimukhaṃ vaśyaṃ dakṣiṇaṃ cābhicārikam  
paścimaṃ dhanadaṃ vidyādauttaraṃ śātidaṃ bhavet  sūryāgnivipradevānāṃ gurūṇāmapi sannidhau  anyeṣāṃ ca prasaktānāṃ mantraṃ na vimukho japet  uṣṇīṣī kuṃcukī namro muktakeśo galāvṛtaḥ  
apavitrakaro 'śuddho vilapanna japetkvacit  krodhaṃ madaṃ kṣutaṃ trīṇi niṣṭhīvanavijṛṃbhaṇe  darśanaṃ ca śvanīcānāṃ varjayejjapakarmaṇi  ācametsaṃbhave teṣāṃ smaredvā māṃ tvayā saha  
jyotīṃṣi ca prapaśyedvā kuryādvā prāṇasaṃyamam  anāsanaḥ śayāne vā gacchannutthita eva vā  rathyāyāmaśive sthāne na japettimirāntare  prasārya na japetpādau kukkuṭāsana eva vā  
yānaśayyādhirūḍho vā ciṃtāvyākulito 'tha vā  śaktaścetsarvamevaitadaśaktaḥ śaktito japet  kimatra bahunoktena samāsena vacaḥ śṛṇu  sadācāro japañchuddhaṃ dhyāyanbhadraṃ samaśnute  
ācāraḥ paramo dharma ācāraḥ paramaṃ dhanaṃ  ācāraḥ paramā vidyā ācāraḥ paramā gatiḥ  ācārahīnaḥ puruṣo loke bhavati niṃditaḥ  paratra ca sukhī na syāttasmādācāravānbhavet  
yasya yadvihitaṃ karma vede śāstre ca vaidikaiḥ  tasya tena samācāraḥ sadācāro na cetaraḥ  sadbhirācaritatvācca sadācāraḥ sa ucyate  sadācārasya tasyāhurāstikyaṃ mūlakāraṇam  
āstikaścetpramādādyaiḥ sadācārādavicyutaḥ  na duṣyati naro nityaṃ tasmādāstikatāṃ vrajet  yathehāsti sukhaṃ duḥkhaṃ sukṛtairduṣkṛtairapi  tathā paratra cāstīti matirāstikyamucyate  
rahasyamanyadvakṣyāmi gopanīyamidaṃ priye  na vācyaṃ yasya kasyāpi nāstikasyātha vā paśoḥ  sadācāravihīnasya patitasyāntyajasya ca  pañcākṣarātparaṃ nāsti paritrāṇaṃ kalau yuge  
gacchatastiṣṭhato vāpi svecchayā karma kurvataḥ  aśucervā śucervāpi mantro 'yanna ca niṣphalaḥ  anācāravatāṃ puṃsāmaviśuddhaṣaḍadhvanām  anādiṣṭo 'pi guruṇā mantro 'yaṃ na ca niṣphalaḥ  
antyajasyāpi mūrkhasya mūḍhasya patitasya ca  nirmaryādasya nīcasya maṃtro 'yaṃ na ca niṣphalaḥ  sarvāvasthāṃ gatasyāpi mayi bhaktimataḥ param  sidhyatyeva na saṃdeho nāparasya tu kasyacit  
na lagnatithinakṣatravārayogādayaḥ priye  asyātyaṃtamavekṣyāḥ syurnaiṣa saptassadoditaḥ  na kadācinna kasyāpi ripureṣa mahāmanuḥ  susiddho vāpi siddho vā sādhyo vāpi bhaviṣyati  
siddhena guruṇādiṣṭassusiddha iti kathyate  asiddhenāpi vā dattassiddhasādhyastu kevalaḥ  asādhitassādhito vā sidhyatvena na saṃśayaḥ  śraddhātiśayayuktasya mayi maṃtre tathā gurau  
tasmānmaṃtrāntarāṃstyaktvā sāpāyān  dhikārataḥ  āśrametparamāṃ vidyāṃ sākṣātpañcākṣarīṃ budhaḥ  maṃtrāntareṣu siddheṣu maṃtra eṣa na sidhyati  siddhe tvasminmahāmaṃtre te ca siddhā bhavaṃtyuta  
yathā deveṣvalabdho 'smi labdheṣvapi maheśvari  mayi labdhe tu te labdhā maṃtreṣveṣu samo vidhiḥ  ye doṣāssarvamaṃtrāṇāṃ na te 'sminsaṃbhavaṃtyapi  asya maṃtrasya jātyādīnanapekṣya pravartanāt  
tathāpi naiva kṣudreṣu phaleṣu prati yogiṣu  sahasā viniyuṃjīta tasmādeṣa mahābalaḥ  upamanyuruvāca  evaṃ sākṣānmahādevyai mahādevena śūlinā  hitā ya jagatāmuktaḥ pañcākṣaravidhiryathā  
ya idaṃ kīrtayedbhaktyā śṛṇuyādvā samāhitaḥ  sarvapāpavinirmuktaḥ prayāti paramāṃ gatim  
śrīkṛṣṇa uvāca  bhagavānmaṃtramāhātmyaṃ bhavatā kathitaṃ prabho  tatprayogavidhānaṃ ca sākṣācchrutisamaṃ yathā  
idānīṃ śrotumicchāmi śivasaṃskāramuttamam  maṃtrasaṃgrahaṇe kiṃcitsūcitanna tu vismṛtam  
upamanyuruvāca  hanta te kathayiṣyāmi sarvapāpaviśodhanam  saṃskāraṃ paramaṃ puṇyaṃ śivena patibhāṣitam  
samyakkṛtādhikāraḥ syātpūjādiṣu naro yataḥ  saṃskāraḥ kathyate tena ṣaḍadhvapariśodhanam  
dīyate yena vijñānaṃ kṣīyate pāśabaṃdhanam  tasmātsaṃskāra evāyaṃ dīkṣetyapi ca kathyate  
śāṃbhavī caiva śāktī ca māṃtrī caiva śivāgame  dīkṣopadiśyate tredhā śivena paramātmanā  
gurorālokamātreṇa sparśātsaṃbhāṣaṇādapi  sadyassaṃjñā bhavejjaṃtoḥ pāśopakṣayakāriṇī  
sā dīkṣā śāṃbhavī proktā sā punarbhidyate dvidhā  tīvrā tīvratarā ceti pāśo pakṣayabhedataḥ  
yayā syānnirvṛtiḥ sadyassaiva tīvratarā matā  tīvrā tu jīvatotyaṃtaṃ puṃsaḥ pāpaviśodhikā  
śaktī jñānavatī dīkṣā śiṣyadehaṃ praviśya tu  guruṇā yogamārgeṇa kriyate jñānacakṣuṣā  
māṃtrī kriyāvatī dīkṣā kuṃḍamaṃḍalapūrvikā  maṃdamaṃdataroddeśātkartavyā guruṇā bahiḥ  
śaktipātānusāreṇa śiṣyo 'nugrahamarhati  śaivadharmānusārasya tanmūlatvātsamāsataḥ  
yatra śaktirna patitā tatra śuddhirna jāyate  na vidyā na śivācāro na muktirna ca siddhayaḥ  
tasmālliṃgāni saṃvīkṣya śaktipātasya bhūyasaḥ  jñānena kriyayā vātha guruśśiṣyaṃ viśodhayet  
yo 'nyathā kurute mohātsa vinaśyati durmatiḥ  tasmātsarvaprakāreṇa guruḥ śiṣyaṃ parīkṣayet  
lakṣaṇaṃ śaktipātasya prabodhānaṃdasaṃbhavaḥ  sā yasmātparamā śaktiḥ prabodhānaṃdarūpiṇī  
ānaṃdabodhayorliṃgamaṃtaḥkaraṇavikriyāḥ  yathā syātkaṃparomāṃcasvaranetrāṃgavikriyāḥ  
śiṣyopi lakṣaṇairebhiḥ kuryādguruparīkṣaṇam  tatsaṃparkaiḥ śivārcādau saṃgatairvātha tadgataiḥ  
śiṣyastu śikṣaṇīyatvādgurorgauravakāraṇāt  tasmātsarvaprayatnena gurorgauravamācaret  
yo gurussa śivaḥ prokto yaḥ śivaḥ sa guruḥ smṛtaḥ  gururvā śiva evātha vidyākāreṇa saṃsthitaḥ  
yathā śivastathā vidyā yathā vidyā tathā guruḥ  śivavidyā gurūṇāṃ ca pūjayā sadṛśaṃ phalam  
sarvadevātmakaścāsau sarvamaṃtramayo guruḥ  tasmātsarvaprayatnena yasyājñāṃ śirasā vahet  
śreyo 'rthī yadi gurvājñāṃ manasāpi na laṃghayet  gurvājñāpālako yasmājjñānasaṃpattimaśnute  
gacchaṃstiṣṭhansvapanbhuṃjannānyatkarma samācaret  samakṣaṃ yadi kurvīta sarvaṃ cānujñayā guroḥ  
gurorgṛhe samakṣaṃ vā na yatheṣṭāsano bhavet  gururdevo yataḥ sākṣāttadgṛhaṃ devamandiram  
pāpināṃ ca yathā saṃgāttatpāpātpatito bhavet  yatheha vahnisaṃparkānmalaṃ tyajati kāṃcanam  
tathaiva gurusaṃparkātpāpaṃ tyajati mānavaḥ  yathā vahnisamīpastho ghṛtakumbho vilīyate  
tathā pāpaṃ vilīyeta hyācāryasya samīpataḥ  yathā prajvalito vahniḥ śuṣkamārdraṃ ca nirdahet  
tathāyamapi saṃtuṣṭo guruḥ pāpaṃ kṣaṇāddahet  manasā karmaṇā vācā guroḥ krodhaṃ na kārayet  
tasya krodhena dahyaṃte hyāyuḥśrījñānasatkriyāḥ  tatkrodhakāriṇo ye syusteṣāṃ yajñāśca niṣphalāḥ  
yamaśca niyamāścaiva nātra kāryā vicāraṇā  gurorviruddhaṃ yadvākyaṃ na vadejjātucinnaraḥ  
vadedyadi mahāmohādrauravaṃ narakaṃ vrajet  manasā karmaṇā vācā gurumuddiśya yatnataḥ  
śreyorthī cennaro dhīmānna mithyācāramācaret  gurorhitaṃ priyaṃ kuryādādiṣṭo vā na vā sadā  
asamakṣaṃ samakṣaṃ vā tasya kāryaṃ samācaret  itthamācāravānbhakto nityamudyuktamānasaḥ  
gurupriyakaraḥ śiṣyaḥ śaivadharmāṃstato 'rhati  guruścedguṇavānprājñaḥ paramānaṃdabhāsakaḥ  
tattvavicchivasaṃsakto muktido na tu cāparaḥ  saṃvitsaṃjananaṃ tattvaṃ paramānaṃdasaṃbhavam  
tattattvaṃ viditaṃ yena sa evānaṃdadarśakaḥ  na punarnāmamātreṇa saṃvidārahitastu yaḥ  
anyonyaṃ tārayennaukā kiṃ śilā tārayecchilām  etasyā nāmamātreṇa muktirvai nāmamātrikā  
yaiḥ punarviditaṃ tattvaṃ te muktā mocayantyapi  tattvahīne kuto bodhaḥ kuto hyātmaparigrahaḥ  
parigrahavinirmuktaḥ paśurityabhidhīyate  paśubhiḥ preritaścāpi paśutvaṃ nātivartate  
tasmāttattvavideveha mukto mocaka iṣyate  sarvalakṣaṇasaṃyuktaḥ sarvaśāstravidapyayam  
sarvopāyavidhijño 'pi tattvahīnastu niṣphalaḥ  yasyānubhavaparyaṃtā buddhistattve pravartate  
tasyāvalokanādyaiśca parānando 'bhijāyate  tasmādyasyaiva saṃparkātprabodhānaṃdasaṃbhavaḥ  
guruṃ tameva vṛṇuyānnāparaṃ matimānnaraḥ  sa śiṣyairvinayācāracaturairucito guruḥ  
yāvadvijñāyate tāvatsevanīyo mumukṣubhiḥ  jñāte tasminsthirā bhaktiryāvattattvaṃ samāśrayet  
na tu tattvaṃ tyajejjātu nopekṣeta kathaṃcana  yatrānaṃdaḥ prabodho vā nālpamapyupalabhyate  
vatsarādapi śiṣyeṇa so 'nyaṃ gurumupāśrayet  gurumanyaṃ prapanne 'pi nāvamanyeta paurvikam  
gurorbhrātḥṃstathā putrānbodhakānprerakānapi  tatrādāvupasaṃgamya brāhmaṇaṃ vedapāragam  
gurumārādhayetprājñaṃ śubhagaṃ priyadarśanam  sarvābhayapradātāraṃ karuṇākrāṃtamānasam  
toṣayettaṃ prayatnena manasā karmaṇā girā  tāvadārādhayecchiṣyaḥ prasannosau bhavedyathā  
tasminprasanne śiṣyasya sadyaḥ pāpakṣayo bhavet  tasmāddhanāni ratnāni kṣetrāṇi ca gṛhāṇi ca  
bhūṣaṇāni ca vāsāṃsi yānaśayyāsanāni ca  etāni gurave dadyādbhaktyā vittānusārataḥ  
vittaśāṭhyaṃ na kurvīta yadīcchetparamāṃ gatim  sa eva janako mātā bhartā bandhurdhanaṃ sukham  
sakhā mitraṃ ca yattasmātsarvaṃ tasmai nivedayet  nivedya paścātsvātmānaṃ sānvayaṃ saparigraham  
samarpya sodakaṃ tasmai nityaṃ tadvaśago bhavet  yadā śivāya svātmānaṃ dattavān deśikātmane  
tadā śaivo bhaveddehī na tato 'sti punarbhavaḥ  guruśca svāśritaṃ śiṣyaṃ varṣamekaṃ parīkṣayet  
brāhmaṇaṃ kṣatriyaṃ vaiśyaṃ dvivarṣaṃ ca trivarṣakam  prāṇadravyapradānādyairādeśaiśca samāsamaiḥ  
uttamāṃścādhame kṛtvā nīcānuttamakarmaṇi  ākruṣṭāstāḍitā vāpi ye viṣādaṃ na yāntyapi  
te yogyāḥ saṃyatāḥ śuddhāḥ śivasaṃskārakarmaṇi  ahiṃsakā dayāvaṃto nityamudyuktacetasaḥ  
amānino buddhimaṃtastyaktaspardhāḥ priyaṃvadāḥ  ṛjavo mṛdavaḥ svacchā vinītāḥ sthiracetasaḥ  
śaucācārasamāyuktāḥ śivabhaktā dvijātayaḥ  evaṃ vṛttasamopetā vāṅmanaḥkāyakarmabhiḥ  
śodhyā bodhyā yathānyāyamiti śāstreṣu niścayaḥ  nādhikāraḥ svato nāryāḥ śivasaṃskārakarmaṇi  
niyogādbharturastyeva bhaktiyuktā yadīśvare  tathaiva bhartṛhīnāyā putrāderabhyanujñayā  
adhikāro bhavatyeva kanyāyāḥ piturājñayā  śūdrāṇāṃ martyajātīnāṃ patitānāṃ viśeṣataḥ  
tathā saṃkarajātīnāṃ nādhvaśuddhirvidhīyate  taipyakṛtrimabhāvaścecchive paramakāraṇe  
pādodakapradānādyaiḥ kuryuḥ pāpaviśodhanam  atrānulomajātā ye yuktā eva dvijātiṣu  
teṣāmadhvaviśuddhyādi kuryānmātṛkulocitam  yā tu kanyā svapitrādyaiśśivadharme niyojitā  
sā bhaktāya pradātavyā nāparāya virodhine  dattā cetpratikūlāya pramādādbodhayetpatim  
aśaktā taṃ parityajya manasā dharmamācaret  yathā munivaraṃ tyaktvā patimatriṃ pativratā  
kṛtakṛtyā 'bhavatpūrvaṃ tapasārādhya śaṅkaram  yathā nārāyaṇaṃ devaṃ tapasārādhya pāṃḍavān  
patīṃllabdhavatī dharme gurubhirna niyojitā  asvātantryakṛto doṣo nehāsti paramārthataḥ  
śivadharme niyuktāyāśśivaśāsanagauravāt  bahunātra kimuktena yo 'pi ko 'pi śivāśrayaḥ  
saṃskāryo gurvadhīnaścetsaṃskriyā na prabhidyate  gurorālokanādeva sparśātsaṃbhāṣaṇādapi  
yasya saṃjāyate prajñā tasya nāsti parājayaḥ  manasā yastu saṃskāraḥ kriyate yogavartmanā  
sa neha kathito guhyo guruvaktraikagocaraḥ  kriyāvānyastu saṃskāraḥ kuṃḍamaṃḍapapūrvakaḥ  
sa vakṣyate samāsena tasya śakyo na vistaraḥ  
upamanyuruvāca  puṇye 'hani śucau deśe bahudoṣavivarjite  deśikaḥ prathamaṃ kuryātsaṃskāraṃ samayāhvayam  
parīkṣya bhūmiṃ vidhivadgaṃdhavarṇarasādibhiḥ  śilpiśāstroktamārgeṇa maṇḍapaṃ tatra kalpayet  
kṛtvā vediṃ ca tanmadhye kuṇḍāni parikalpayet  aṣṭadikṣu tathā dikṣu tatraiśānyāṃ punaḥ kramāt  
pradhānakuṃḍaṃ kurvīta yadvā paścimabhāgataḥ  pradhānamekamevātha kṛtvā śobhāṃ prakalpayet  
vitānadhvajamālābhirvividhābhiranekaśaḥ  vedimadhye tataḥ kuryānmaṃḍalaṃ śubhalakṣaṇam  
raktahemādibhiścūrṇairīśvarāvāhanocitam  siṃdūraśālinīvāracūrṇairevātha nirdhanaḥ  
ekahastaṃ dvihastaṃ vā sitaṃ vā raktameva vā  ekahastasya padmasya karṇikāṣṭāṃgulā matā  
kesarāṇi tadardhāni śeṣaṃ cāṣṭadalādikam  dvihastasya tu padmasya dviguṇaṃ karṇikādikam  
kṛtvā śobhopaśobhāḍhyamaiśānyāṃ tasya kalpayet  ekahastaṃ tadardhaṃ vā punarvedyaḥ tu maṃḍalam  
vrīhitaṃdulasiddhārthatilapuṣpakuśāstṛte  tatra lakṣaṇasaṃyuktaṃ śivakuṃbhaṃ prasādhayet  
sauvarṇaṃ rājataṃ vāpi tāmrajaṃ mṛnmayaṃ tu vā  gandhapuṣpākṣatākīrṇaṃ kuśadūrvāṃkurācitam  
sitasūtrāvṛtaṃ kaṃṭhe navavastrayugāvṛtam  śuddhāmbupūrṇamutkūrcaṃ sadravyaṃ sapidhānakam  
bhṛṅgāraṃ vardhanīṃ cāpi śaṃkhaṃ ca cakrameva vā  vinā sūtrādikaṃ sarvaṃ padmapatramathāpi vā  
tasyāsanāraviṃdasya kalpayeduttare dale  agrataścaṃdanāṃbhobhirastrarājasya vardhanīm  
maṇḍalasya tataḥ prācyāṃ maṃtrakuṃbhe ca pūrvavat  kṛtvā vidhivadīśasya mahāpūjāṃ samācaret  
athārṇavasya tīre vā nadyāṃ goṣṭhe 'pi vā girau  devāgare gṛhe vāpi deśe 'nyasminmanohare  
kṛtvā pūrvoditaṃ sarvaṃ vinā vā maṃḍapādikam  maṃḍalaṃ pūrvavatkṛtvā sthaṃḍilaṃ ca vibhāvasoḥ  
praviśya pūjābhavanaṃ prahṛṣṭavadano guruḥ  sarvamaṃgalasaṃyuktaḥ samācaritanaityakaḥ  
mahāpūjāṃ maheśasya kṛtvā maṇḍalamadhyataḥ  śivakuṃbhe tathā bhūyaḥ śivamāvāhya pūjayet  
paścimābhimukhaṃ dhyātvā yajñarakṣakamīśvaram  arcayedastravardhanyāmastramīśasya dakṣiṇe  
mantrakumbhe ca vinyasya mantraṃ mantraviśāradaḥ  kṛtvā mudrādikaṃ sarvaṃ mantrayāgaṃ samācaret  
tataśśivānale homaṃ kuryāddeśikasattamaḥ  pradhānakuṇḍe parito juhuyuścāpare dvijāḥ  
ācāryātpādamardhaṃ vā homasteṣāṃ vidhīyate  pradhānakuṇḍa evātha juhuyāddeśikottamaḥ  
svādhyāyamapare kuryuḥ stotraṃ maṃgalavācanam  japaṃ ca vidhivaccānye śivabhaktiparāyaṇāḥ  
nṛtyaṃ gītaṃ ca vādyaṃ ca maṃgalānyaparāṇi ca  pūjanaṃ ca sadasyānāṃ kṛtvā samyagvidhānataḥ  
puṇyāhaṃ kārayitvātha punaḥ saṃpūjya śaṃkaram  prārthayeddeśiko devaṃ śiṣyānugrahakāmyayā  
prasīda devadeveśa dehamāviśya māmakam  vimocayainaṃ viśveśa ghṛṇayā ca ghṛṇānidhe  
atha caivaṃ karomīti labdhānujñastu deśikaḥ  ānīyopoṣitaṃ śiṣyaṃ haviṣyāśinameva vā  
ekāśanaṃ vā virataṃ snātaṃ prātaḥkṛtakriyam  japaṃtaṃ praṇavaṃ devaṃ dhyāyaṃtaṃ kṛtamaṃgalam  
dvārasya paścimasyāgramaṇḍale dakṣiṇasya vā  darbhāsane samāsīnaṃ vidhāyodaṅmukhaṃ śiśum  
svayaṃ prāgvadanastiṣṭhannūrdhvakāyaṃ kṛtāṃjalim  saṃprokṣya prokṣaṇautoyairmūrdhanyastreṇa mudrayā  
puṣpakṣepeṇa saṃtāḍya badhnīyāllocanaṃ guruḥ  dukūlārdhena vastreṇa maṃtritena navena ca  
tataḥ praveśayecchiṣyaṃ gururdvāreṇa maṃḍalam  so 'pi teneritaḥ śaṃbhorācarettriḥ pradakṣiṇam  
tatassuvarṇasaṃmiśraṃ dattvā puṣpāṃjaliṃ prabhoḥ  prāṅmukhaścodaṅmukho vā praṇameddaṃḍavatkṣito  
tatassaṃprokṣya mūlena śirasyastreṇa pūrvavat  saṃtāḍya deśikastasya mocayennetrabaṃdhanam  
sa dṛṣṭvā maṃḍalaṃ bhūyaḥ praṇametsāñjaliḥ prabhum  athāsīnaṃ śivācāryo maṃḍalasya tu dakṣiṇe  
upaveśyātmanassavye śiṣyaṃ darbhāsane guruḥ  ārādhya ca mahādevaṃ śivahastaṃ pravinyaset  
śivatejomayaṃ pāṇiṃ śivamaṃtramudīrayet  śivābhimānasaṃpanno nyasecchiṣyasya mastake  
sarvāṃgālaṃbanaṃ caiva kuryāttenaiva deśikaḥ  śiṣyo 'pi praṇamedbhūmau deśikākṛtamīśvaram  
tataśśivānale devaṃ samabhyarcya yathāvidhi  hutāhutitrayaṃ śiṣyamupaveśya yathā purā  
darbhāgraiḥ saṃspṛśaṃstaṃ ca vidyayātmānamāviśet  namaskṛtya mahādevaṃ nāḍīsaṃdhānamācaret  
śivaśāstroktamārgeṇa kṛtvā prāṇasya nirgamam  śiṣyadehapraveśaṃ ca smṛtvā maṃtrāṃstu tarpayet  
saṃtarpaṇāya mūlasya tenaivāhutayo daśa  deyāstisrastathāṃgānāmaṃgaireva yathākramam  
tataḥ pūrṇāhutiṃ dattvā prāyaścittāya deśikaḥ  punardaśāhutīnkuryānmūlamaṃtreṇa maṃtravit  
punaḥ saṃpūjya deveśaṃ samyagācamya deśikaḥ  hutvā caiva yathānyāyaṃ svajātyā vaiśyamuddharet  
tasyaivaṃ janayetkṣātramuddhāraṃ ca tataḥ punaḥ  kṛtvā tathaiva vipratvaṃ janayedasya deśikaḥ  
rājanyaṃ caivamuddhṛtya kṛtvā vipraṃ punastayoḥ  rudratvaṃ janayedvipre rudranāmaiva sādhayet  
prokṣaṇaṃ tāḍanaṃ kṛtvā śiśossvātmānamātmani  śivātmakamanusmṛtya sphuraṃtaṃ visphuliṃgavat  
nāḍyā yathoktayā vāyuṃ recayenmaṃtrato guruḥ  nirgamya praviśennāḍyā śiṣyasya hṛdayaṃ tathā  
praviśya tasya caitanyaṃ nīlabindunibhaṃ smaran  svatejasāpāstamalaṃ jvalaṃtamanuciṃtayet  
tamādāya tayā nāḍyā maṃtrī saṃhāramudrayā  na pūrakeṇa niveśyainamekībhāvārthamātmanaḥ  
kuṃbhakena tathā nāḍyā recakena yathā purā  tasmādādāya śiṣyasya hṛdaye tanniveśayet  
tamālabhya śivāllabdhaṃ tasmai dattvopavītakam  hutvāhutitrayaṃ paścāddadyātpūrṇāhutiṃ tataḥ  
devasya dakṣiṇe śiṣyamupaveśyavarāsane  kuśapuṣpaparistīrṇe baddhāṃjalirudaṅmukham  
svastikāsanamārūḍhaṃ vidhāya prāṅmukhaḥ svayam  varāsanasthito maṃtrairmahāmaṃgalaniḥsvanaiḥ  
samādāya ghaṭaṃ pūrṇaṃ pūrṇameva prasāditam  dhyāyamānaḥ śivaṃ śiṣyamābhiṣiṃceta deśikaḥ  
athāpanudya snānāṃbu paridhāya sitāṃbaram  ācāntolaṃkṛtaśśiṣyaḥ prāṃjalirmaṃḍapaṃ vrajet  
upaveśya yathāpūrvaṃ taṃ gururdarbhaviṣṭare  saṃpūjya maṃḍalaṃ devaṃ karanyāsaṃ samācaret  
tatastu bhasmanā devaṃ dhyāyanmanasi deśikaḥ  samālabheta pāṇibhyāṃ śiśuṃ śivamudīrayet  
atha tasya śivācāryo dahanaplāvanādikam  sakalīkaraṇaṃ kṛtvā mātṛkānyāsavartmanā  
tataḥ śivāsanaṃ dhyātvā śiṣyamūrdhni deśikaḥ  tatrāvāhya yathānyāyamarcayenmanasā śivam  
prārthayetprāṃjalirdevaṃ nityamatra sthito bhava  iti vijñāpya taṃ śaṃbhostejasā bhāsuraṃ smaret  
saṃpūjyātha śivaṃ śaivīmājñāṃ prāpya śivātmikām  karṇe śiṣyasya śanakaiśśivamantramudīrayet  
sa tu baddhāṃjaliḥ śrutvā mantraṃ tadgatamānasaḥ  śanaistaṃ vyāharecchiṣyaśivācāryasya śāsanāt  
tataḥ śāktaṃ ca saṃdiśya mantraṃ mantravicakṣaṇaḥ  uccārayitvā ca sukhaṃ tasmai maṃgalamādiśet  
tatassamāsānmantrārthaṃ vācyavācakayogataḥ  samadiśyeśvaraṃ rūpaṃ yogamāsanamādiśet  
atha gurvājñayā śiṣyaḥ śivāgnigurusannidhau  bhaktyaivamabhisaṃdhāya dīkṣāvākyamudīrayet  
varaṃ prāṇaparityāgaśchedanaṃ śiraso 'pi vā  na tvanabhyarcya bhuṃjīya bhagavantaṃ trilocanam  
sa eva dadyānniyato yāvanmohaviparyayaḥ  tāvadārādhayeddevaṃ tanniṣṭhastatparāyaṇaḥ  
tataḥ sa samayo nāma bhaviṣyati śivāśrame  labdhādhikāro gurvājñāpālakastadvaśo bhavet  
ataḥ paraṃ nyastakaro bhasmādāya svahastataḥ  dadyācchiṣyāya mūlena rudrākṣaṃ cābhimaṃtritam  
pratimā vāpi devasya gūḍhadehamathāpi vā  pūjāhomajapadhyānasādhanāni ca saṃbhave  
sopi śiṣyaḥ śivācāryāllabdhāni bahumānataḥ  ādadītājñayā tasya deśikasya na cānyathā  
ācāryādāptamakhilaṃ śirasyādhāya bhaktitaḥ  rakṣayetpūjayecchaṃbhuṃ maṭhe vā gṛha evavā  
ataḥ paraṃ śivācāramādiśedasya deśikaḥ  bhaktiśraddhānusāreṇa prajñāyāścānusārataḥ  
yaduktaṃ yatsamājñātaṃ yaccaivānyatprakīrtitam  śivācāryeṇa samaye tatsarvaṃ śirasā vahet  
śivāgamasya grahaṇaṃ vācanaṃ śravaṇaṃ tathā  deśikadeśataḥ kuryānna svecchāto na cānyataḥ  
iti saṃkṣepataḥ proktaḥ saṃskāraḥ samayāhvayaḥ  sākṣācchivapuraprāptau nṛṇāṃ paramasādhanam  
upamanyuruvāca  ataḥ paraṃ samāvekṣya guruḥ śiṣyasya yogyatām  ṣaḍadhvaśuddhiṃ kurvīta sarvabaṃdhavimuktaye  
kalāṃ tattvaṃ ca bhuvanaṃ varṇaṃ padamataḥ param  maṃtraśceti samāsena ṣaḍadhvā paripaṭhyate  
nivṛttyādyāḥ kalāḥ pañca kalādhvā kathyate budhaiḥ  vyāptāḥ kalābhiritare tvadhvānaḥ pañca pañcabhiḥ  
śivatattvādibhūmyaṃtaṃ tattvādhvā samudāhṛtaḥ  ṣaḍviṃśatsaṃkhyayopetaḥ śuddhāśuddhobhayātmakaḥ  
ādhārādyunmanāṃtaśca bhuvanādhvā prakīrtitaḥ  vinā bhedopabhedābhyāṃ ṣaṣṭisaṃkhyāsamanvitaḥ  
pañcāśadrudrarūpāstu varṇā varṇādhvasaṃjñitāḥ  anekabhedasaṃpannaḥ padādhvā samudāhṛtaḥ  
sarvopamaṃtrairmaṃtrādhvā vyāptaḥ paramavidyayā  yathā śivo na tattveṣu gaṇyate tattvanāyakaḥ  
maṃtrādhvani na gaṇyeta tathāsau maṃtranāyakaḥ  kalādhvano vyāpakatvaṃ vyāpyatvaṃ cetarādhvanām  
na vetti tattvato yasya naivārhatyadhvaśodhanam  ṣaḍvidhasyādhvano rūpaṃ na yena viditaṃ bhavet  
vyāpyavyāpakatā tena jñātumeva na śakyate  tasmādadhvasvarūpaṃ ca vyāpyavyāpakatāṃ tathā  
yathāvadavagamyaiva kuryādadhvaviśodhanam  kuṃḍamaṃḍalaparyaṃtaṃ tatra kṛtvā yathā purā  
dvihastamānaṃ kurvīta prācyāṃ kalaśamaṃḍalam  tataḥ snātaśśivācāryaḥ saśiṣyaḥ kṛtanaityakaḥ  
praviśya maṃḍalaṃ śaṃbhoḥ pūjāṃ pūrvavadācaret  tatrāḍhakāvaraissiddhaṃ taṃdulaiḥ pāyasaṃ prabhoḥ  
ardhaṃ nivedya homārthaṃ śeṣaṃ samupakalpayet  purataḥ kalpite vātha maṃḍale varṇimaṃḍite  
sthāpayetpañcakalaśāndikṣu madhye ca deśikaḥ  teṣu brahmāṇi mūlārṇairbindunādasamanvitaiḥ  
nama ādyairyakarāṃtaiḥ kalpayetkalpavittamaḥ  īśānaṃ madhyame kuṃbhe puruṣaṃ purataḥ sthite  
aghoraṃ dakṣiṇe vāme vāmaṃ sadyaṃ ca paścime  rakṣāṃ vidhāya mudrā ca baddhvā kuṃbhābhimaṃtraṇam  
kṛtvā śivānalairhomaṃ prārabhetyathā purā  yadardhaṃ pāyasaṃ pūrvaṃ homārthaṃ parikalpitam  
hutvā śiṣyasya taccheṣaṃ bhoktuṃ samupakalpayet  tarpaṇāṃtaṃ ca maṃtrāṇāṃ kṛtvā karma yathā purā  
hutvā pūrṇāhutiṃ teṣāṃ tataḥ kuryātpradīpanam  oṃkārādanu huṃkāraṃ tato mūlaṃ phaḍaṃtakam  
svāhāṃtaṃ dīpane prāhuraṃgāni ca yathākramam  teṣāmāhutayastisro deyā dīpanakarmaṇi  
maṃtrairekaikaśastaistu vicintyā dīptamūrtayaḥ  triguṇaṃ triguṇī kṛtya dvijakanyākṛtaṃ sitam  
sūtraṃ sūtreṇa saṃmaṃtrya śikhāgre baṃdhayecchiśoḥ  caraṇāṃguṣṭhaparyaṃtamūrdhvakāyasya tiṣṭhataḥ  
laṃbayitvā tu tatsūtraṃ suṣumṇāṃ tatra yojayet  śāṃtayā mudrayādāya mūlamaṃtreṇa maṃtravit  
hutvāhutitrayaṃ tasyāssānnidhyamupakalpayet  hṛdi saṃtāḍya śiṣyasya puṣpakṣepeṇa pūrvavat  
caitanyaṃ samupādāya dvādaśāṃte nivedya ca  sūtraṃ sūtreṇa saṃyojya saṃrakṣyāstreṇa varmaṇā  
avaguṃṭhyātha tatsūtraṃ śiṣyadehaṃ viciṃtayet  mūlatrayamayaṃ pāśaṃ bhogabhogyatvalakṣaṇam  
viṣayendriyadehādijanakaṃ tasya bhāvayet  vyomādibhūtarūpiṇyaḥ śāṃtyatītādayaḥ kalāḥ  
sūtre svanāmabhiryojyaḥ pūjyaścaiva namoyutaiḥ  athavā bījabhūtaistatkṛtvā pūrvoditaṃ kramāt  
tato malādestattvādau vyāptiṃ samalokayet  kalāvyāptiṃ malādau ca hutvā saṃdīpayetkalāḥ  
śiṣyaṃ śirasi saṃtāḍya sūtraṃ dehe yathākramam  śāṃtyatītapade sūtraṃ lāñchayenmaṃtramuccaran  
evaṃ kṛtvā nivṛttyantaṃ śāṃtyatītamanukramāt  hutvāhutitrayaṃ paścānmaṇḍale ca śivaṃ yajet  
devasya dakṣiṇe śiṣyamupaveśyottarāmukham  sadarbhe maṇḍale dadyāddhomaśiṣṭaṃ caruṃ guruḥ  
śiṣyastadguruṇā dattaṃ satkṛtya śivapūrvakam  bhuktvā paścāddvirācamya śivamantramudīrayet  
apare maṇḍale dadyātpañcagavyaṃ tathā guruḥ  so 'pi tacchaktitaḥ pītvā dvirācamya śivaṃ smaret  
tṛtīye maṇḍale śiṣyamupaveśya yathā purā  pradadyāddaṃtapavanaṃ yathāśāstroktalakṣaṇam  
agreṇa tasya mṛdunā prāṅmukho vāpyudaṅmukhaḥ  vācaṃ niyamya cāsīnaśśiṣyo daṃtānviśodhayet  
prakṣālya daṃtapavanaṃ tyaktvācamya śivaṃ smaret  praviśeddeśikādiṣṭaḥ prāṃjaliḥ śivamaṇḍalam  
tyaktaṃ taddantapavanaṃ dṛśyate guruṇā yadi  prāgudakpaścime vāgre śivamanyacchivetaram  
aśastāśāmukhe tasmingurustaddoṣaśāṃtaye  śatamardhaṃ tadardhaṃ vājuhuyānmūlamantrataḥ  
tataḥ śiṣyaṃ samālabhya japitvā karṇayoḥ śivam  devasya dakṣiṇe bhāge taṃ śiṣyamadhivāsayet  
ahatāstaraṇāstīrṇe sa darbhaśayane śuciḥ  maṃtrite 'ntaḥ śivaṃ dhyāyañśayīta prākchirā niśi  
śikhāyāṃ baddhasūtrasya śikhayā tacchikhāṃ guruḥ  ābadhyāhatavastreṇa tamācchādya ca varmaṇā  
rekhātrayaṃ ca parito bhasmanā tilasarṣapaiḥ  kṛtvāstrajaptaistadvāhye digīśānāṃ baliṃ haret  
śiṣyo 'pi parato 'naśnankṛtvaivamadhivāsanam  prabudhyotthāya gurave svapnaṃ dṛṣṭaṃ nivedayet  
upamanyuruvāca  tataḥ snānādikaṃ sarvaṃ samāpyācāryacoditaḥ  gacchedbaddhāṃjalirdhyāyañchivamaṇḍalapārśvataḥ  
atha pūjāṃ vinā sarvaṃ kṛtvā pūrvadine yathā  netrabaṃdhanaparyaṃtaṃ darśayenmaṇḍalaṃ guruḥ  
baddhanetreṇa śiṣyeṇa puṣpāvakiraṇe kṛte  yatrāpataṃti puṣṇāṇi tasya nāmā 'sya saṃdiśet  
taṃ copanīya nirmālyamaṇḍale 'sminyathā purā  pūjayeddevamīśānaṃ juhuyācca śivānale  
śiṣyeṇa yadi duḥsvapno dṛṣṭastaddoṣaśāṃtaye  śatamardhaṃ tadardhaṃ vā juhuyānmūlavidyayā  
tataḥ sūtraṃ śikhābaddhaṃ laṃbayitvā yathā purā  ādhārapūjāprabhṛti yannivṛttikalāśrayam  
vāgīśvarīpūjanāṃtaṃ kuryāddhomapurassaram  atha praṇamya vāgīśaṃ nivṛttervyāpikāṃ satīm  
maṇḍale devamabhyarcya hutvā caivāhutitrayam  prāpayecca śiśoḥ prāptiṃ yugapatsarvayoniṣu  
sūtradehe 'tha śiṣyasya tāḍanaprokṣaṇādikam  kṛtvātmānaṃ samādāya dvādaśāṃte nivedya ca  
tato 'pyādāya mūlena mudrayā śāstradṛṣṭayā  yojayenmanasācāryo yugapatsarvayoniṣu  
devānāṃ jātayaścāṣṭau tiraścāṃ pañca jātayaḥ  jātyaikayā ca mānuṣyā yonayaśca caturdaśa  
tāsu sarvāsu yugapatpraveśāya śiśordhiyā  vāgīśānyāṃ yathānyāyaṃ śiṣyātmānaṃ niveśayet  
garbhaniṣpattaye devaṃ saṃpūjya praṇipatya ca  hutvā caiva yathānyāyaṃ niṣpannaṃ tadanusmaret  
niṣpannasyaivamutpattimanuvṛttiṃ ca karmaṇā  ārjavaṃ bhoganiṣpattiḥ kuryātprītiṃ parāṃ tathā  
niṣkṛtyarthaṃ ca jātyāyurbhogasaṃskārasiddhaye  hutvāhutitrayaṃ devaṃ prārthayeddeśikottamaḥ  
bhoktṛtvaviṣayāsaṃgamalaṃ tatkāyaśodhanam  kṛtvaivameva śiṣyasya chiṃdyātpāśatrayaṃ tataḥ  
nikṛtyā pari baddhasya pāśasyātyaṃtabhedataḥ  kṛtvā śiṣyasya caitanyaṃ svacchaṃ manyeta kevalam  
hutvā pūrṇāhutiṃ vahnau brahmāṇaṃ pūjayettataḥ  hutvāhutitrayaṃ tasmai śivājñāmanusaṃdiśet  
pitāmaha tvayā nāsya yātuḥ śaivaṃ paraṃ padam  pratibandho vidhātavyaḥ śaivājñaiṣā garīyasī  
ityādiśya tamabhyarcya visṛja ca vidhānataḥ  samabhyarcya mahādevaṃ juhuyādāhutitrayam  
nivṛttyā śuddhamuddhṛtya śiṣyātmānaṃ yathā purā  niveśyātmani sūtre ca vāgīśaṃ pūjayettataḥ  
hutvāhutitrayaṃ tasmai praṇamya ca visṛjya tām  kuryānnivṛttaḥ saṃdhānaṃ pratiṣṭhāṃ kalayā saha  
saṃdhāne yugapatpūjāṃ kṛtvā hutvāhutitrayam  śiṣyātmanaḥ pratiṣṭhāyāṃ praveśaṃ tvatha bhāvayet  
tataḥ pratiṣṭhāmāvāhya kṛtvāśeṣaṃ puroditam  tadvyāptiṃ vyāpikāṃ tasya vāgīśānīṃ ca bhāvayet  
pūrṇedumaṃḍalaprakhyāṃ kṛtvā śeṣaṃ ca pūrvavat  viṣṇave saṃviśedājñāṃ śivasya paramātmanaḥ  
viṣṇorvisarjanādyaṃ ca kṛtvā śeṣaṃ ca vidyayā  pratiṣṭhāmanusaṃdhāya tasyāṃ cāpi yathā purā  
kṛtvānucintya tadvyāptiṃ vāgīśāṃ ca yathākramam  dīptāgnau pūrṇahomāntaṃ kṛtvā śeṣaṃ ca pūrvavat  
nīlarudramupasthāpya tasmai pūjādikaṃ tathā  kṛtvā karma śivājñāṃ ca dadyātpūrvoktavartmanā  
tapastamapi codvāsya kṛtvā tasyātha śāṃtaye  vidyākalāṃ samādhāya tadvyāptiṃ cāvalokayet  
svātmano vyāpikāṃ tadvadvāgīśīṃ ca yathā purā  bālārkasadṛśākārāṃ bhāsayaṃtīṃ diśo daśa  
tataḥ śeṣaṃ yathāpūrvaṃ kṛtvā devaṃ maheśvaram  āvāhyārādhya hutvāsmai śivājñāṃ manasā diśet  
maheśvaraṃ tathotsṛjya kṛtvānyāṃ ca kalāmimām  śāṃtyatītāṃ kalāṃ nītvā tadvyāptimavalokayet  
svātmano vyāpikāṃ tadvadvāgīśāṃ ca viciṃtayet  nabhomaṃḍalasaṃkāśāṃ pūrṇāṃtaṃ cāpi pūrvavat  
kṛtvā śeṣavidhānena samabhyarcya sadāśivam  tasmai samādiśedājñāṃ śaṃbhoramitakarmaṇaḥ  
tatrāpi ca yathāpūrvaṃ śivaṃ śirasi pūrvavat  samabhyarcya ca vāgīśaṃ praṇamya ca visarjayet  
tataśśivena samprokṣya śiṣyaṃ śirasi pūrvavat  vilayaṃ śāṃtyatītāyāḥ śaktitattve 'tha ciṃtayet  
ṣaḍadhvanaḥ pare pāre sarvādhvavyāpinī parām  koṭisūryapratīkāśaṃ śaivīṃ śaktiñca cintayet  
tadagre śiṣyamānīya śuddhasphaṭikanirmalam  prakṣālya kartarīṃ paścācchivaśāstroktamārgataḥ  
kuryāttasya śikhācchedaṃ saha sūtreṇa deśikaḥ  tatastāṃ gomaye nyasya śivāgnau juhuyācchikhām  
vauṣaḍaṃtena mūlena punaḥ prakṣālya kartarīm  haste śiṣyasya caitanyaṃ taddehe vinivartayet  
tataḥ snātaṃ samācāṃtaṃ kṛtasvastyayanaṃ śiśum  praveśya maṃḍalābhyāsaṃ praṇipatya ca daṃḍavat  
pūjāṃ kṛtvā yathānyāyaṃ kriyāvaikalyaśuddhaye  vācakenaiva maṃtreṇa juhuyādāhutitrayam  
upāṃśūccārayogena juhuyādāhutitrayam  punassaṃpūjya deveśaṃ mantravaikalyaśuddhaye  
mānasoccārayogena juhuyādāhutitrayam  tatra śaṃbhuṃ samārādhya maṃḍalasthaṃ sahāṃbayā  
hutvāhutitrayaṃ paścātprārthayetprāṃjalirguruḥ  bhagavaṃstvatprasādena śuddhirasya ṣaḍadhvanaḥ  
kṛtā tasmātparaṃ dhāma gamayainaṃ tavāvyayam  iti vijñāpya devāya nāḍīsaṃdhānapūrvakam  
pūrṇāṃtaṃ pūrvavatkṛtvā tato bhūtāni śodhayet  sthirāsthire tataḥ śuddhyai śītoṣṇe ca tataḥ pade  
dhyāyedvyāptyaikatākāre bhūtaśodhanakarmaṇi  bhūtānāṃ graṃthivicchedaṃ kṛtvā tyaktvā sahādhipaiḥ  
bhūtāni sthitayogena yo japetparame śive  viśodhyāsya tanuṃ dagdhvā plāvayitvā sudhākaṇaiḥ  
sthāpyātmānaṃ tataḥ kuryādviśuddhādhvamayaṃ vapuḥ  tatrādau śāntyatītāṃ tu vyāpikāṃ svādhvanaḥ kalām  
śuddhāmeva śiśormūrdhni nyasecchāntimukhe tathā  vidyāṃ galādinābhyaṃtaṃ pratiṣṭhāṃ tadadhaḥ kramāt  
jānvaṃtaṃ tadadho nyasyennivṛttiṃ cānuciṃtayet  svabījaissūtramaṃtraṃ ca nyasyāṃ gaistaṃ śivātmakam  
buddhvā taṃ hṛdayāṃbhoje devamāvāhya pūjayet  āśāsya nityasāṃnidhyaṃ śivasvātmyaṃ śiśau guruḥ  
śivatejomayasyāsya śiśorāpādayedguṇān  aṇimādīnprasīdeti pradadyādāhutitrayam  
tathaiva tu guṇāneva punarasyopapādayet  sarvajñātāṃ tathā tṛptiṃ bodhaṃ cādyantavarjitam  
aluptaśaktiṃ svātantryamanaṃtāṃ śaktimeva ca  tato devamanujñāpya sadyādikalaśaistu tam  
abhiṣiṃceta deveśaṃ dhyāyanhṛdi yathākramam  athopaveśya taṃ śiṣyaṃ śivamabhyarcya pūrvavat  
labdhānujñaḥ śivācchaivīṃ vidyāmasmai samādiśet  oṃkārapūrvikāṃ tatra saṃpuṭāntu namo 'ṃtagām  
śivaśaktiyutāñcaiva śaktividyāṃ ca tādṛśīm  ṛṣiṃ chandaśca devaṃ ca śivatāṃ śivayostathā  
pūjāṃ sāvaraṇāṃ śambhorāsanāni ca sandiśet  punaḥ saṃpūjya deveśaṃ yanmayā samanuṣṭhitam  
sukṛtaṃ kuru tatsarvamiti vijñāpayecchivam  sahaśiṣyo gururdevaṃ daṇḍavatkṣitimaṃḍale  
praṇamyodvāsayettasmānmaṃḍalātpāvakādapi  tataḥ sadasikāḥ sarve pūjyāḥ pūjārhakāḥ kramāt  
sevyā vittānusāreṇa sadasyāśca sahartvijaḥ  vittaśāṭhyaṃ na kurvīta yadīcchecchivamātmanaḥ  
upamanyuruvāca  ataḥ paraṃ pravakṣyāmi sādhakaṃ nāma nāmataḥ  saṃskāramantramāhātmyaṃ kathane sūcitaṃ mayā  
saṃpūjya maṃḍale devaṃ sthāpya kumbhe ca pūrvavat  hutvā śiṣyamanuṣṇīṣaṃ prāpayedbhuvi maṃḍale  
pūrvāṃtaṃ pūrvavatkṛtvā hutvāhutiśataṃ tathā  saṃtarpya mūlamantreṇa kalaśairdeśikottamaḥ  
sandīpya ca yathāpūrvaṃ kṛtvā pūrvoditaṃ kramāt  abhiṣicya yathāpūrvaṃ pradadyānmantramuttamam  
tatra vidyopadeśāṃtaṃ kṛtvā vistaraśaḥ kramāt  puṣpāmbunā śiśoḥ pāṇau vidyāṃ śaivīṃ samarpayet  
tavaihikāmuṣmikayoḥ sarvasiddhiphalapradaḥ  bhavatyeva mahāmantraḥ prasādātparameṣṭhinaḥ  
ityutvā devamabhyarcya labdhānujñaḥ śivādguruḥ  sādhanaṃ śivayogaṃ ca sādhakāya samādiśet  
tacchrutvā gurusaṃdeśaṃ kramaśo maṃtrasādhakaḥ  purato viniyogasya mantrasādhanamācaret  
sādhanaṃ mūlamantrasya puraścaraṇamucyate  purataścaraṇīyatvādviniyogākhyakarmaṇaḥ  
nātyantaṃ karaṇīyantu mumukṣormantrasādhanam  kṛtantu tadihānyatra tāsyāpi śubhadaṃ bhavet  
śubhe 'hani śubhe deśe kāle vā doṣavarjite  śukladantanakhaḥ snātaḥ kṛtapūrvāhṇikakriyaḥ  
alaṃkṛtya yathā labdhairgaṃdhamālyavibhūṣaṇaiḥ  soṣṇīṣaḥ sottarāsaṃgaḥ sarvaśuklasamāhitaḥ  
devālaye gṛhe 'nyasmindeśe vā sumanohare  sukhenābhyastapūrveṇa tvāsanena kṛtāsanaḥ  
tanuṃ kṛtvātmanaḥ śaivīṃ śivaśāstroktavartmanā  saṃpūjya devadeveśaṃ nakulīśvaramīśvaram  
nivedya pāyasaṃ tasmai samapyārādhanaṃ kramāt  praṇipatya ca taṃ devaṃ prāptānujñaśca tanmukhāt  
koṭivāraṃ tadardhaṃ vā tadardhaṃ vā japecchivam  lakṣaviṃśatikaṃ vāpi daśalakṣamathāpi vā  
tataśca pāyasākṣāralavaṇaikamitāśanaḥ  ahiṃsakaḥ kṣamī śāṃto dāṃtaścaiva sadā bhavet  
alābhe pāyasasyāśnanphalamūlādikāni vā  vihitāni śivenaiva viśiṣṭānyuttarottaram  
caruṃ bhakṣyamatho saktukaṇānyāvakameva ca  śākaṃ payo dadhi ghṛtaṃ mūlaṃ phalamathodakam  
abhimaṃtrya ca mantreṇa bhakṣyabhojyādikāni ca  sādhane 'sminviśeṣeṇa nityaṃ bhuñjīta vāgyataḥ  
mantrāṣṭaśatapūtena jalena śucinā vratī  snāyānnadīnadotthena prokṣayedvātha śaktitaḥ  
tarpayecca tathā nityaṃ juhuyācca śivānale  saptabhiḥ pañcabhirdravyaistribhirvātha ghṛtena vā  
itthaṃ bhaktyā śivaṃ śaivo yaḥ sādhayati sādhakaḥ  tasyehāmutra duṣprāpaṃ na kiṃcidapi vidyate  
athavā 'haraharmaṃtraṃ japedekāgramānasaḥ  anaśnanneva sāhasraṃ vinā mantrasya sādhanam  
na tasya durlabhaṃ kiṃcinna tasyāstyaśubhaṃ kvacit  iha vidyāṃ śriyaṃ saukhyaṃ labdhvā muktiṃ ca viṃdati  
sādhane viniyoge ca nitye naimittike tathā  japejjalairbhasmanā ca snātvā mantreṇa ca kramāt  
śucirbaddhaśikhassūtrī sapavitrakarastathā  dhṛtatripuṃḍrarudrākṣo vidyāṃ pañcākṣarīṃ japet  
upamanyuruvāca  athaivaṃ saṃskṛtaṃ śiṣyaṃ kṛtapāśupatavratam  ācāryatve 'bhiṣiṃceta tadyogatvena cānyathā  
maṇḍalaṃ pūrvavatkṛttvā saṃpūjya parameśvaram  sthāpayatpañcakalaśāndikṣu madhye ca pūrvavat  
nivṛttiṃ purato nyasya pratiṣṭhāṃ paścime ghaṭe  vidyāṃ dakṣiṇataḥ śāṃtimuttare madhyataḥ parām  
kṛtvā rakṣādikaṃ tatra baddhvā mudrāṃ ca dhainavīm  abhimaṃtrya ghaṭānhutvā pūrṇāṃtaṃ ca yathā purā  
praveśya maṃḍale śiṣyamanuṣṇīṣaṃ ca deśikaḥ  tarpaṇādyaṃ tu maṃtrāṇāṃ kuryātpūrvāvasānakam  
tataḥ saṃpūjya deveśamanujñāpya ca pūrvavat  abhiṣekāya taṃ śiṣyamāsanaṃ tvadhirohayet  
sakalīkṛtya taṃ paścātkalāpañcakarūpiṇam  nyastamaṃtratanuṃ baddhvā śivaṃ śiṣyaṃ samarpayet  
tato nivṛttikuṃbhādighaṭānuddhṛtya vai kramāt  madhyamāntācchivenaiva śiṣyaṃ tamabhiṣecayat  
śivahastaṃ samarpyātha śiśoḥ śirasi deśikaḥ  śivabhāvasamāpannaḥ śivācāryaṃ tamādiśet  
athālaṃkṛtya taṃ devamārādhya śivamaṇḍale  śatamaṣṭottaraṃ hutvā dadyātpūrṇāhutiṃ tataḥ  
punaḥ sampūjya deveśaṃ praṇamya bhuvi daṃḍavat  śirasyaṃjalimādhāya śivaṃ vijñāpayedguruḥ  
bhagavaṃstvatprasādena deśikoyaṃ mayā kṛtaḥ  anugṛhya tvayā deva divyājñāsmai pradīyatām  
evaṃ vijñāpya śiṣyeṇa saha bhūyaḥ praṇamya ca  śivaṃ śivāgamaṃ divyaṃ pūjayecchivavadguruḥ  
punaḥ śivamanujñāpya śivajñānasya pustakam  ubhābhyāmatha pāṇibhyāṃ dadyācchiṣyāya deśikaḥ  
sa tāmmūrdhni samādhāya vidyāṃ vidyāsanopari  adhiropya yathānyāyamabhivaṃdya samarcayet  
atha tasmai gururdadyādrājopakaraṇānyapi  ācāryapadavīṃ prāpto rājyaṃ cāpi yato 'rhati  
athānuśāsanaṃ kuryātpūrvairācaritaṃ yathā  yathā ca śivaśāstroktaṃ yathā lokeṣu pūjyate  
śiṣyānparikṣya yatnena śivaśāstroktalakṣaṇaiḥ  saṃskṛtya ca śivajñānaṃ tebhyo dadyācca deśikaḥ  
evaṃ sarvamanāyāsaṃ śaucaṃ kṣāṃtiṃ dayāṃ tathā  aspṛhāmapyasūyāṃ ca yatnena ca vibhāvayet  
itthamādiśya taṃ śiṣyaṃ śivamudvāsya maṃḍalāt  śivakuṃbhānalādīṃśca sadasyānapi pūjayet  
yugapadvātha saṃskārānkurvīta sagaṇo guruḥ  tatra yatra dvayaṃ vāpi prayogasyopadiśyate  
tadādāveva kalaśānkalpayedadhvaśuddhivat  kṛtvā samayasaṃskāramabhiṣekaṃ vinākhilam  
samabhyarcya śivaṃ bhūyaḥ kṛtvā cādhvaviśodhanam  tasminparisamāpte tu punardevaṃ prapūjayet  
hutvā maṃtrantu saṃtarpya saṃdīpyāśāsya ceśvaram  samarpya maṃtraṃ śiṣyasya pāṇau śeṣaṃ samāpayet  
athavā maṃtrasaṃskāramanuciṃtyākhilaṃ kramāt  adhvaśuddhiṃ guruḥ kuryādabhiṣekāvasānikam  
tatra yaḥ śāntyatītādikalāsu vihito vidhiḥ  sa sarvo 'pi vidhātavyastattvatrayaviśodhane  
śivavidyātmatattvākhyaṃ tattvatrayamudāhṛtam  śaktau śivastato vidyāttasyāstvātmā samudbabhau  
śivena śāṃtyatītādhvā vyāptastadaparaḥ paraḥ  vidyayā pariśiṣṭo 'dhvā hyātmanā nikhilaḥ kramāt  
durlabhaṃ śāṃbhavaṃ matvā maṃtramūlaṃ manīṣiṇaḥ  śāktaṃ śaṃsīta saṃskāraṃ śivaśāstrārthapāragāḥ  
iti te sarvamākhyātaṃ saṃskārākhyasya karmaṇaḥ  cāturvidhyamidaṃ kṛṣṇa kiṃ bhūya śrotumicchasi  
kṛṣṇa uvāca  bhagavañchrotumicchāmi śivāśramaniṣeviṇām  śivaśāstroditaṃ karma nityanaimittikaṃ tathā  
upamanyuruvāca  prātarutthāya śayanāddhyātvā devaṃ sahāmbayā  vicārya kāryaṃ nirgacchedgṛhādabhyudite 'ruṇe  
abādhe vijane deśe kuryādāvaśyakaṃ tataḥ  kṛtvā śaucaṃ vidhānena daṃtadhāvanamācaret  
alābhe daṃtakāṣṭhānāmaṣṭamyādidineṣu ca  apāṃ dvādaśagaṇḍūṣaiḥ kuryādāsyaviśodhanam  
ācamya vidhivatpaścādvāruṇaṃ snānamācaret  nadyāṃ vā devakhāte vā hrade vātha gṛhe 'pi vā  
snānadravyāṇi tattīre sthāpayitvā bahirmalam  vyāpohya mṛdamālipya snātvā gomayamālipet  
snātvā punaḥ punarvastraṃ tyaktvāvātha viśodhya ca  susnāto nṛpavadbhūyaḥ śuddhaṃ vāso vasīta ca  
malasnānaṃ sugaṃdhādyaiḥ snānaṃ dantaviśodhanam  na kuryādbrahmacārī ca tapasvī vidhavā tathā  
sopavītaśśikhāṃ baddhā praviśya ca jalāṃtaram  avagāhya samācāṃto jale nyasyettrimaṃḍalam  
saumye magnaḥ punarmaṃtraṃ japecchaktyā śivaṃ smaret  utthāyācamya tenaiva svātmānamabhiṣecayet  
gośṛṃgeṇa sadarbheṇa pālāśena dalena vā  pādmena vātha pāṇibhyāṃ pañcakṛtvastrireva vā  
udyānādau gṛhe caiva vardhanyā kalaśena vā  avagāhanakāle 'dbhirmaṃtritairabhiṣecayet  
atha cedvāruṇaṃ kartumaśaktaḥ śuddhavāsasā  ārdreṇa śodhayeddehamāpādatalamastakam  
āgneyaṃ vātha vā māṃtraṃ kuryātsnānaṃ śivena vā  śivaciṃtāparaṃ snānaṃ yuktasyātmīyamucyate  
svasūtroktavidhānena maṃtrācamanapūrvakam  ācaredbrahmayajñāṃtaṃ kṛtvā devāditarpaṇam  
maṃḍalasthaṃ mahādevaṃ dhyātvābhyarcya yathāvidhi  dadyādarghyaṃ tatastasmai śivāyādityarūpiṇe  
atha vaitatsvasūtroktaṃ kṛtvā hastau viśodhayet  karanyāsaṃ tataḥ kṛtvā sakalīkṛtavigrahaḥ  
vāmahastagatāṃbhobhirgaṃdhasiddhārthakānvitaiḥ  kuśapuṃjena vābhyukṣya mūlamaṃtrasamanvitaiḥ  
āpohiṣṭhādibhirmantraiḥ śeṣamāghrāya vai jalam  vāmanāsāpuṭenaiva devaṃ saṃbhāvayetsitam  
arghamādāya dehasthaṃ savyanāsāpuṭena ca  kṛṣṇavarṇena bāhyasthaṃ bhāvayecca śilāgatam  
tarpayedatha devebhya ṛṣibhiśca viśeṣataḥ  bhūtebhyaśca pitṛbhyaśca dadyādarghyaṃ yathāvidhi  
raktacaṃdanatoyena hastamātreṇa maṃḍalam  suvṛttaṃ kalpayedbhūmau raktacūrṇādyalaṃkṛtam  
tatra saṃpūjayedbhānuṃ svakīyāvaraṇaiḥ saha  svakholkāyeti maṃtreṇa sāṃgatassukhasiddhaye  
punaśca maṃḍalaṃ kṛtvā tadaṃgaiḥ paripūjya ca  tatra sthāpya hemapātraṃ māgadhaprasthasaṃmitam  
pūrayedgaṃdhatoyena raktacaṃdanayoginā  raktapuṣpaistilaiścaiva kuśākṣatasamanvitaiḥ  
dūrvāpāmārgagavyaiśca kevalena jalena vā  jānubhyāṃ dharaṇīṃ gatvā natvā devaṃ ca maṃḍale  
kṛtvā śirasi tatpātraṃ dadyādarghyaṃ śivāya tat  athavāṃjalinā toyaṃ sadarbhaṃ mūlavidyayā  
utkṣipedambarasthāya śivāyādityamūrtaye  kṛtvā punaḥ karanyāsaṃ karaśodhanapūrvakam  
buddhveśānādisadyāṃtaṃ pañcabrahmamayaṃ śivam  gṛhītvā bhasitaṃ mantrairvimṛjyāṅgāni saṃspṛśet  
yā dināṃtaiśśirovaktrahṛdguhyacaraṇānkramāt  tato mūlena sarvāṃgamālabhya vasanāntaram  
paridhāya dvirācamya prokṣyaikādaśamantritaiḥ  jalairācchādya vāso 'yaddvirācamya śivaṃ smaret  
punarnyastakaro mantrī tripuṃḍraṃ bhasmanā likhet  avakramāya taṃ vyaktaṃ lalāṭe gandhavāriṇā  
vṛttaṃ vā caturasraṃ vā bindumardhendumeva vā  lalāṭe yādṛśaṃ puṇḍraṃ likhitaṃ bhasmanā punaḥ  
tādṛśaṃ bhujayormūrdhni stanayoraṃtare likhet  sarvāṃgoddhūlanaṃ caiva na samānaṃ tripuṇḍrakaiḥ  
tasmāttripuṇḍramevaikaṃ likheduddhūlanaṃ vinā  rudrākṣāndhārayedmūrdhni kaṃṭhe śrote kare tathā  
suvarṇavarṇamacchinnaṃ śubhaṃ nānyairdhṛtaṃ śubham  viprādīnāṃ kramācchreṣṭhaṃ pītaṃ raktamathāsitam  
tadalābhe yathālābhaṃ dhāraṇīyamadūṣitam  tatrāpi nottaraṃ nīcairdhāryaṃ nīcamathottaraiḥ  
nāśucirdhārayedakṣaṃ sadā kāleṣu dhārayet  itthaṃ trisaṃdhyamathavā dvisaṃdhyaṃ sakṛdeva vā  
kṛtvā snānādikaṃ śaktyā pūjayetparameśvaram  prajāsthānaṃ samāsādya baddhvā ruciramāsanam  
dhyāyeddevaṃ ca devīṃ ca prāṅmukho vāpyudaṅmukhaḥ  śvetādīnnakulīśāṃtāṃstacchiṣyānpraṇamedgurum  
punardevaṃ śivaṃ natvā tato nāmāṣṭakaṃ japet  śivo maheśvaraścaiva rudro viṣṇuḥ pitāmahaḥ  
saṃsāravaidyassarvajñaḥ paramātmeti cāṣṭakam  athavā śivamevaikaṃ japitvaikādaśādhikam  
jihvāgre tejaso rāśiṃ dhyātvāvyādhyādiśāṃtaye  prakṣālya caraṇau kṛtvā karau caṃdanacarcitau  
prakurvīta karanyāsaṃ karaśodhanapūrvakam  
adhyāya  
upamanyuruvāca  nyāsastu trividhaḥ proktaḥ sthityutpattilayakramāt  sthitirnyāso gṛhasthānāmutpattirbrahmacāriṇām  yatīnāṃ saṃhṛtinyāso vanasthānāṃ tathaiva ca  sa eva bhartṛhīnāyāḥ kuṭuṃbinyāḥ sthitirbhavet  
kanyāyāḥ punarutpattiṃ vakṣye nyāsasya lakṣaṇam  aṃguṣṭhādikaniṣṭhāṃtaṃ sthitinyāsa udāhṛtaḥ  dakṣiṇāṃguṣṭhamārabhya vāmāṃguṣṭhāntameva ca  utpattinyāsa ākhyāto viparītastu saṃhṛtiḥ  
sabiṃdukānnakārādīnvarṇānnyasyedanukramāt  aṃgulīṣu śivaṃ nyasyettalayorapyanāmayoḥ  astranyāsaṃ tataḥ kṛtvā daśadikṣvastramaṃtrataḥ  nivṛttyādikalāḥ pañca pañcabhūtasvarūpiṇīḥ  
pañcabhūtādhipaissārdhaṃ tataccihnasamanvitāḥ  hṛtkaṇṭatālubhrūmadhyabrahmarandhrasamāśrayāḥ  tadtadbījena saṃgraṃthīstadtadbījeṣu bhāvayet  tāsāṃ viśodhanārthāya vidyāṃ pañcākṣarīṃ japet  
niruddhvā prāṇavāyuṃ ca guṇasaṃkhyānusārataḥ  bhūtagraṃthiṃ tataśchidyādastreṇaivāstramudrayā  nāḍyā suṣumnayātmānaṃ preritaṃ prāṇavāyunā  nirgataṃ brahmarandhreṇa yojayecchivatejasā  
viśoṣya vāyunā paścāddehaṃ kālāgninā dahet  tataścoparibhāvena kalāssaṃhṛtya vāyunā  dehaṃ saṃhṛtya vai dagdhaṃ kalāsspṛṣṭvā sahābdhinā  plāvayitvāmṛtairdehaṃ yathāsthānaṃ niveśayet  
atha saṃhṛtya vai dagdhaḥ kalāsargaṃ vinaiva tu  amṛtaplāvanaṃ kuryādbhasmībhūtasya vai tataḥ  tato vidyāmaye tasmindehe dīpaśikhākṛtim  śivānnirgatamātmānaṃ brahmaraṃdhreṇa yojayet  
dehasyāntaḥ praviṣṭaṃ taṃ dhyātvā hṛdayapaṃkaje  punaścāmṛtavarṣeṇa siṃcedvidyāmayaṃ vapuḥ  tataḥ kuryātkaranyāsaṃ karaśodhanapūrvakam  dehanyāsaṃ tataḥ paścānmahatyā mudrayā caret  
aṃganyāsaṃ tataḥ kṛtvā śivoktena tu vartmanā  varṇanyāsaṃ tataḥ kuryāddhastapādādisaṃdhiṣu  ṣaḍaṃgāni tato nyasya jātiṣaṭkayutāni ca  digbaṃdhamācaretpaścādāgneyādi yathākramam  
yadvā mūrdhādipañcāṃgaṃ nyāsameva samācaret  tathā ṣaḍaṃganyāsaṃ ca bhūtaśuddhyādikaṃ vinā  evaṃ samāsarūpeṇa kṛtvā dehātmaśodhanam  śivabhāvamupāgamya pūjayetparameśvaram  
atha yasyāstyavasaro nāsti vā mativibhramaḥ  sa vistīrṇena kalpena nyāsakarma samācaret  tatrādyo mātṛkānyāso brahmanyāsastataḥ paraḥ  tṛtīyaḥ praṇavanyāso haṃsanyāsastaduttaraḥ  
pañcamaḥ kathyate sadbhirnyāsaḥ pañcākṣarātmakaḥ  eteṣvekamanekaṃ vā kuryātpūjādi karmasu  akāraṃ mūrdhni vinyasya ākāraṃ ca lalāṭake  iṃ īṃ ca netrayostadvatuṃ ūṃ śravaṇayostathā  
ṛṃ ḥṃ kapolayoścaiva ḷaṃ ḹṃ nāsāpuṭadvaye  ememoṣṭhadvayoromauṃ daṃtapaṃktidvayoḥ kramāt  aṃ jihvāyāmatho tālunyaḥ prayojyo yathākramam  kavargaṃ dakṣiṇe haste nyasetpañcasu saṃdhiṣu  
cavargaṃ ca tathā vāmahastasaṃdhiṣu vinyaset  ṭavargaṃ ca tavargaṃ ca pādayorubhayorapi  paphau tu pārśvayoḥ pṛṣṭhe nābhau cāpi babhau tataḥ  nyasenmakāraṃ hṛdaye tvagādiṣu yathākramam  
yakarādisakārāṃtānnyasetsaptasu dhātuṣu  haṃkāraṃ hṛdayasyāṃtaḥ kṣakāraṃ bhrūyugāṃtare  evaṃ varṇānpravinyasya pañcāśadrudravartmanā  aṃgavaktrakalābhedātpañca brahmāṇi vinyaset  
karanyāsādyamapi taiḥ kṛtvā vātha na vā kramāt  śirovadanahṛdguhyapādeṣvetāni kalpayet  tataścordhvādivaktrāṇi paścimāṃtāni kalpayet  īśānasya kalāḥ pañca pañcasveteṣu ca kramāt  
tataścaturṣu vaktreṣu puruṣasya kalā api  catasraḥ praṇidhātavyāḥ pūrvādikramayogataḥ  hṛtkaṃṭhāṃseṣu nābhau ca kukṣau pṛṣṭhe ca vakṣasi  aghorasya kalāścāṣṭau pādayorapi hastayoḥ  
paścāttrayoḥdaśakalāḥ pāyumeḍhrorujānuṣu  jaṃghāsphikkaṭipārśveṣu vāmadevasya bhāvayet  ghrāṇe śirasi bāhvośca kalpayetkalpavittamaḥ  aṣṭatriṃśatkalānyāsamevaṃ kṛtvānupūrvaśaḥ  
paścātpraṇavaviddhīmānpraṇavanyāsamācaret  bāhudvaye kūrparayostathā ca maṇibandhayoḥ  pārśvodarorujaṃgheṣu pādayoḥ pṛṣṭhatastathā  itthaṃ praṇavavinyāsaṃ kṛtvā nyāsavicakṣaṇaḥ  
haṃsanyāsaṃ prakurvīta śivaśāstre yathoditam  bījaṃ vibhajya haṃsasya netrayorghrāṇayorapi  vibhajya bāhunetrāsyalalāṭe ghrāṇayorapi  kakṣayoḥ skandhayoścaiva pārśvayostanayostathā  
kaṭhyoḥ pāṇyorgulphayośca yadvā pañcāṃgavartmanā  haṃsanyāsamimaṃ kṛtvā nyasetpañcākṣarīṃ tataḥ  yathā pūrvoktamārgeṇa śivatvaṃ yena jāyate  nāśivaḥ śivamabhyasyennāśivaḥ śivamarcayet  
nāśivastu śivaṃ dhyāyennāśivamprāpnuyācchivam  tasmācchaivīṃ tanuṃ kṛtvā tyaktvā ca paśubhāvanām  śivo 'hamiti saṃcintya śaivaṃ karma samācaret  karmayajñastapoyajño japayajñastaduttaraḥ  
dhyānayajño jñānayajñaḥ pañca yajñāḥ prakīrtitāḥ  karmayajñaratāḥ kecittapoyajñaratāḥ pare  japayajñaratāścānye dhyānayajñaratāstathā  
jñānayajñaratāścānye viśiṣṭāścottarottaram  kramayajño dvidhā proktaḥ kāmākāmavibhedataḥ  kāmānkāmī tato bhuktvā kāmāsaktaḥ punarbhavet  akāme rudrabhavane bhogānbhuktvā tataścyutaḥ  
tapoyajñarato bhūtvā jāyate nātra saṃśayaḥ  tapasvī ca punastasminbhogān bhuktvā tataścyutaḥ  japadhyānarato bhūtvā jāyate bhuvi mānavaḥ  japadhyānarato martyastadvaiśiṣṭyavaśādiha  
jñānaṃ labdhvācirādeva śivasāyujyamāpnuyāt  tasmānmukto śivājñaptaḥ karmayajño 'pi dehinām  akāmaḥ kāmasaṃyukto bandhāyaiva bhaviṣyati  tasmātpañcasu yajñeṣu dhyānajñānaparo bhavet  
dhyānaṃ jñānaṃ ca yasyāsti tīrṇastena bhavārṇavaḥ  hiṃsādidoṣanirmukto viśuddhaścittasādhanaḥ  dhyānayajñaḥ parastasmādapavargaphalapradaḥ  bahiḥ karmakarā yadvannātīva phalabhāginaḥ  
dṛṣṭvā narendrabhavane tadvadatrāpi karmiṇaḥ  dhyānināṃ hi vapuḥ sūkṣmaṃ bhavetpratyakṣamaiśvaram  yatheha karmaṇāṃ sthūlaṃ mṛtkāṣṭhādyaiḥ prakalpitam  dhyānayajñaratāstasmāddevānpāṣāṇamṛṇmayān  
nātyaṃtaṃ pratipadyaṃte śivayāthātmyavedanāt  ātmasthaṃ yaḥ śivaṃ tyaktvā bahirabhyarcayennaraḥ  hastasthaṃ phalamutsṛjya lihetkūrparamātmanaḥ  jñānāddhyānaṃ bhaveddhyānājjñānaṃ bhūyaḥ pravartate  
tadubhābhyāṃ bhavenmuktistasmāddhyānarato bhavet  dvādaśānte tathā mūrdhni lalāṭe bhrūyugāntare  nāsāgre vā tathāsye vā kandhare hṛdaye tathā  nābhau vā śāśvatasthāne śraddhāviddhena cetasā  
bahiryāgopacāreṇa devaṃ devīṃ ca pūjayet  athavā pūjayennityaṃ liṃge vā kṛtakepi vā  vahnau vā sthaṇḍile vātha bhaktyā vittānusārataḥ  athavāṃtarbahiścaiva pūjayetparameśvaram  aṃtaryāgarataḥ pūjāṃ bahiḥ kurvīta vā na vā  
upamanyuruvāca  vyākhyāṃ pūjāvidhānasya pravadāmi samāsataḥ  śivaśāstre śivenaiva śivāyai kathitasya tu  
aṃgamabhyaṃtaraṃ yāgamagnikāryāvasānakam  vidhāya vā na vā paścādbahiryāgaṃ samācaret  
tatra dravyāṇi manasā kalpayitvā viśodhya ca  dhyātvā vināyakaṃ devaṃ pūjayitvā vidhānataḥ  
dakṣiṇe cottare caiva naṃdīśaṃ suyaśaṃ tathā  ārādhya manasā samyagāsanaṃ kalpayedbudhaḥ  
ārādhanādikairyuktassiṃhayogāsanādikam  padmāsanaṃ vā vimalaṃ tattvatrayasamanvitam  
tasyopari śivaṃ dhyāyetsāṃbaṃ sarvamanoharam  sarvalakṣaṇasaṃpannaṃ sarvāvayavaśobhanam  
sarvātiśayasaṃyuktaṃ sarvābharaṇabhūṣitam  raktāsyapāṇicaraṇaṃ kuṃdacaṃdrasmitānanam  
śuddhasphaṭikasaṃkāśaṃ phullapadmatrilocanam  caturbhujamudārāṅgaṃ cārucaṃdrakalādharam  
varadābhayahastaṃ ca mṛgaṭaṃkadharaṃ haram  bhujaṃgahāravalayaṃ cārunīlagalāṃtaram  
sarvopamānarahitaṃ sānugaṃ saparicchadam  tataḥ saṃciṃtayettasya vāmabhāge maheśvarīm  
praphullotpalapatrābhāṃ vistīrṇāyatalocanām  pūrṇacaṃdrābhavadanāṃ nīlakuṃcitamūrdhajām  
nīlotpaladalaprakhyāṃ candrārdhakṛtaśekharām  ativṛttaghanottuṃgasnigdhapīnapayodharām  
tanumadhyāṃ pṛthuśroṇīṃ pītasūkṣmavarāmbarām  sarvābharaṇasaṃpannāṃ lalāṭatilakojjvalām  
vicitrapuṣpasaṃkīrṇakeśapāśopaśobhitām  sarvato 'nuguṇākārāṃ kiṃcillajjānatānanām  
hemāraviṃdaṃ vilasaddadhānāṃ dakṣiṇe kare  daṃḍavaccāparaṃ haste nyasyāsīnāṃ mahāsane  
pāśavicchedikāṃ sākṣātsaccidānaṃdarūpiṇīm  evaṃ devaṃ ca devīṃ ca dhyātvāsanavare śubhe  
sarvopacāravadbhaktyā bhāvapuṣpaissamarcayet  athavā parikalpyaivaṃ mūrtimanyatamāṃ vibhoḥ  
śaivīṃ sadāśivākhyāṃ vā tathā māheśvarīṃ parām  ṣaḍviṃśakābhidhānāṃ vā śrīkaṃṭhākhyāmathāpi vā  
mantranyāsādikāṃ cāpi kṛtvā svasyāṃ tanau yathā  asyāṃ mūrtau mūrtimaṃtaṃ śivaṃ sadasataḥ param  
dhyātvā bāhyakrameṇaiva pūjāṃ nirvartayeddhiyā  samidājyādibhiḥ paścānnābhau homaṃ ca bhāvayet  
bhrūmadhye ca śivaṃ dhyāyecchuddhadīpaśikhākṛtim  itthamaṃge svataṃtre vā yoge dhyānamaye śubhe  
agnikāryāvasānaṃ ca sarvatraiva samo vidhiḥ  atha ciṃtāmayaṃ sarvaṃ samāpyārādhanakramam  
liṃge ca pūjayeddevaṃ sthaṃḍile vānale 'pi vā  
upamanyuruvāca  prokṣayenmūlamaṃtreṇa pūjāsthānaṃ viśuddhaye  gandhacandanatoyena puṣpaṃ tatra vinikṣipet  
astreṇotsārya vai vighnānavaguṇṭhya ca varmaṇā  astraṃ dikṣu pravinyasya kalpayedarcanābhuvam  
tatra darbhānparistīrya kṣālayetprokṣaṇādibhiḥ  saṃśodhya sarvapātrāṇi dravyaśuddhiṃ samācaret  
prokṣaṇīmardhyapātraṃ ca pādyapātramataḥ param  tathaivācamanīyasya pātraṃ ceti catuṣṭayam  
prakṣālya prokṣya vīkṣyātha kṣipetteṣu jalaṃ śivam  puṇyadravyāṇi sarvāṇi yathālābhaṃ vinikṣipet  
ratnāni rajataṃ hema gandhapuṣpākṣatādayaḥ  phalapallavadarbhāṃśca puṇyadravyāṇyanekadhā  
snānodake sugandhādi pānīye ca viśeṣataḥ  śītalāni manojñānī kusumādīni nikṣipet  
uśīraṃ candanaṃ caiva pādye tu parikalpayet  jātikaṃkolakarpūrabahumūlatamālakān  
kṣipedācamanīye ca cūrṇayitvā viśeṣataḥ  elāṃ pātreṣu sarveṣu karpūraṃ candanaṃ tathā  
kuśāgrāṇyakṣatāṃścaiva yavavrīhitilānapi  ājyasiddhārthapuṣpāṇi bhasitañcārghyapātrake  
kuśapuṣpayavavrīhibahumūlatamālakān  prakṣipetprokṣaṇīpātre bhasitaṃ ca yathākramam  
sarvatra mantraṃ vinyasya varmaṇāveṣṭya bāhyataḥ  paścādastreṇa saṃrakṣya dhenumudrāṃ pradarśayet  
pūjādravyāṇi sarvāṇi prokṣaṇīpātravāriṇā  samprokṣya mūlamaṃtreṇa śodhayedvidhivattataḥ  
pātrāṇāṃ prokṣaṇīmekāmalābhe sarvakarmasu  sādhayedarghyamadbhistatsāmānyaṃ sādhakottamaḥ  
tato vināyakaṃ devaṃ bhakṣyabhojyādibhiḥ kramāt  pūjayitvā vidhānena dvārapārśve 'tha dakṣiṇe  
antaḥpurādhipaṃ sākṣānnandinaṃ samyagarcayet  cāmīkarācalaprakhyaṃ sarvābharaṇabhūṣitam  
bālendumukuṭaṃ saumyaṃ trinetraṃ ca caturbhujam  dīptaśūlamṛgīṭaṃkatigmavetradharaṃ prabhum  
candrabimbābhavadanaṃ harivaktramathāpi vā  uttare dvārapārśvasya bhāryāṃ ca marutāṃ sutām  
suyaśāṃ suvratāmambāṃ pādamaṇḍanatatparām  pūjayitvā praviśyāntarbhavanaṃ parameṣṭhinaḥ  
saṃpūjya liṅgaṃ tairdravyairnirmālyamapanodayet  prakṣālya puṣpaṃ śirasi nyasettasya viśuddhaye  
puṣpahasto japecchaktyā mantraṃ mantraviśuddhaye  aiśānyāṃ caṇdamārādhya nirmālyaṃ tasya dāpayet  
kalpayedāsanaṃ paścādādhārādi yathākramam  ādhāraśaktiṃ kalyāṇīṃ śyāmāṃ dhyāyedadho bhuvi  
tasyāḥ purastādutkaṃṭhamanaṃtaṃ kuṇḍalākṛtim  dhavalaṃ pañcaphaṇinaṃ lelihānamivāmbaram  
tasyoparyāsanaṃ bhadraṃ kaṇṭhīravacatuṣpadam  dharmo jñānaṃ ca vairāgyamaiśvaryañca padāni vai  
āgneyādiśvetaraktapītaśyāmāni varṇataḥ  adharmādīni pūrvādīnyuttarāṃtānyanukramāt  
rājāvartamaṇiprakhyānnyasya gātrāṇi bhāvayet  asyordhvacchādanaṃ padmamāsanaṃ vimalaṃ sitam  
aṣṭapatrāṇi tasyāhuraṇimādiguṇāṣṭakam  kesarāṇi ca vāmādyā rudrāvāmādiśaktibhiḥ  
bījānyapi ca tā eva śaktayoṃtarmanonmanīḥ  karṇikāparavairāgyaṃ nālaṃ jñānaṃ śivātmakam  
kandaśca śivadharmātmā karṇikānte trimaṇḍale  trimaṇḍaloparyātmādi tattvatritayamāsanam  
sarvāsanopari sukhaṃ vicitrāstaraṇāstṛtam  āsanaṃ kalpayeddivyaṃ śuddhavidyāsamujjvalam  
āvāhanaṃ sthāpanaṃ ca sannirodhaṃ nirīkṣaṇam  namaskāraṃ ca kurvīta badhvā mudrāḥ pṛthakpṛthak  
pādyamācamanaṃ cārghyaṃ gaṃdhaṃ puṣpaṃ tataḥ param  dhūpaṃ dīpaṃ ca tāṃbūlaṃ dattvātha svāpayecchivau  
athavā parikalpyaivamāsanaṃ mūrtimeva ca  sakalīkṛtya mūlena brahmābhiścāparaistathā  
āvāhayettato devyā śivaṃ paramakāraṇam  śuddhasphaṭikasaṃkāśaṃ devaṃ niścalamakṣaram  
kāraṇaṃ sarvalokānāṃ sarvalokamayaṃ param  aṃtarbahiḥsthitaṃ vyāpya hyaṇoraṇu mahattaram   
bhaktānāmaprayatnena dṛśyamīśvaramavyayam  brahmeṃdraviṣṇurudrādyairapi devairagocaram  
devasāraṃ ca vidvadbhiragocaramiti śrutam  ādimadhyāntarahitaṃ bheṣajaṃ bhavarogiṇām  
śivatattvamiti khyātaṃ śivārthaṃ jagati sthiram  pañcopacāravadbhaktyā pūjayelliṃgamuttamam  
liṃgamūrtirmaheśasya śivasya paramātmanaḥ  snānakāle prakurvīta jayaśabdādimaṃgalam  
pañcagavyaghṛtakṣīradadhimadhvādipūrvakaiḥ  mūlaiḥ phalānāṃ sāraiśca tilasarṣapasaktubhiḥ  
bījairyavādibhiśśastaiścūrṇairmāṣādisaṃbhavaiḥ  saṃsnāpyālipya piṣṭādyaiḥ snāpayeduṣṇavāribhiḥ  
gharṣayedvilvapatrādyairlepagaṃdhāpanuttaye  punaḥ saṃsnāpya salilaiścakravartyupacārataḥ  
sugaṃdhāmalakaṃ dadyāddharidrāṃ ca yathākramam  tataḥ saṃśodhya salilairliṃgaṃ beramathāpi vā  
snāpayedgaṃdhatoyena kuśapuṣpodakena ca  hiraṇyaratnatoyaiśca maṃtrasiddhairyathākramam  
asaṃbhave tu dravyāṇāṃ yathāsaṃbhavasaṃbhṛtaiḥ  kevalairmaṃtratoyairvā snāpayecchraddhayā śivam  
kalaśenātha śaṃkhena vardhanyā pāṇinā tathā  sakuśena sapuṣpeṇa snāpayenmaṃtrapūrvakam  
pavamānena rudreṇa nīlena tvaritena ca  liṃgasūktādisūktaiśca śirasātharvaṇena ca  
ṛgbhiśca sāmabhiḥ śaivairbrahmabhiścāpi pañcabhiḥ  snāpayeddevadeveśaṃ śivena praṇavena ca  
yathā devasya devyāśca kuryātsnānādikaṃ tathā  na tu kaścidviśeṣo 'sti tatra tau sadṛśau yataḥ  
prathamaṃ devamuddiśya kṛtvā snānādikāḥ kriyāḥ  devyaiḥ praścātprakurvīta devadevasya śāsanāt  
ardhanārīśvare pūjye paurvāparyaṃ na vidyate  tatra tatropacārāṇāṃ liṃge vānyatra vā kvacit  
kṛtvā 'bhiṣekaṃ liṃgasya śucinā ca sugaṃdhinā  saṃmṛjya vāsasā dadyādaṃbaraṃ copavītakam  
pādyamācamanaṃ cārghyaṃ gaṃdhaṃ puṣpaṃ ca bhūṣaṇam  dhūpaṃ dīpaṃ ca naivedyaṃ pānīyaṃ mukhaśodhanam  
punaścācamanīyaṃ ca mukhavāsaṃ tataḥ param  mukuṭaṃ ca śubhaṃ bhadraṃ sarvaratnairalaṃkṛtam  
bhūṣaṇāni pavitrāṇi mālyāni vividhāni ca  vyajane cāmare chatraṃ tālavṛṃtaṃ ca darpaṇam  
dattvā nīrājanaṃ kuryātsarvamaṃgalanisvanaiḥ  gītanṛtyādibhiścaiva jayaśabdasamanvitaḥ  
haime ca rājate tāmre pātre vā mṛnmaye śubhe  padmakaiśśobhitaiḥ puṣpairbījairdadhyakṣatādibhiḥ  
triśūlaśaṃkhayugmābjanandyāvartaiḥ karīṣajaiḥ  śrīvatsasvastikādarśavajrairvahnyādicihnitaiḥ  
aṣṭau pradīpānparito vidhāyaikaṃ tu madhyame  teṣu vāmādikāścintyāḥ pūjyāśca nava śaktayaḥ  
kavacena samācchādya saṃrakṣyāstreṇa sarvataḥ  dhenumudrāṃ ca saṃdarśya pāṇibhyāṃ pātramuddharet  
athavāropayetpātre pañcadīpānyathākramam  vidikṣvapi ca madhye ca dīpamekamathāpi vā  
tatastatpātramuddhṛtya liṃgāderupari kramāt  triḥ pradakṣiṇayogena bhrāmayenmūlavidyayā  
dadyādarghyaṃ tato mūrdhni bhasitaṃ ca sugaṃdhitam  kṛtvā puṣpāṃjaliṃ paścādupahārānnivedayet  
pānīyaṃ ca tato dadyāddattvā vācamanaṃ punaḥ  pañcasaugaṃdhikopetaṃ tāmbūlaṃ ca nivedayet  
prokṣayetprokṣaṇīyāni gānanāṭyāni kārayet  liṃgādau śivayościntāṃ kṛtvā śaktyajapecchivam  
pradakṣiṇaṃ praṇāmaṃ ca stavaṃ cātmasamarpaṇam  vijñāpanaṃ ca kāryāṇāṃ kuryādvinayapūrvakam  
arghyaṃ puṣpāṃjaliṃ dattvā baddhvā mudrāṃ yathāvidhi  paścātkṣamāpayeddevamudvāsyātmani ciṃtayet  
pādyādimukhavāsāṃtamarghyādyaṃ cātisaṃkaṭe  puṣpavikṣepamātraṃ vā kuryādbhāvapurassaram  
tāvataiva paro dharmo bhāvane sukṛto bhavet  asaṃpūjya na bhuñjīta śivamāprāṇasaṃcarāt  
yadi pāpastu bhuṃjīta svairaṃ taysa na niṣkṛtiḥ  pramādena tu bhuṃkte cettadudgīrya prayatnataḥ  
snātvā dviguṇamabhyarcya devaṃ devīmupoṣya ca  śivasyāyutamabhyasyedbrahmacaryapurassaram  
paredyuśśaktito dattvā suvarṇādyaṃ śivāya ca  śivabhaktāya vā kṛtvā mahāpūjāṃ śucirbhavet  
upamanyuruvāca  anuktaṃ cātra pūjāyāḥ kamalopabhayādiva  yattadanyatpravakṣyāmi samāsānna tu vistarāt  
havirnivedanātpūrvaṃ dīpadānādanantaram  kuryādāvaraṇābhyarcāṃ prāpte nīrājane 'tha vā  
tatreśānādisadyāṃtaṃ rudrādyastrāṃtameva ca  śivasya vā śivāyāśca prathamāvaraṇe japet  
aiśānyāṃ pūrvabhāge ca dakṣiṇe cottare tathā  paścime ca tathāgneyyāmaiśānyāṃ nairṛte tathā  
vāyavyāṃ punaraiśānyāṃ caturdikṣu tataḥ param  garbhāvaraṇamākhyātaṃ mantrasaṃghātameva vā  
hṛdayādyastraparyaṃtamathavāpi samarcayet  tadbahiḥ pūrvataḥ śakraṃ yamaṃ dakṣiṇato yajet  
varuṇaṃ vāruṇe bhāge dhanadaṃ cottare budhaḥ  īśamaiśe 'nalaṃ svīye nairṛte nirṛtiṃ yajet  
mārute mārutaṃ viṣṇuṃ nairṛte vidhimaiśvare  bahiḥpadmasya vajrādyānyabjāṃtānyāyudhānyapi  
prasiddharūpāṇyāśāsu lokeśānāṃ kramādyajet  devaṃ devīṃ ca saṃprekṣya sarvāvaraṇadevatāḥ  
baddhāṃjalipuṭā dhyeyāḥ samāsīnā yathāsukham  sarvāvaraṇadevānāṃ svābhidhānairnamoyutaiḥ  
puṣpaiḥ saṃpūjanaṃ kuryānnatvā sarvānyathākramam  garbhāvaraṇamevāpi yajetsvāvaraṇena vā  
yoge dhyāne jape home vāhye vābhyaṃtare 'pi vā  haviśca ṣaḍvidhaṃ deyaṃ śuddhaṃ mudgānnameva ca  
pāyasaṃ dadhisaṃmiśraṃ gauḍaṃ ca madhunāplutam  eteṣvekamanekaṃ vā nānāvyaṃjanasaṃyutam  
guḍakhaṃḍanvitaṃ dadyānmathitaṃ dadhi cottamam  bhakṣyāṇyapūpamukhyāni svādumaṃti phalāni ca  
raktacandanapuṣpāḍhyaṃ pānīyaṃ cātiśītalam  mṛdu elārasāktaṃ ca khaṇḍaṃ pūgaphalasya ca  
dalāni nāgavallyāśca yuktāni khadirādibhiḥ  gaurāṇi svarṇavarṇāni vihitāni śivāni ca  
śailameva sitaṃ cūrṇaṃ nātirūkṣaṃ na dūṣitam  karpūraṃ cātha kaṃkolaṃ jātyādi ca navaṃ śubham  
ālepanaṃ candanaṃ syānmūlakāṣṭhaṃrajomayam  kastūrikā kuṃkumaṃ ca raso mṛgamadātmakaḥ  
puṣpāṇi surabhīṇyeva pavitrāṇi śubhāni ca  nirgaṃdhānyugragaṃdhāni dūṣitānyuṣitāni ca  
svayameva viśīrṇāni na deyāni śivārcane  vāsāṃsi ca mṛdūnyeva tapanīyamayāni ca  
vidyudvalayakalpāni bhūṣaṇāni viśeṣataḥ  sarvāṇyetāni karpūraniryāsāgurucandanaiḥ  
ādhūpitāni puṣpaughairvāsitāni samaṃtataḥ  candanāgurukarpūrakāṣṭhaguggulucūrṇikaiḥ  
ghṛtena madhunā caiva siddho dhūpaḥ praśasyate  kapilāsambhavenaiva ghṛtenātisugandhinā  
nityaṃ pradīpitā dīpāḥ śastāḥ karpūrasaṃyutāḥ  pañcagavyaṃ ca madhuraṃ payo dadhi ghṛtaṃ tathā  
kapilāsambhavaṃ śambhoriṣṭaṃ snāne ca pānake  āsanāni ca bhadrāṇi gajadaṃtamayāni ca  
suvarṇaratnayuktāni citrāṇyāstaraṇāni ca  mṛdūpadhānayuktāni sūkṣmatūlamayāni ca  
uccāvacāni ramyāṇi śayanāni sukhāni ca  nadyassamudragāminyā naṭādvāmbhaḥ samāhṛtam  
śītañca vastrapūtaṃ tadviśiṣṭaṃ snānapānayoḥ  chatraṃ śaśinibhaṃ cāru muktādāmavirājitam  
navaratnacitaṃ divyaṃ hemadaṇḍamanoharam  cāmare ca site sūkṣme cāmīkarapariṣkṛte  
rājahaṃsadvayākāre ratnadaṃḍopaśobhite  darpaṇaṃ cāpi susnigdhaṃ divyagandhānulepanam  
samaṃtādratnasañchannaṃ sragvairaiścāpi bhūṣitam  gambhīraninadaḥ śaṃkho haṃsakuṃdendusannibhaḥ  
āsvapṛṣṭhādideśeṣu ratnacāmīkarācitaḥ  kāhalāni ca ramyāṇi nānānādakarāṇi ca  
suvarṇanirmitānyeva mauktikālaṃkṛtāni ca  bherīmṛdaṃgamurajatimicchapaṭahādayaḥ  
samudrakalpasannādāḥ kalpanīyāḥ prayatnataḥ  bhāṃḍānyapi ca ramyāṇi patrāṇyapi ca kṛtsnaśaḥ  
tadādhārāṇi  sarvāṇi sauvarṇānyeva sādhayet  ālayaṃ ca maheśasya śivasya paramātmanaḥ  
rājāvasathavatkalpyaṃ śilpaśāstroktalakṣaṇam  uccaprākārasaṃbhinnaṃ bhūdharākāragopuram  
anekaratnasaṃcchannaṃ hemadvārakapāṭakam  taptajāṃbūnadamayaṃ ratnastambhaśatāvṛtam  
muktādāmavitānāḍhyaṃ vidrumadvāratoraṇam  cāmīkaramayairdivyairmukuṭaiḥ kumbhalakṣaṇaiḥ  
alaṃkṛtaśirobhāgamastra  ājena cihnitam  rājanyārhanivāsaiśca rājavīthyādiśobhitaiḥ  
procchritaprāṃśuśikharaiḥ prāsādaiśca samaṃtataḥ  āsthānasthānavaryaiśca sthitairdikṣu vidikṣu ca  
atyantālaṃkṛtaprāṃtamaṃtarāvaraṇairiva  uttamastrīsahasraiśca nṛtyageyaviśāradaiḥ  
veṇuvīṇāvidagdhaiśca puruṣairbahubhiryutam  rakṣitaṃ rakṣibhirvīrairgajavājirathānvitaiḥ  
anekapuṣpavāṭībhiranekaiśca sarovaraiḥ  dīrghikābhiranekābhirdigvidikṣu virājitam  
vedavedāṃtatattvajñaiśśivaśāstraparāyaṇaiḥ  śivāśramaratairbhaktaiḥ śivaśāstroktalakṣaṇaiḥ  
śāṃtaiḥ smitamukhaiḥ sphītaiḥ sadācāraparāyaṇaiḥ  śaivairmāheśvaraiścaiva śrīmadbhissevitadvijaiḥ  
evamaṃtarbahirvāthayathāśaktivinirmitaiḥ  sthāne śilāmaye dāṃte dārave ceṣṭakāmaye  
kevalaṃ mṛnmaye vāpi puṇyāraṇye 'tha vā girau  nadyāṃ devālaye 'nyatra deśe vātha gṛhe śubhe  
āḍhyo vātha daridro vā svakāṃ śaktimavaṃcayan  dravyairnyāyārjitaireva bhaktyā devaṃ samarcayet  
athānyāyārjitaiścāpi bhaktyā cecchivamarcayet  na tasya pratyavāyo 'sti bhāvavaśyo yataḥ prabhuḥ  
nyāyārjitairapi dravyairabhaktyā pūjayedyadi  na tatphalamavāpnoti bhaktirevātra kāraṇam  
bhaktyā vittānusāreṇa śivamuddiśya yatkṛtam  alpe mahati vā tulyaṃ phalamāḍhyadaridrayoḥ  
bhaktyā pracoditaḥ kuryādalpavittopi mānavaḥ  mahāvibhavasāropi na kuryādbhaktivarjitaḥ  
sarvasvamapi yo dadyācchive bhaktivivarjitaḥ  na tena phalabhāksa syādbhaktirevātra kāraṇam  
na tattapobhiratyugrairna ca sarvairmahāmakhaiḥ  gacchecchivapuraṃ divyaṃ muktvā bhaktiṃ śivātmakam  
guhyādguhyataraṃ kṛṣṇa sarvatra parameśvare  śive bhaktirna saṃdehastayā bhakto vimucyate  
śivamaṃtrajapo dhyānaṃ homo yajñastapaḥśrutam  dānamadhyayanaṃ sarve bhāvārthaṃ nātra saṃśayaḥ  
bhāvahīno narassarvaṃ kṛtvāpi na vimucyate  bhāvayuktaḥ punassarvamakṛtvāpi vimucyate  
cāṃdrāyaṇasahasraiśca prājāpatyaśataistathā  māsopavāsaiścānyaiśca śivabhaktasya kiṃ punaḥ  
abhaktā mānavāścāsmiṃlloke giriguhāsu ca  tapaṃti cālpabhogārthaṃ bhakto bhāvena mucyate  
sāttvikaṃ muktidaṃ karma sattve vai yoginaḥ sthitāḥ  rājasaṃ siddhidaṃ kuryuḥ karmiṇo rajasāvṛtāḥ  
asurā rākṣasāścaiva tamoguṇasamanvitāḥ  aihikārthaṃ yajantīśaṃ narāścānye 'pi tādṛśāḥ  
tāmasaṃ rājasaṃ vāpi sāttvikaṃ bhāvameva ca  āśritya bhaktyā pūjādyaṃ kurvanbhadraṃ samaśnute  
yataḥ pāpārṇavāttrātuṃ bhaktirnauriva nirmitā  tasmādbhaktyupapannasya rajasā tamasā ca kim  
antyajo vādhamo vāpi mūrkho vā patito 'pi vā  śivaṃ prapannaścetkṛṣṇa pūjyassarvasurāsuraiḥ  
tasmātsarvaprayatnena bhaktyaiva śivamarcayet  abhuktānāṃ kvacidapi phalaṃ nāsti yatastataḥ  
vakṣyāmyatirahasyaṃ te śṛṇu kṛṣṇa vaco mama  vedaiśśāstrairvedavidbhirvicārya suviniścitam  
upamanyuruvāca  brahmaghno vā surāpo vā steyīvā gurutalpagaḥ  mātṛhā pitṛhā vāpi vīrahā bhrūṇahāpi vā  
saṃpūjyāmantrakaṃ bhaktyā śivaṃ paramakāraṇam  taistaiḥ pāpaiḥ pramucyeta varṣairdvādaśabhiḥ kramāt  
tasmātsarvaprayatnena patito 'pi yajecchivam  bhaktaścennāparaḥ kaścidbhikṣāhāro jiteṃdriyaḥ  
kṛtvāpi sumahatpāpaṃ bhaktyā pañcākṣareṇa tu  pūjayedyadi deveśaṃ tasmātpāpātpramucyate  
abbhakṣā vāyubhakṣāśca ye cānye vratakarśitāḥ  teṣāmetairvratairnāsti śivalokasamāgamaḥ  
bhaktyā pañcākṣareṇaiva yaḥ śivaṃ sakṛdarcayet  sopi gacchecchivasthānaṃ śivamantrasya gauravāt  
tasmāttapāṃsi yajñāṃśca sarve sarvasvadakṣiṇāḥ  śivamūrtyarcanasyaite koṭyaṃśenāpi no samāḥ  
baddho vāpyatha mukto vā paścātpañcākṣareṇa cet  pūjayanmucyate bhakto nātra kāryā vicāraṇā  
arudro vā sarudro vā sūktena śivamarcayet  yaḥ sakṛtpatito vāpimūḍho vā mucyate naraḥ  
ṣaḍakṣareṇa vā devaṃ sūktamantreṇa pūjayet  śivabhakto jitakrodho hyalabdho labdha eva ca  
alabdhāllabdha evātra viśiṣṭo nātra saṃśayaḥ  sa brahmāṃgena vā tena sahaṃsena vimucyate  
tasmānnityaṃ śivaṃ bhaktyā sūktamantreṇa pūjayet  ekakālaṃ dvikālaṃ vā trikālaṃ nityameva vā  
ye 'rcayaṃti mahādevaṃ vijñeyāste maheśvarāḥ  jñānenātmasahāyena nārcito bhagavāñchivaḥ  
sa ciraṃ saṃsaratyasminsaṃsāre duḥkhasāgare  durllabhaṃ prāpya mānuṣyaṃ mūḍho nārcayate śivam  
niṣphalaṃ tasya tajjanma mokṣāya na bhavedyataḥ  durllabhaṃ prāpya mānuṣyaṃ ye 'rcayanti pinākinam  
teṣāṃ hi saphalaṃ janma kṛtārthāste narottamāḥ  bhavabhaktiparā ye ca bhavapraṇatacetasaḥ  
bhavasaṃsmaraṇodyuktā na te duḥkhasya bhāginaḥ  bhavanāni manojñāni vibhramābharaṇāḥ striyaḥ  
dhanaṃ cātṛptiparyantaṃ śivapūjāvidheḥ phalam  ye vāñchanti mahābhogānrājyaṃ ca tridaśālaye  
te vāñchanti sadākālaṃ harasya caraṇāmbujam  saubhāgyaṃ kāntimadrūpaṃ sattvaṃ tyāgārdrabhāvatā  
śauryaṃ vai jagati khyātiśśivamarcayato bhavet  tasmātsarvaṃ parityajya śivaikāhitamānasaḥ  
śivapūjāvidhiṃ kuryādyadīcchecchivamātmanaḥ  tvaritaṃ jīvitaṃ yāti tvaritaṃ yāti yauvanam  
tvaritaṃ vyādhirabhyeti tasmātpūjyaḥ pinākadhṛk  yāvannāyāti maraṇaṃ yāvannākramate jarā  
yāvannendriyavaikalyaṃ tāvatpūjaya śaṃkaram  na śivārcanatulyo 'sti dharmo 'nyo bhuvanatraye  
iti vijñāya yatnena pūjanīyassadāśivaḥ  dvārayāgaṃ javanikāṃ parivārabalikriyām  
nityotsavaṃ ca kurvīta prasāde yadi pūjayet  havirnivedanādūrdhvaṃ svayaṃ cānucaro 'pi vā  
prasādaparivārebhyo baliṃ dadyādyathākramam  nirgamya saha vāditraistadāśābhimukhaḥ sthitaḥ  
puṣpaṃ dhūpaṃ ca dīpañca dadyādannaṃ jalaiḥ saha  tato dadyānmahāpīṭhe tiṣṭhanbalimudaṅmukhaḥ  
tato niveditaṃ deve yattadannādikaṃ purā  tatsarvaṃ sāvaśeṣaṃ vā caṇḍāya vinivedayet  
hutvā ca vidhivatpaścātpūjāśeṣaṃ samāpayet  kṛtvā prayogaṃ vidhivadyāvanmantraṃ japaṃ tataḥ  
nityotsavaṃ prakurvīta yathoktaṃ śivaśāsane  vipule taijase pātre raktapadmopaśobhite  
astraṃ pāśupataṃ divyaṃ tatrāvāhya samarcayet  śivasyāropyaḥ tatpātraṃ dvijasyālaṃkṛtasya ca  
nyastāstravapuṣā tena dīptayaṣṭidharasya ca  prāsādaparivārebhyo bahirmaṃgalaniḥsvanaiḥ  
nṛtyageyādibhiścaiva saha dīpadhvajādibhiḥ  pradakṣiṇatrayaṃ kṛtvā na drutaṃ cāvilambitam  
mahāpīṭhaṃ samāvṛtya triḥpradakṣiṇayogataḥ  punaḥ praviṣṭo dvārastho yajamānaḥ kṛtāñjaliḥ  
ādāyābhyaṃtaraṃ nītvā hyastramudvāsayettataḥ  pradakṣiṇādikaṃ kṛtvā yathāpūrvoditaṃ kramāt  
ādāya cāṣṭapuṣpāṇi pūjāmatha samāpayet  
upamanyuruvāca  athāgnikāryaṃ vakṣyāmi kuṇḍe vā sthaṃḍile 'pi vā  vedyāṃ vā hyāyase pātre mṛnmaye vā nave śubhe  
ādhāyāgniṃ vidhānena saṃskṛtya ca tataḥ param  tatrārādhya mahādevaṃ homakarma samācaret  
kuṇḍaṃ dvihastamānaṃ vā hastamātramathāpi vā  vṛttaṃ vā caturasraṃ vā kuryādvediṃ ca maṇḍalam  
kuṇḍaṃ vistāravannimnaṃ tanmadhye 'ṣṭadalāmbujam  caturaṃgulamutsedhaṃ tasya dvyaṃgulameva vā  
vitastidviguṇonnatyā nābhimantaḥ pracakṣate  madhyaṃ ca madhyamāṃgulyā madhyamottamaparvaṇoḥ  
aṃgulaiḥ kathyate sadbhiścaturviṃśatibhiḥ karaḥ  mekhalānāṃ trayaṃ vāpi dvayamekamathāpi vā  
yathāśobhaṃ prakurvīta ślakṣṇamiṣṭaṃ mṛdā sthiram  aśvatthapatravadyoniṃ gajādhāravadeva vā  
mekhalāmadhyataḥ kuryātpaścime dakṣiṇe 'pi vā  śobhanāmagnitaḥ kiṃcinnimnāmunmīlikāṃ śanaiḥ  
agreṇa kuṇḍābhimukhīṃ kiṃcidutsṛjya mekhalām  notsedhaniyamo vedyāḥ sā mārdī vātha saikatī  
maṃḍalaṃ gośakṛttoyairmānaṃ pātrasya noditam  kuṇḍaṃ ca mṛnmayaṃ vedimālipedgomayāṃbunā  
prakṣālya tāpayetpātraṃ prokṣayedanyadaṃbhasā  svasūtroktaprakāreṇa kuṇḍādau villikhettataḥ  
saṃprokṣya kalpayeddarbhaiḥ puṣpairvā vahniviṣṭaram  arcanārthaṃ ca homārthaṃ sarvadravyāṇi sādhayet  
prakṣālyakṣālanīyāni prokṣaṇyā prokṣya śodhayet  maṇijaṃ kāṣṭhajaṃ vātha śrotriyāgārasambhavam  
anyaṃ vābhyarhitaṃ vahniṃ tataḥ sādhāramānayet  triḥ pradakṣiṇamāvṛtya kuṇḍāderupari kramāt  
vahnibījaṃ samuccārya tvādadhītāgnimāsane  yonimārgeṇa vā tadvadātmanaḥ saṃmukhena vā  
niyogaḥ pradeśa sarvaṃ kuṃḍaṃ kuryādvicakṣaṇaḥ  svanābhyaṃtaḥsthitaṃ vahniṃ tadraṃdhrādvisphuliṃgavad  
nirgamya pāvake bāhye līnaṃ biṃbākṛti smaret  ājyasaṃskāraparyaṃtamanvādhānapurassaram  
svasūtroktakramātkuryānmūlamantreṇa mantravit  śivamūrtiṃ samabhyarcya tato dakṣiṇapārśvataḥ  
nyasya mantraṃ ghṛte mudrāṃ darśayeddhenusaṃjñitām  sruksruvau taijasau grāhyau na kāṃsyāyasasaisakau  
yajñadārumayau vāpi smārtau vā śilpasammatau  parṇe vā brahmavṛkṣāderacchidre madhya utthite  
saṃsṛjya darbhaistau vahnau saṃtāpya prokṣayetpunaḥ  pārārṣarcyasvasūtroktakrameṇa śivapūrvakaiḥ  
juhuyādaṣṭabhirbījairagnisaṃskārasiddhaye  bhruṃstuṃbruśruṃ krameṇaiva puṃḍraṃdramityataḥ param  
bījāni sapta saptānāṃ jihvānāmanupūrvaśaḥ  triśikhā madhyamā jihvā bahurūpasamāhvayā  
raktāgneyī nairṛtī ca kṛṣṇānyā suprabhā matā  atiriktā marujjihvā svanāmānuguṇaprabhā  
svabījānantaraṃ vācyā svāhāṃtañca yathākramam  jihvāmaṃtraistu tairhutvājyaṃ jihvāstvekaikaśa kramāt  
raṃ vahnayeti svāheti madhye hutvāhutitrayam  sarpiṣā vā samidbhirvā pariṣecanamācaret  
evaṃ kṛte śivāgniḥ syātsmarettatra śivāsanam  tatrāvāhya yajeddevamardhanārīśvaraṃ śivam  
dīpāntaṃ pariṣicyātha samiddhomaṃ samācaret  tāḥ pālāśyaḥ parā vāpi yājñiyā dvādaśāṃgulāḥ  
avakrā na svayaṃ śuṣkāssatvaco nirvraṇāḥ samāḥ  daśāṃgulā vā vihitāḥ kaniṣṭhāṃgulisaṃmitāḥ  
prādeśamātrā vālābhe hotavyāḥ sakalā api  dūrvāpatrasamākārāṃ caturaṃgulamāyatām  
dadyādājyāhutiṃ paścādannamakṣapramāṇataḥ  lājāṃstathā sarṣapāṃśca yavāṃścaiva tilāṃstathā  
sarpiṣāktāni bhakṣyāṇi lehyacoṣyāṇi sambhave  daśaivāhutayastatra pañca vā tritayaṃ ca vā  
hotavyāḥ śaktito dadyādekamevātha vāhutim  śruveṇājyaṃ samityādyāsrucāśeṣātkareṇa vā  
tatra divyena hotavyaṃ tīrthenārṣeṇa vā tathā  dravyeṇaikena vā 'lābhe juhuyācchraddhayā punaḥ  
prāyaścittāya juhuyānmaṃtrayitvāhutitrayam  tato homaviśiṣṭena ghṛtenāpūrya vai srucam  
nidhāya puṣpaṃ tasyāgre śruveṇādhomukhena tām  sadarbhena samācchādya mūlenāṃjalinotthitaḥ  
vauṣaḍaṃtena juhuyāddhārāṃ tu yavasaṃmitām  itthaṃ pūrṇāhutiṃ kṛtvā pariṣiṃcecca pūrvavat  
tata udvāsya deveśaṃ gopayettu hutāśanam  tamapyudvāsya vā nābhau yajetsaṃdhāya nityaśaḥ  
athavā vahnimānīya śivaśāstroktavartmanā  vāgīśīgarbhasaṃbhūtaṃ saṃskṛtya vidhivadyajet  
anvādhānaṃ punaḥ kṛtvā paridhīn paridhāya ca  pātrāṇi dvandvarūpeṇa nikṣipyeṣṭvā śivaṃ tataḥ  
saṃśodhya prokṣaṇīpātraṃ prokṣyatāni tadaṃbhasā  praṇītāpātramaiśānyāṃ vinyasyā pūritaṃ jalaiḥ  
ājyasaṃskāraparyaṃtaṃ kṛtvā saṃśodhya sraksruvau  garbhādhānaṃ puṃsavanaṃ sīmantonnayanaṃ tataḥ  
kṛtvā pṛthakpṛthagghutvā jātamagniṃ vicintayet  tripādaṃ saptahastaṃ ca catuḥśṛṃgaṃ dviśīrṣakam  
madhupiṃgaṃ trinayanaṃ sakapardenduśekharam  raktaṃ raktāmbarālepaṃ mālyabhūṣaṇabhūṣitam  
sarvalakṣaṇasaṃpannaṃ sopavītaṃ trimekhalam  śaktimantaṃ sruksruvau ca dadhānaṃ dakṣiṇe kare  
tomaraṃ tālavṛṃtaṃ ca ghṛtapātraṃ tathetaraiḥ  jātaṃ dhyātvaivamākāraṃ jātakarma samācaret  
nālāpanayanaṃ kṛtvā tataḥ saṃśodhya sūtakam  śivāgnirucināmāsya kṛtvāhutipurassaram  
pitrorvisarjanaṃ kṛtvā caulopanayanādikam  aptoryāmāvasānāntaṃ kṛtvā saṃskāramasya tu  
ājyadhārādihomaṃ ca kṛtvā sviṣṭakṛtaṃ tataḥ  ramityanena bījena pariṣiṃcettataḥ param  
brahmaviṣṇuśiveśānāṃ lokeśānāṃ tathaiva ca  tadastrāṇāṃ ca paritaḥ kṛtvā pūjāṃ yathākramam  
dhūpadīpādisiddhyarthaṃ vahnimuddhṛtya kṛtyavit  sādhayitvājyapūrvāṇi dravyāṇi punareva ca  
kalpayitvāsanaṃ vahnau tatrāvāhya yathāpurā  saṃpūjya devaṃ devīṃ ca tataḥ pūrṇāṃtamācaret  
atha vā svāśramoktaṃ tu vahnikarma śivārpaṇam  buddhvā śivāśramī kuryānna ca tatrāparo vidhiḥ  
śivāgnerbhasmasaṃgrāhyamagnihotrodbhavaṃ tu vā  vaivāhognibhavaṃ vāpi pakvaṃ śuci sugaṃdhi ca  
kapilāyāḥ śakṛcchastaṃ gṛhītaṃ gagane patat  na klinnaṃ nātikaṭhinaṃ na durgandhaṃ na śoṣitam  
uparyadhaḥ parityajya gṛhṇīyātpatitaṃ yadi  piṃḍīkṛtya śivāgnyādau tatkṣipenmūlamaṃtrataḥ  
apakvamatipākvaṃ ca saṃtyajya bhasitaṃ sitam  ādāya vā samāloḍya bhasmādhāre vinikṣipet  
taijasaṃ dāravaṃ vāpi mṛnmayaṃ śailameva ca  anyadvā śobhanaṃ śuddhaṃ bhasmādhāraṃ prakalpayet  
same deśe śubhe śuddhe dhanavadbhasma nikṣipet  na cāyuktakare dadyānnaivāśucitale kṣipet  
na saṃspṛśecca nīcāṃgairnopekṣeta na laṃghayet  tasmādbhasitamādāya viniyuṃjīta mantrataḥ  
kāleṣūkteṣu nānyatra nāyogyebhyaḥ pradāpayet  bhasmasaṃgrahaṇaṃ kuryāddeve 'nudvāsite sati  
udvāsane kṛte yasmāccaṇḍabhasma prajāpate  agnikārye kṛte paścācchivaśāstroktamārgataḥ  
svasūtroktaprakārādvā balikarma samācaret  atha vidyāsanaṃ nyasya supralipte tu maṇḍale  
vidyākośaṃ pratiṣṭhāpya yajetpuṣpādibhiḥ kramāt  vidyāyāḥ purataḥ kṛtvā gurorapi ca maṇḍalam  
tatrāsanavaraṃ kṛtvā puṣpādyai gurumarcayet  tatonupūjayetpūjyān bhojayecca bubhukṣitān  
tatassvayaṃ ca bhuṃjīta śuddhamannaṃ yathāsukham  niveditaṃ ca vā deve taccheṣaṃ cātmaśuddhaye  
śraddadhāno na lobhena na caṇḍāya samarpitam  gandhamālyādi yaccānyattatrāpyeṣa samo vidhiḥ  
na tu tatra śivosmīti buddhiṃ kuryādvicakṣaṇaḥ  bhuktvācamya śivaṃ dhyātvā hṛdaye mūlamuccaret  
kālaśeṣaṃ nayedyogyaiḥ śivaśāstrakathādibhiḥ  rātrau vyatīte pūrvāṃśe kṛtvā pūjāṃ manoharām  
śivayoḥ śayanaṃ tvekaṃ kalpayedatiśobhanam  bhakṣyabhojyāṃbarālepapuṣpamālādikaṃ tathā  
manasā karmaṇā vāpi kṛtvā sarvaṃ manoharam  tato devasya devyāśca pādamūle śucissvapet  
gṛhastho bhāryayā sārdhaṃ tadanye 'pi tu kevalāḥ  pratyūṣasamayaṃ buddhvā mātrāmādyāmudīrayet  
praṇamya manasāṃ devaṃ sāṃbaṃ sagaṇamavyayam  deśakālocitaṃ kṛtvā śaucādyamapi śaktitaḥ  
śaṃkhādininadairdivyairdevaṃ devīṃ ca bodhayet  tatastatsamayonnidraiḥ puṣpairatisugaṃdhibhiḥ  
nirvartya śivayoḥ pūjāṃ prārabheta puroditam  
upamanyuruvāca  ataḥ paraṃ pravakṣyāmi śivāśramaniṣeviṇām  śivaśāstroktamārgeṇa naimittikavidhikramam  
sarveṣvapi ca māseṣu pakṣayorubhayorapi  aṣṭābhyāṃ ca caturdaśyāṃ tathā parvāṇi ca kramāt  
ayane viṣuve caiva grahaṇeṣu viśeṣataḥ  kartavyā mahatī pūjā hyadhikā vāpi śaktitaḥ  
māsimāsi yathānyāyaṃ brahmakūrcaṃ prasādhya tu  snāpayitvā śivaṃ tena pibeccheṣamupoṣitaḥ  
brahmahatyādidoṣāṇāmatīva mahatāmapi  niṣkṛtirbrahmakūrcasya pānānnānyā viśiṣyate  
pauṣe puṣyanakṣatre kuryānnīrājanaṃ vibhoḥ  māghe maghākhye nakṣatre pradadyādghṛtakaṃbalam  
phālgune cottarānte vai prārabheta mahotsavam  caitre citrāpaurṇamāsyāṃ dolāṃ kuryādyathāvidhi  
vaiśākhyāṃ tu viśākhāyāṃ kuryātpuṣpamahālayam  jyeṣṭhe mūlākhyanakṣatre śītakumbhaṃ pradāpayet  
āṣāḍhe cottarāṣāḍhe pavitrāropaṇaṃ tathā  śrāvaṇe prākṛtānyāpi maṇḍalāni prakalpayet  
śraviṣṭhākhye tu nakṣatre prauṣṭhapadyāṃ tataḥ param  prokṣayecca jalakrīḍāṃ pūrvāṣāḍhāśraye dine  
āśvayujyāṃ tato dadyātpāyasaṃ ca navodanam  agnikāryaṃ ca tenaiva kuryācchatabhiṣagdine  
kārtikyāṃ kṛtikāyoge dadyāddīpasahasrakam  mārgaśīrṣe tathārdrāyāṃ ghṛtena snāpayecchivam  
aśaktasteṣu kāleṣu kuryādutsavameva vā  āsthānaṃ vā mahāpūjāmadhikaṃ vā samarcanam  
āvṛtte 'pi ca kalyāṇe praśasteṣvapi karmasu  daurmanasye durācāre duḥsvapne duṣṭadarśane  
utpāte vāśubhenyasminroge vā prabale 'tha vā  snānapūjājapadhyānahomadānādikāḥ kriyaḥ  
nirmitānuguṇāḥ kāryāḥ puraścaraṇapūrvikāḥ  śivānale ca vihate punassandhānamācaret  
ya evaṃ śarvadharmiṣṭho vartate nityamudyataḥ  tasyaikajanmanā muktiṃ prayacchati maheśvaraḥ  
etadyathottaraṃ kuryānnityanaimittikeṣu yaḥ  divyaṃ śrīkaṃṭhanāthasya sthānamādyaṃ sa gacchati  
tatra bhuktvā mahābhogānkalpakoṭiśatannaraḥ  kālāṃtarecyutastasmādaumaṃ kaumārameva ca  
saṃprāpya vaiṣṇavaṃ brāhmaṃ rudralokaṃ viśeṣataḥ  tatroṣitvā ciraṃ kālaṃ bhuktvā bhogānyathoditān  
punaścordhvaṃ gatastasmādatītya sthānapañcakam  śrīkaṇṭhājjñānamāsādya tasmācchaivapuraṃ vrajet  
ardhacaryārataścāpi dvirāvṛttyaivameva tu  paścājjñānaṃ samāsādya śivasāyujyamāpnuyāt  
ardhārdhacarito yastu dehī dehakṣayātparam  aṃḍāṃtaṃ vordhvamavyaktamatītya bhuvanadvayam  
saṃprāpya pauruṣaṃ raudrasthānamadrīndrajāpateḥ  anekayugasāhasraṃ bhuktvā bhogānanekadhā  
puṇyakṣaye kṣitiṃ prāpya kule mahati jāyate  tatrāpi pūrvasaṃskāravaśena sa mahādyutiḥ  
paśudharmānparityajya śivadharmarato bhavet  taddharmagauravādeva dhyātvā śivapuraṃ vrajet  
bhogāṃśca vividhānbhuktvā vidyeśvarapadaṃ vrajet  tatra vidyeśvaraissārdhaṃ bhuktvā bhogānbahūnkramāt  
aṇḍasyāṃtarbahirvātha sakṛdāvartate punaḥ  tato labdhvā śivajñānaṃ parāṃ bhaktimavāpya ca  
śivasādharmyamāsādya na bhūyo vinivartate  yaścātīva śive bhakto viṣayāsaktacittavat  
śivadarmānaso kurvannakurvanvāpi mucyate  ekāvṛtto dvirāvṛttastrirāvṛtto nivartakaḥ  
na punaścakravartī syācchivadharmādhikāravān  tasmāccchivāśrito bhūtvā yena kenāpi hetunā  
śivadharme matiṃ kuryācchreyase cetkṛtodyamaḥ  nātra nirbaṃdhayiṣyāmo vayaṃ kecana kenacit  
nirbandhebhyo 'tivādebhyaḥ prakṛtyaitanna rocate  rocate vā parebhyastu puṇyasaṃskāragauravāt  
saṃsārakāraṇaṃ yeṣāṃ na praroḍhumalaṃ bhavet  prakṛtyanuguṇaṃ tasmādvimṛśyaitadaśeṣataḥ  
śivadharme 'dhikurvīta yadīcchecchivamātmanaḥ  
śrīkṛṣṇa uvāca  bhagavaṃstvanmukhādeva śrutaṃ śrutisamaṃ mayā  svāśritānāṃ śivaproktaṃ nityanaimittikaṃ tathā  
idānīṃ śrotumicchāmi śivadharmādhikāriṇām  kāmyamapyasti cetkarma vaktumarhasi sāmpratam  
upamanyuruvāca  astyaihikaphalaṃ kiñcidāmuṣmikaphalaṃ tathā  aihikāmuṣmikañcāpi tacca pañcavidhaṃ punaḥ  
kiṃcitkriyāmayaṃ karma kiṃcitkarma tapo mayam  japadhyānamayaṃ kiṃcitkiṃcitsarvamayaṃ tathā  
kriyāmayaṃ tathā bhinnaṃ homadānārcanakramāt  sarvaśaktimatāmeva nānyeṣāṃ saphalaṃ bhavet  
śaktiścājñā madeśasya śivasya paramātmanaḥ  tasmātkāmyāni karmāṇi kuryādājñādharodvijaḥ  
atha vakṣyāmi kāmyaṃ hi cehāmutra phalapradam  śaivairmāheśvaraiścaiva kāryamaṃtarbahiḥ kramāt  
śivo maheśvaraśceti nātyaṃtamiha bhidyate  yathā tathā na bhidyaṃte śaivā māheśvarā api  
śivāśritā hi te śaivā jñānayajñaratā narāḥ  māheśvarāssamākhyātā karmayajñaratā bhuvi  
tasmādābhyantare kuryuḥ śaivā māheśvarā vahiḥ  na tu prayogo bhidyeta vakṣyamāṇasya karmaṇaḥ  
parīkṣya bhūmiṃ vidhivadgaṃdhavarṇarasādibhiḥ  manobhilaṣite tatra vitānavitatāṃbare  
supralipte mahīpṛṣṭhe darpaṇodarasaṃnibhe  prācīmutpādayetpūrvaṃ śāstradṛṣṭena vartmanā  
ekahastaṃ dvihastaṃ vā maṇḍalaṃ parikalpayet  ālikhedvimalaṃ padmamaṣṭapatraṃ sakarṇikam  
ratnahemādibhiścūrṇairyathāsaṃbhavasaṃbhṛtaiḥ  pañcāvaraṇasaṃyuktaṃ bahuśobhāsamanvitam  
daleṣu siddhayaḥ kalpyāḥ kesareṣu saśaktikāḥ  rudrā vāmādayastvaṣṭau pūrvādidalataḥ kramāt  
karṇikāyāṃ ca vairāgyaṃ bījeṣu nava śaktayaḥ  skande śivātmako dharmo nāle jñānaṃ śivāśrayam  
karṇikopari cāgneyaṃ maṃḍalaṃ sauramaindavam  śivavidyātmatattvākhyaṃ tattvatrayamataḥ param  
sarvāsanopari sukhaṃ vicitrakusumānvitam  pañcāvaraṇasaṃyuktaṃ pūjayedaṃbayā saha  
śuddhasphaṭikasaṃkāśaṃ prasannaṃ śītaladyutim  vidyudvalayasaṃkāśajaṭāmukuṭabhūṣitam  
śārdūlacarmavasanaṃ kiñcitsmitamukhāṃbujam  raktapadmadalaprakhyapādapāṇitalādharam  
sarvalakṣaṇasaṃpannaṃ sarvābharaṇabhūṣitam  divyāyudhavarairyuktaṃ divyagaṃdhānulepanam  
pañcavaktraṃ daśabhujaṃ candrakhaṇḍaśikhāmaṇim  asya pūrvamukhaṃ saumyaṃ bālārkasadṛśaprabham  
trilocanāraviṃdāḍhyaṃ kṛtabāleṃduśekharam  dakṣiṇaṃ nīlajīmūtasamānaruciraprabham  
bhrukuṭīkuṭilaṃ ghoraṃ raktavṛttekṣaṇatrayam  daṃṣṭrākarālaṃ durdharṣaṃ sphuritādharapallavam  
uttaraṃ vidrumaprakhyaṃ nīlālakavibhūṣitam  savilāsaṃ trinayanaṃ candrābharaṇaśekharam  
paścimaṃ pūrṇacandrābhaṃ locanatritayojjvalam  candrarekhādharaṃ saumyaṃ maṃdasmitamanoharam  
pañcamaṃ sphaṭikaprakhyamiṃdurekhāsamujjvalam  atīva saumyamutphullalocanatritayojjvalam  
dakṣiṇe śūlaparaśuvajrakhaḍgānalojjvalam  savye ca nāganārācaghaṇṭāpāśāṃkuśojjvalam  
nivṛttyājānusaṃbaddhamānābheśca pratiṣṭhayā  ākaṃṭhaṃ vidyayā tadvadālalāṭaṃ tu śāṃtayā  
tadūrdhvaṃ śāṃtyatītākhyakalayā parayā tathā  pañcādhvavyāpinaṃ sākṣātkalāpañcakavigraham  
īśānamukuṭaṃ devaṃ puruṣākhyaṃ purātanam  aghorahṛdayaṃ tadvadvāmaguhyaṃ maheśvaram  
sadyapādaṃ ca tanmūrtimaṣṭatriṃśatkalāmayam  mātṛkāmayamīśānaṃ pañcabrahmamayaṃ tathā  
oṃkārākhyamayaṃ caiva haṃsaśaktyā samanvitam  tathecchātmikayā śaktyā samārūḍhāṃkamaṃḍalam  
jñānākhyayā dakṣiṇato vāmataśca kriyākhyayā  tattvatrayamayaṃ sākṣādvidyāmūrtiṃ sadāśivam  
mūrtimūlena saṃkalpya sakalīkṛtya ca kramāt  saṃpūjya ca yathānyāyamarghāntaṃ mūlavidyayā  
mūrtimantaṃ śivaṃ sākṣācchaktyā paramayā saha  tatrāvāhya mahādevaṃ sadasadvyaktivarjitam  
pañcopakaraṇaṃ kṛtvā pūjayetparameśvaram  brahmabhiśca ṣaḍaṅgaiśca tato mātṛkayā saha  
praṇavena śivenaiva śaktiyuktena ca kramāt  śāṃtena vā tathānyaiśca vedamantraiśca kṛtsnaśaḥ  
pūjayetparamaṃ devaṃ kevalena śivena vā  pādyādimukhavāsāṃtaṃ kṛtvā prasthāpanaṃ vinā  
pañcāvaraṇapūjāṃ tu hyārabheta yathākramam  
tatrādau śivayoḥ pārśve dakṣiṇe vāmataḥ kramāt  gaṃdhādyairarcayetpūrvaṃ devau heraṃbaṣaṇmukhau  
tato brahmāṇi parita īśānādi yathākramam  saśaktikāni sadyāṃtaṃ prathamāvaraṇe yajet  
ṣaḍaṃgānyapi tatraiva hṛdayādīnyanukramāt  śivasya ca śivāyāśca vāhneyādi samarcayet  
tatra vāmādikānrudrānaṣṭau vāmādiśaktibhiḥ  arcayedvā na vā paścātpūrvādiparitaḥ kramāt  
prathamāvaraṇaṃ proktaṃ mayā te yadunaṃdana  dvitīyāvaraṇaṃ prītyā procyate śraddhayā śṛṇu  
anaṃtaṃ pūrvādikpatre tacchaktiṃ tasya vāmataḥ  sūkṣmaṃ dakṣiṇadikpatre saha śaktyā samarcayet  
tataḥ paścimadikpatre saha śaktyā śivottamam  tathaivottaradikpatre caikanetraṃ samarcayet  
ekarudraṃ ca tacchaktiṃ paścādīśadale 'rcayet  trimūrtiṃ tasya śaktiṃ ca pūjayedagnidigdale  
śrīkaṇṭhaṃ nairṛte patre tacchaktiṃ tasya vāmataḥ  tathaiva mārute patre śikhaṃḍīśaṃ samarcayet  
dvitīyāvaraṇe cejyāssarvartaścakravartinaḥ  tṛtīyāvaraṇe pūjyāḥ śaktibhiścāṣṭamūrtayaḥ  
aṣṭasu kramaśo dikṣu pūrvādiparitaḥ kramāt  bhavaḥ śarvastatheśāno rudraḥ paśupatistataḥ  
ugro bhīmo mahādeva ityaṣṭau mūrtayaḥ kramāt  anaṃtaraṃ tataścaiva mahādevādayaḥ kramāt  
śaktibhissaha saṃpūjyāstatraikādaśamūrtayaḥ  mahādevaḥ śivo rudraḥ śaṃkaro nīlalohitaḥ  
īśāno vijayo bhīmo devadevo bhavodbhavaḥ  kapardīśaśca kathyaṃte tathaikādaśaśaktayaḥ  
tatrāṣṭau prathamaṃ pūjyāḥ vāhneyādi yathākramam  devadevaḥ pūrvapatre īśānaṃ cāgnigocare  
bhavodbhavastayormadhye kapālīśastataḥ param  tasminnāvaraṇe bhūyo vṛṣendraṃ purato yajet  
naṃdinaṃ dakṣiṇe tasya mahākālaṃ tathottare  śāstāraṃ vahnidikpatre mātḥrdakṣiṇadigdale  
gajāsyaṃ nairṛte patre ṣaṇmukhaṃ vāruṇe punaḥ  jyeṣṭhāṃ vāyudale gaurīmuttare caṃḍamaiśvare  
śāstṛnandīśayormadhye munīndraṃ vṛṣabhaṃ yajet  mahākālasyottarataḥ piṃgalaṃ tu samarcayet  
śāstṛmātṛsamūhasya madhye bhṛṃgīśvaraṃ tataḥ  mātṛvighneśamadhye tu vīrabhadraṃ samarcayet  
skandavighneśayormadhye yajeddevīṃ sarasvatīm  jyeṣṭhākumārayormadhye śriyaṃ śivapadārcitām  
jyeṣṭhāgaṇāmbayormadhye mahāmoṭīṃ samarcayet  gaṇāmbācaṇḍayormadhye devīṃ durgāṃ prapūjayet  
atraivāvaraṇe bhūyaḥ śivānucarasaṃhatim  rudraprathamabhūtākhyāṃ vividhāṃ ca saśaktikām  
śivāyāśca sakhīvargaṃ japeddhyātvā samāhitaḥ  evaṃ tṛtīyāvaraṇe vitate pūjite sati  
caturthāvaraṇaṃ dhyātvā bahistasya samarcayet  bhānuḥ pūrvadale pūjyo dakṣiṇe caturānanaḥ  
rudro varuṇadikpatre viṣṇuruttaradigdale  caturṇāmapi devānāṃ pṛthagāvaraṇānyatha  
tasyāṃgāni ṣaḍevādau dīptādyābhiśca śaktibhiḥ  dīptā sūkṣmā jayā bhadrā vibhūtirvimalā kramāt  
amoghā vidyutā caiva pūrvādi paritaḥ sthitāḥ  dvitīyāvaraṇe pūjyāścatasro mūrtayaḥ kramāt  
pūrvādyuttaraparyaṃtāḥ śaktayaśca tataḥ param  ādityo bhāskaro bhānū raviścetyanupūrvaśaḥ  
arko brahmā tathā rudro viṣṇuścaite vivasvataḥ  vistārā pūrvadigbhāge sutarāṃ dakṣiṇe sthitāḥ  
bodhanī paścime bhāge āpyāyinyuttare punaḥ  uṣāṃ prabhāṃ tathā prājñāṃ sandhyāmapi tataḥ param  
aiśānādiṣu vinyasya dvitīyāvaraṇe yajet  somamaṃgārakaṃ caiva budhaṃ buddhimatāṃ varam  
bṛhaspatiṃ bṛhadbuddhiṃ bhārgavaṃ tejasāṃ nidhim  śanaiścaraṃ tathā rāhuṃ ketuṃ dhūmraṃ bhayaṃkaram  
samaṃtato yajedetāṃstṛtīyāvaraṇe kramāt  athavā dvādaśādityā dvitīyāvaraṇe yajet  
tṛtīyāvaraṇe caiva rāśīndvādaśa pūjayet  saptasapta gaṇāṃścaiva bahistasya samaṃtataḥ  
ṛṣīndevāṃśca gaṃdharvānpannagānapsarogaṇān  grāmaṇyaśca tathā yakṣānyātudhānāṃstathā hayān  
saptacchaṃdomayāṃścaiva vālakhilyāṃśca pūjayet  evaṃ tṛtīyāvaraṇe samabhyarcya divākaram  
brahmāṇamarcayetpaścāttribhirāvaraṇaiḥ sahaḥ  hiraṇyagarbhaṃ pūrvasyāṃ virājaṃ dakṣiṇe tataḥ  
kālaṃ paścimadigbhāge puruṣaṃ cottare yajet  hiraṇyagarbhaḥ prathamo brahmā kamalasannibhaḥ  
kālo jātyaṃjanaprakhyaḥ puruṣaḥ sphaṭikopamaḥ  triguṇo rājasaścaiva tāmasaḥ sāttvikastathā  
catvāra ete kramaśaḥ prathamāvaraṇe sthitāḥ  dvitīyāvaraṇe pūjyāḥ pūrvādiparitaḥ kramāt  
sanatkumāraḥ sanakaḥ sanaṃdaśca sanātanaḥ  tṛtīyāvaraṇe paścādarcayecca prajāpatīn  
aṣṭau pūrvāṃśca pūrvādau trīnprākpaścādanukramāt  dakṣo rucirbhṛguścaiva marīciśca tathāṃgirāḥ  
pulastyaḥ pulahaścaiva kraturatriśca kaśyapaḥ  vasiṣṭhaśceti vikhyātāḥ prajānāṃ patayastvime  
teṣāṃ bhāryāśca taissārdhaṃ pūjanīyā yathākramam  prasūtiśca tathākūtiḥ khyātiḥ sambhūtireva ca  
dhṛtiḥ smṛtiḥ kṣamā caiva sannatiścānasūyakā  devamātārundhatī ca sarvāḥ khalu pativratāḥ  
śivārcanarato nityaṃ śrīmatyaḥ priyadarśanāḥ  prathamāvaraṇe vedāṃścaturo vā prapūjayet  
itihāsapurāṇāni dvitīyāvaraṇe punaḥ  tṛtīyāvaraṇe paścāddharmaśāstrapurassarāḥ  
vaidikyo nikhilā vidyāḥ pūjyā eva samaṃtataḥ  pūrvādipurato vedāstadanye tu yathāruci  
aṣṭadhā vā caturdhā vā kṛtvā pūjāṃ samaṃtataḥ  evaṃ brahmāṇamabhyarcya tribhirāvaraṇairyutam  
dakṣiṇe paścime paścādrudraṃ sāvaraṇaṃ yajet  tasya brahmaṣaḍaṃgāni prathamāvaraṇaṃ smṛtam  
dvitīyāvaraṇe caiva vidyeśvaramayaṃ tathā  tṛtīyāvaraṇe bhedo vidyate sa tu kathyate  
catasro mūrtayastasya pūjyāḥ pūrvāditaḥ kramāt  triguṇāssakalo devaḥ purastācchivasaṃjñakaḥ  
rājaso dakṣiṇe brahmā sṛṣṭikṛtpūjyate bhavaḥ  tāmasaḥ paścime cāgniḥ pūjyassaṃhārako haraḥ  
sāttvikassukhakṛtsaumye viṣṇurviśvapatirmṛḍaḥ  evaṃ paścimadigbhāge śambhoḥ ṣaḍviṃśakaṃ śivam  
samabhyarcyottare pārśve tato vaikuṃṭhamarcayet  vāsudevaṃ puraskṛtvā prathamāvaraṇe yajet  
aniruddhaṃ dakṣiṇataḥ pradyumnaṃ paścime tataḥ  saumye saṃkarṣaṇaṃ paścādvyatyastau vā yajedimau  
prathamāvaraṇaṃ proktaṃ dvitīyāvaraṇaṃ śubham  matsyaḥ kūrmo varāhaśca narasiṃhotha vāmanaḥ  
rāmaścānyatamaḥ kṛṣṇo bhavānaśvamukhopi ca  tṛtīyāvaraṇe cakruḥ pūrvabhāge samarcayet  
nārāyaṇākhyāṃ yāmyestraṃ kvacidavyāhataṃ yajet  paścime pāṃcajanyaṃ ca śārṅgaṃdhanurathottare  
evaṃ tryāvaraṇaiḥ sākṣādviśvākhyāṃ paramaṃ harim  mahāviṣṇuṃ sadāviṣṇuṃ mūrtīkṛtya samarcayet  
itthaṃ viṣṇoścaturvyūhakramānmūrticatuṣṭayam  pūjayitvā ca tacchaktīścatasraḥ pujayetkramāt  
prabhāmāgneyadigbhāge nairṛte tu sarasvatīm  gaṇāṃbikā ca vāyavye lakṣmīṃ raudre samarcayet  
evaṃ bhānvādimūrtīnāṃ tacchaktīnāmanaṃtaram  pūjāṃ vidhāya lokeśāṃstatraivāvaraṇe yajet  
indramagniṃ yamaṃ caiva nirṛtiṃ varuṇaṃ tathā  vāyuṃ somaṃ kuberaṃ ca paścādīśānamarcayet  
evaṃ caturthāvaraṇaṃ pūjayitvā vidhānataḥ  āyudhāni maheśasya paścādbāṃhyaṃ samarcayet  
śrīmantriśūlamaiśāne vajraṃ māhendradiṅmukhe  paraśuṃ vahnidigbhāge yāmye sāyakamarcayet  
nairṛte tu yajetkhaḍgaṃ pāśaṃ vāruṇagocare  aṃkuśaṃ mārute bhāge pinākaṃ cottare yajet  
paścimābhimukhaṃ raudraṃ kṣetrapālaṃ samarcayet  pañcamāvaraṇaṃ caiva sampūjyānantaraṃ bahiḥ  
sarvāvaraṇadevānāṃ bahirvā pañcame 'thavā  pañcame mātṛbhissārdhaṃ mahokṣa purato yajet  
tataḥ samaṃtataḥ pūjyāssarvā vai devayonayaḥ  khecarā ṛṣayassiddhā daityā yakṣāśca rākṣasāḥ  
anaṃtādyāśca nāgeṃdrā nāgaistattatkulodbhavaiḥ  ḍākinībhūtavetālapretabhairavanāyakāḥ  
pātālavāsinaścānye nānāyonisamudbhavāḥ  nadyassamudrā girayaḥ kānanāni sarāṃsi ca  
paśavaḥ pakṣiṇo vṛkṣāḥ kīṭādyāḥ kṣudrayonayaḥ  narāśca vividhākārā mṛgāśca kṣudrayonayaḥ  
bhuvanānyantaraṇḍasya tato brahmāṇḍakoṭayaḥ  bahiraṃḍānyasaṃkhyāni bhuvanāni sahādhipaiḥ  
brahmāṃḍādhārakā rudrā daśadikṣu vyavasthitāḥ  yadgauḍa yacca māmeyaṃ yadvā śāktaṃ tataḥ param  
yatkiñcidasti śabdasya vācyaṃ cidacidātmakam  tatsarvaṃ śivayoḥ pārśve buddhvā sāmānyato yajet  
kṛtāṃjalipuṭāḥ sarve 'ciṃtyāḥ smitamukhāstathā  prītyā saṃprekṣamāṇāśca devaṃ devīṃ ca sarvadā  
itthamāvaraṇābhyarcāṃ kṛtvāvikṣepaśāṃtaye  punarabhyarcya deveśaṃ paktvākṣaramudīrayet  
nivedayettataḥ paścācchivayoramṛtopamam  suvyañjanasamāyuktaṃ śuddhaṃ cāru mahācarum  
dvātriṃśadāḍhakairmukhyamadhamaṃ tvāḍhakāvaram  sādhayitvā yathāsaṃpacchraddhayā vinivedayet  
tato nivedya pānīyaṃ tāṃbūlaṃ copadaṃśakaiḥ  nīrājanādikaṃ kṛtvā pūjāśeṣaṃ samāpayet  
bhogopayogyadravyāṇi viśiṣṭānyeva sādhayet  vittaśāṭhyaṃ na kurvīta bhaktimānvibhave sati  
śaṭhasyopekṣakasyāpi vyaṃgyaṃ caivānutiṣṭhataḥ  na phalaṃtyeva karmāṇi kāmyānīti satāṃ kathā  
tasmātsamyagupekṣāṃ ca tyaktvā sarvāṃgayogataḥ  kuryātkāmyāni karmāṇi phalasiddhiṃ yadīcchati  
itthaṃ pūjāṃ samāpyātha devaṃ devīṃ praṇamya ca  bhaktyā manassamādhāya paścātstotramudīrayet  
tataḥ stotramupāsyānte tvaṣṭottaraśatāvarām  japetpañcākṣarīṃ vidyāṃ sahasrottaramutsukaḥ  
vidyāpūjāṃ guroḥ pūjāṃ kṛtvā paścādyathākramam  yathodayaṃ yathāśrāddhaṃ sadasyānapi pūjayet  
tataḥ udvāsya deveśaṃ sarvairāvaraṇaiḥ saha  maṇḍalaṃ gurave dadyādyāgopakaraṇaissaha  
śivāśritebhyo vā dadyātsarvamevānupūrvaśaḥ  athavā tacchivāyaiva śivakṣetre samarpayet  
śivāgnau vā yajeddevaṃ homadravyaiśca saptabhiḥ  samabhyarcya yathānyāyaṃ sarvāvaraṇadevatāḥ  
eṣa yogeśvaro nāma triṣu lokeṣu viśrutaḥ  na tasmādadhikaḥ kaścidyāgo 'sti bhuvane kvacit  
na tadasti jagatyasminnasadhyaṃ yadanena tu  aihikaṃ vā phalaṃ kiṃcidāmuṣmikaphalaṃ tu vā  
idamasya phalaṃ nedamiti naiva niyamyate  śreyorūpasya kṛtsnasya tadidaṃ śreṣṭasādhanam  
idaṃ na śakyate vaktuṃ puruṣeṇa yadarcyate  ciṃtāmaṇerivaitasmāttattena prāpyate phalam  
tathāpi kṣudramuddiśya phalaṃ naitatprayojayet  laghvarthī mahato yasmātsvayaṃ laghutaro bhavet  
mahadvā phalamalpaṃ vā kṛtaṃ cetkarma sidhyati  mahādevaṃ samuddiśya kṛtaṃ karma prayujyatām  
tasmādananyalabhyeṣu śatrumṛtyuṃjayādiṣu  phaleṣu dṛṣṭādṛṣṭeṣu kuryādetadvicakṣaṇaḥ  
mahatsvapi ca pāteṣu mahārāgabhayādiṣu  durbhikṣādiṣu śāṃtyarthaṃ śāṃtiṃ kuryādanena tu  
bahunā kiṃ pralāpena mahāvyāpannivārakam  ātmīyamastraṃ śaivānāmidamāha maheśvaraḥ  
tasmāditaḥ paraṃ nāsti paritrāṇamihātmanaḥ  iti matvā prayuṃjānaḥ karmedaṃ śubhamaśnute  
stotramātraṃ śucirbhūtvā yaḥ paṭhetsusamāhitaḥ  sopyabhīṣṭatamādarthādaṣṭāṃśaphalamāpnuyāt  
arthaṃ tasyānusandhāya parvaṇyanaśanaḥ paṭhet  aṣṭābhyāṃ vā caturdaśyāṃ phalamardhaṃ samāpnuyāt  
yastvarthamanusaṃdhāya parvādiṣu tathā vratī  māsamekaṃ japetstotraṃ sa kṛtsnaṃ phalamāpnuyāt  
upamanyuruvāca  stotraṃ vakṣyāmi te kṛṣṇa pañcāvaraṇamārgataḥ  yogeśvaramidaṃ puṇyaṃ karma yena samāpyate  
jaya jaya jagadekanātha śaṃbho prakṛtimanohara nityacitsvabhāva  atigatakaluṣaprapañcavācāmapi manasāṃ padavīmatītatattvam  
svabhāvanirmalābhoga jaya sundaraceṣṭita  svātmatulyamahāśakte jaya śuddhaguṇārṇava  
anantakāṃtisaṃpanna jayāsadṛśavigraha  atarkyamahimādhāra jayānākulamaṃgala  
niraṃjana nirādhāra jaya niṣkāraṇodaya  nirantaraparānanda jaya nirvṛtikāraṇa  
jayātiparamaiśvarya jayātikaruṇāspada  jaya svataṃtrasarvasva jayāsadṛśavaibhava  
jayāvṛtamahāviśva jayānāvṛta kenacit  jayottara samastasya jayātyantaniruttara  
jayādbhuta jayākṣudra jayākṣata jayāvyaya  jayāmeya jayāmāya jayābhāva jayāmala  
mahābhuja mahāsāra mahāguṇa mahākatha  mahābala mahāmāya mahārasa mahāratha  
namaḥ paramadevāya namaḥ paramahetave  namaśśivāya śāṃtāya namaśśivatarāya te  
tvadadhīnamidaṃ kṛtsnaṃ jagaddhi sasurāsuram  atastvadvihitāmājñāṃ kṣamate ko 'tivartitum  
ayaṃ punarjano nityaṃ bhavadekasamāśrayaḥ  bhavānato 'nugṛhyāsmai prārthitaṃ saṃprayacchatu  
jayāṃbike jaganmātarjaya sarvajaganmayi  jayānavadhikaiśvarye jayānupamavigrahe  
jaya vāṅmanasātīte jayāciddhvāṃtabhaṃjike  jaya janmajarāhīne jaya kālottarottare  
jayānekavidhānasthe jaya viśveśvarapriye  jaya viśvasurārādhye jaya viśvavijṛṃbhiṇi  
jaya maṃgaladivyāṃgi jaya maṃgaladīpike  jaya maṃgalacāritre jaya maṃgaladāyini  
namaḥ paramakalyāṇaguṇasaṃcayamūrtaye  tvattaḥ khalu samutpannaṃ jagattvayyeva līyate  
tvadvinātaḥ phalaṃ dātumīśvaropi na śaknuyāt  janmaprabhṛti deveśi janoyaṃ tvadupāśritaḥ  
ato 'sya tava bhaktasya nirvartaya manoratham  pañcavaktro daśabhujaḥ śuddhasphaṭikasannibhaḥ  
varṇabrahmakalādeho devassakalaniṣkalaḥ  śivabhaktisamārūḍhaḥ śāṃtyatītassadāśivaḥ  
bhaktyā mayārcito mahyaṃ prārthitaṃ śaṃ prayacchatu  sadāśivāṃkamārūḍhā śaktiricchā śivāhvayā  
jananī sarvalokānāṃ prayacchatu manoratham  śivayordayitā putrau devau heraṃbaṣaṇmukhau  
śivānubhāvau sarvajñau śivajñānāmṛtāśinau  tṛptau parasparaṃ snigdhau śivābhyāṃ nityasatkṛtau  
satkṛtau ca sadā devau brahmādyaistridaśairapi  sarvalokaparitrāṇaṃ kartumabhyuditau sadā  
svecchāvatāraṃ kurvaṃtau svāṃśabhedairanekaśaḥ  tāvimau śivayoḥ pārśve nityamitthaṃ mayārcitau  
tayorājñāṃ puraskṛtya prārthitaṃ me prayacchatām  śuddhasphaṭikasaṃkāśamīśānākhyaṃ sadāśivam  
mūrdhābhimāninī mūrtiḥ śivasya paramātmanaḥ  śivārcanarataṃ śāṃtaṃ śāṃtyatītaṃ makhāsthitam  
pañcākṣarāṃtimaṃ bījaṃ kalābhiḥ pañcabhiryutam  prathamāvaraṇe pūrvaṃ śaktyā saha samarcitam  
pavitraṃ paramaṃ brahma prārthitaṃ me prayacchatu  bālasūryapratīkāśaṃ puruṣākhyaṃ purātanam  
pūrvavaktrābhimānaṃ ca śivasya parameṣṭhinaḥ  śāṃtyātmakaṃ marutsaṃsthaṃ śambhoḥ pādārcane ratam  
prathamaṃ śivabījeṣu kalāsu ca catuṣkalam  pūrvabhāge mayā bhaktyā śaktyā saha samarcitam  
pavitraṃ paramaṃ brahma prārthitaṃ me prayacchatu  añjanādipratīkāśamaghoraṃ ghoravigraham  
devasya dakṣiṇaṃ vaktraṃ devadevapadārcakam  vidyāpādaṃ samārūḍhaṃ vahnimaṇḍalamadhyagam  
dvitīyaṃ śivabījeṣu kalāsvaṣṭakalānvitam  śaṃbhordakṣiṇadigbhāge śaktyā saha samarcitam  
pavitraṃ madhyamaṃ brahma prārthitaṃ me prayacchatu  kuṃkumakṣodasaṃkāśaṃ vāmākhyaṃ varaveṣadhṛk  
vaktramuttaramīśasya pratiṣṭhāyāṃ pratiṣṭhitam  vārimaṃḍalamadhyasthaṃ mahādevārcane ratam  
turīyaṃ śivabījeṣu trayodaśakalānvitam  devasyottaradigbhāge śaktyā saha samarcitam  
pavitraṃ paramaṃ brahma prārthitaṃ me prayacchatu  śaṃkhakuṃdeṃdudhavalaṃ saṃdhyākhyaṃ saumyalakṣaṇam  
śivasya paścimaṃ vaktraṃ śivapādārcane ratam  nivṛttipadaniṣṭhaṃ ca pṛthivyāṃ samavasthitam  
tṛtīyaṃ śivabījeṣu kalābhiścāṣṭabhiryutam  devasya paścime bhāge śaktyā saha samarcitam  
pavitraṃ paramaṃ brahma prārthitaṃ me prayacchatu  śivasya tu śivāyāśca hṛnmūrtiśivabhāvite  
tayorājñāṃ puraskṛtya te me kāmaṃ prayacchatām  śivasya ca śivāyāśca śikhāmūrtiśivāśrite  
satkṛtya śivayorājñāṃ te me kāmaṃ prayacchatām  śivasya ca śivāyāśca varmaṇā śivabhāvite  
satkṛtya śivayorājñāṃ te me kāmaṃ prayacchatām  śivasya ca śivāyāśca netramūrtiśivāśrite  
satkṛtya śivayorājñāṃ te me kāmaṃ prayacchatām  astramūrtī ca śivayornityamarcanatatpare  
satkṛtya śivayorājñāṃ te me kāmaṃ prayacchatām  vāmau jyeṣṭhastathā rudraḥ kālo vikaraṇastathā  
balo vikaraṇaścaiva balapramathanaḥ paraḥ  sarvabhūtasya damanastādṛśāścāṣṭaśaktayaḥ  
prārthitaṃ me prayacchaṃtu śivayoreva śāsanāt  athānaṃtaśca sūkṣmaśca śivaścāpyekanetrakaḥ  
eka rudrākhyamartiśca śrīkaṇṭhaśca śikhaṃḍakaḥ  tathāṣṭau śaktayasteṣāṃ dvitīyāvaraṇe 'rcitāḥ  
te me kāmaṃ prayacchaṃtu śivayoreva śāsanāt  bhavādyā mūrtayaścāṣṭau tāsāmapi ca śaktayaḥ  
mahādevādayaścānye tathaikādaśamūrtayaḥ  śaktibhissahitāssarve tṛtīyāvaraṇe sthitāḥ  
satkṛtya śivayorājñāṃ diśaṃtu phalamīpsitam  vṛkṣarājo mahātejā mahāmeghasamasvanaḥ  
merumaṃdarakailāsahimādriśikharopamaḥ  sitābhraśikharākāraḥ kakudā pariśobhitaḥ  
mahābhogīṃdrakalpena vālena ca virājitaḥ  raktāsyaśṛṃgacaraṇau raktaprāyavilocanaḥ  
pīvaronnatasarvāṃgassucārugamanojjvalaḥ  praśastalakṣaṇaḥ śrīmānprajvalanmaṇibhūṣaṇaḥ  
śivapriyaḥ śivāsaktaḥ śivayordhvajavāhanaḥ  tathā taccaraṇanyāsapāvitāparavigrahaḥ  
gorājapuruṣaḥ śrīmāñchrīmacchūlavarāyudhaḥ  tayorājñāṃ puraskṛtya sa me kāmaṃ prayacchatu  
nandīśvaro mahātejā nagendratanayātmajaḥ  sanārāyaṇakairdevairnityamabhyarcya vaṃditaḥ  
śarvasyāṃtaḥpuradvāri sārdhaṃ parijanaiḥ sthitaḥ  sarveśvarasamaprakhyassarvāsuravimardanaḥ  
sarveṣāṃ śivadharmāṇāmadhyakṣatve 'bhiṣecitaḥ  śivapriyaśśivāsaktaśśrīmacchūlavarāyudhaḥ  
śivāśriteṣu saṃsaktastvanuraktaśca tairapi  satkṛtya śivayorājñāṃ sa me kāmaṃ prayacchatu  
mahākālo mahābāhurmahādeva ivāparaḥ  mahādevāśritānāṃ  tu nityamevābhirakṣatu  
śivapriyaḥ śivāsaktaśśivayorarcakassadā  satkṛtya śivayorājñāṃ sa me diśatu kāṃkṣitam  
sarvaśāstrārthatattvajñaḥ śāstā viṣnoḥ parā tanuḥ  mahāmohātmatanayo madhumāṃsāsavapriyaḥ  
tayorājñāṃ puraskṛtya sa me kāmaṃ prayacchatu  brahmāṇī caiva māheśī kaumārī vaiṣṇavī tathā  
vārāhī caiva māheṃdrī cāmuṃḍā caṃḍavikramā  etā vai mātaraḥ sapta sarvalokasya mātaraḥ  
prārthitaṃ me prayacchaṃtu parameśvaraśāsanāt  mattamātaṃgavadano gaṃgomāśaṃkarātmajaḥ  
ākāśadeho digbāhussomasūryāgnilocanaḥ  airāvatādibhirdivyairdiggajairnityamarcitaḥ  
śivajñānamadodbhinnarstridaśānāmavighnakṛt  vighnakṛccāsurādīnāṃ vighneśaḥ śivabhāvitaḥ  
satkṛtya śivayorājñāṃ sa me diśatu kāṃkṣitam  ṣaṇmukhaśśivasambhūtaḥ śaktivajradharaḥ prabhuḥ  
agneśca tanayo devo hyaparṇātanayaḥ punaḥ  gaṃgāyāśca gaṇāṃbāyāḥ kṛttikānāṃ tathaiva ca  
viśākhena ca śākhena naigameyena cāvṛtaḥ  iṃdrajiccaṃdrasenānīstārakāsurajittathā  
śailānāṃ merumukhyānāṃ vedhakaśca svatejasā  taptacāmīkaraprakhyaḥ śatapatradalekṣaṇaḥ  
kumārassukumārāṇāṃ rūpodāharaṇaṃ mahat  śivapriyaḥ śivāsaktaḥ śivapadārcakassadā  
satkṛtya śivayorājñāṃ sa me diśatu kāṃkṣitam  jyeṣṭhā variṣṭhā varadā śivayoryajaneratā  
tayorājñāṃ puraskṛtya sā me diśatu kāṃkṣitam  trailokyavaṃditā sākṣādulkākārā gaṇāṃbikā  
jagatsṛṣṭivivṛddhyarthaṃ brahmaṇā 'bhyarthitā śivāt  śivāyāḥ pravibhaktāyā bhruvorantaranissṛtāḥ  
dakṣāyaṇī satī menā tathā haimavatī hyumā  kauśikyāścaiva jananī bhadrakālyāstathaiva ca  
aparṇāyāśca jananī pāṭalāyāstathaiva ca  śivārcanaratā nityaṃ rudrāṇī rudravallabhā  
satkṛṭya śivayorājñāṃ sā me diśatu kāṃkṣitam  caṃḍaḥ sarvagaṇeśānaḥ śaṃbhorvadanasaṃbhavaḥ  
satkṛtya śivayorājñāṃ sa me diśatu kāṃkṣitam  piṃgalo gaṇapaḥ śrīmāñchivāsaktaḥ śivapriyaḥ  
ājñayā śivayoreva sa me kāmaṃ prayacchatu  bhṛṃgīśo nāma gaṇapaḥ śivarādhanatatparaḥ  
sambandhasāmānyavivakṣayā karmaṇi paṣṭhī  prayacchatu sa me kāmaṃ patyurājñā puraḥsaram  vīrabhadro mahātejā himakuṃdeṃdusannibhaḥ  
bhadrakālīpriyo nityaṃ mātḥṇāṃ cābhirakṣitā  yajñasya ca śirohartā dakṣasya ca durātmanaḥ  
upeṃdreṃdrayamādīnāṃ devānāmaṃgatakṣakaḥ  śivasyānucaraḥ śrīmāñchivaśāsanapālakaḥ  
śivayoḥ śāsanādeva sa me diśatu kāṃkṣitam  sarasvatī maheśasya vāksarojasamudbhavā  
śivayoḥ pūjane saktā sa me diśatu kāṃkṣitam  viṣṇorvakṣaḥsthitā lakṣmīḥ śivayoḥ pūjane ratā  
śivayoḥ śāsanādeva sā me diśatu kāṃkṣitam  mahāmoṭī mahādevyāḥ pādapūjāparāyaṇā  
tasyā eva niyogena sā me diśatu kāṃkṣitam  kauśikī siṃhamārūḍhā pārvatyāḥ paramā sutā  
viṣṇornidrāmahāmāyā mahāmahiṣamardinī  niśaṃbhaśuṃbhasaṃhatrī madhumāṃsāsavapriyā  
satkṛtya śāsanaṃ mātussā me diśatu kāṃkṣitam  rudrā rudrasamaprakhyāḥ prathamāḥ prathitaujasaḥ  
bhūtākhyāśca mahāvīryā mahādevasamaprabhāḥ  nityamuktā nirupamā nirdvandvā nirupaplavāḥ  
saśaktayassānucarāssarvalokanamaskṛtāḥ  sarveṣāmeva lokānāṃ sṛṣṭisaṃharaṇakṣamāḥ  
parasparānuraktāśca parasparamanuvratāḥ  parasparamatisnigdhāḥ parasparanamaskṛtāḥ  
śivapriyatamā nityaṃ śivalakṣaṇalakṣitāḥ  saumyādhārāstathā miśrāścāṃtarāladvayātmikāḥ  
virūpāśca surūpāśca nānārūpadharāstathā  satkṛtya śivayorājñāṃ te me kāmaṃ diśaṃtu vai  
devyā priyasakhīvargo devīlakṣaṇalakṣitaḥ  sahito rudrakanyābhiḥ śaktibhiścāpyanekaśaḥ  
tṛtīyāvaraṇe śaṃbhorbhaktyā nityaṃ samarcitaḥ  satkṛtya śivayorājñāṃ sa me diśatu maṃgalam  
divākaro maheśasya mūrtirdīptisumaṃḍalaḥ  nirguṇo guṇasaṃkīrṇastathaiva guṇakevalaḥ  
avikārātmakaścādya ekassāmānyavikriyaḥ  asādhāraṇakarmā ca sṛṣṭisthitilayakramāt  
evaṃ tridhā caturdhā ca vibhaktāḥ pañcadhā punaḥ  caturthāvaraṇe śaṃbhoḥ pūjitaścānugaiḥ saha  
śivapriyaḥ śivāsaktaḥ śivapādārcane rataḥ  satkṛtya śivayorājñāṃ sa me diśatu maṃgalam  
divākaraṣaḍaṃgāni dīptādyāścāṣṭaśaktayaḥ  ādityo bhāskaro bhānū raviścetyanupūrvaśaḥ  
arko brahmā tathā rudro viṣnuścādityamūrtayaḥ  vistarāsutarābodhinyāpyāyinyaparāḥ punaḥ  
uṣā prabhā tathā prājñā saṃdhyā cetyapi śaktayaḥ  somādiketuparyaṃtā grahāśca śivabhāvitāḥ  
śivayorājñayānunnā maṃgalaṃ pradiśaṃtu me  athavā dvādaśādityāstathā dvādaśa śaktayaḥ  
ṛṣayo devagaṃdharvāḥ pannagāpsarasāṃ gaṇāḥ  grāmaṇyaśca tathā yakṣā rākṣasāścāsurāstathā  
saptasaptagaṇāścaite saptacchaṃdomayā hayāḥ  vālakhilyā dayaścaiva sarve śivapadārcakāḥ  
satkṛtyaśivayorājñāṃ maṃgalaṃ pradiśaṃtu me  brahmātha devadevasya mūrtirbhūmaṇḍalādhipaḥ  
catuḥṣaṣṭiguṇaiśvaryo buddhitattve pratiṣṭhitaḥ  nirguṇo guṇasaṃkīrṇastathaiva guṇakevalaḥ  
avikārātmako devastatassādhāraṇaḥ puraḥ  asādhāraṇakarmā ca sṛṣṭisthitilayakramāt  
bhuvaṃ tridhā caturdhā ca vibhaktaḥ pañcadhā punaḥ  caturthāvaraṇe śaṃbho pūjitaśca sahānugaiḥ  
śivapriyaḥ śivāsaktaśśivapādārcane rataḥ  satkṛtya śivayorājñāṃ sa me diśatu maṃgalam  
hiraṇyagarbho lokeśo virāṭkālaśca pūruṣaḥ  sanatkumāraḥ sanakaḥ sanaṃdaśca sanātanaḥ  
prajānāṃ patayaścaiva dakṣādyā brahmasūnavaḥ  ekādaśa sapatnīkā dharmassaṃkalpa eva ca  
śivārcanaratāścaite śivabhaktiparāyaṇāḥ  śivājñāvaśagāssarve diśaṃtu mama maṃgalam  
catvāraśca tathā vedāssetihāsapurāṇakāḥ  dharmaśāstrāṇi vidyābhirvaidikībhissamanvitāḥ  
parasparaviruddhārthāḥ śivaprakṛtipādakāḥ  satkṛtya śivayorājñāṃ maṃgalaṃ pradiśaṃtu me  
atha rudro mahādevaḥ śaṃbhormūrtirgarīyasī  vāhneyamaṇḍalādhīśaḥ pauruṣaiśvaryavānprabhuḥ  
śivābhimānasaṃpanno nirguṇastriguṇātmakaḥ  kevalaṃ sāttvikaścāpi rājasaścaiva tāmasaḥ  
avikārarataḥ pūrvaṃ tatastu samavikriyaḥ  asādhāraṇakarmā ca sṛṣṭyādikaraṇātpṛthak  
brahmaṇopi śiraśchettā janakastasya tatsutaḥ  janakastanayaścāpi viṣṇorapi niyāmakaḥ  
bodhakaśca tayornityamanugrahakaraḥ prabhuḥ  aṃḍasyāṃtarbahirvartī rudro lokadvayādhipaḥ  
śivapriyaḥ śivāsaktaḥ śivapādārcane rataḥ  śivasyājñāṃ puraskṛtya sa me diśatu maṃgalam  
tasya brahma ṣaḍaṃgāni vidyeśāṃtaṃ tathāṣṭakam  catvāro mūrtibhedāśca śivapūrvāḥ śivārcakāḥ  
śivo bhavo haraścaiva mṛḍaścaiva tathāparaḥ  śivasyājñāṃ puraskṛtya maṃgalaṃ pradiśaṃtu me  
atha viṣṇurmaheśasya śivasyaiva parā tanuḥ  vāritattvādhipaḥ sākṣādavyaktapadasaṃsthitaḥ  
nirguṇassattvabahulastathaiva guṇakevalaḥ  avikārābhimānī ca trisādhāraṇavikriyaḥ  
asādhāraṇakarmā ca sṛṣṭyādikaraṇātpṛthak  dakṣiṇāṃgabhavenāpi spardhamānaḥ svayaṃbhuvā  
ādyena brahmaṇā sākṣātsṛṣṭaḥ sraṣṭā ca tasya tu  aṃḍasyāṃtarbahirvartī viṣṇurlokadvayādhipaḥ  
asurāṃtakaraścakrī śakrasyāpi tathānujaḥ  prādurbhūtaśca daśadhā bhṛguśāpacchalādiha  
bhūbhāranigrahārthāya svecchayāvātarakṣitau  aprameyabalo māyī māyayā mohayañjagat  
mūrtiṃ kṛtvā mahāviṣṇuṃ sadāśiṣṇumathāpi vā  vaiṣṇavaiḥ pūjito nityaṃ mūrtitrayamayāsane  
śivapriyaḥ śivāsaktaḥ śivapādārcane rataḥ  śivasyājñāṃ puraskṛtya sa me diśatu maṃgalam  
vāsudevo 'niruddhaśca pradyumnaśca tataḥ paraḥ  saṃkarṣaṇassamākhyātāścatasro mūrtayo hareḥ  
matsyaḥ kūrmo varāhaśca nārasiṃho 'tha vāmanaḥ  rāmatrayaṃ tathā kṛṣṇo viṣṇusturagavaktrakaḥ  
cakraṃ nārāyaṇasyāstraṃ pāṃcajanyaṃ ca śārṅgakam  satkṛtya śivayorājñāṃ maṃgalaṃ pradiśaṃtu me  
prabhā sarasvatī gaurī lakṣmīśca śivabhāvitā  śivayoḥ śāsanādetā maṃgalaṃ pradiśaṃtu me  
indro 'gniśca yamaścaiva nirṛtirvaruṇastathā  vāyuḥ somaḥ kuberaśca tatheśānastriśūladhṛk  
sarve śivārcanaratāḥ śivasadbhāvabhāvitāḥ  satkṛtya śivayorājñāṃ maṃgalaṃ pradiśaṃtu me  
triśūlamatha vajraṃ ca tathā paraśusāyakau  khaḍgapāśāṃkuśāścaiva pinākaścāyudhottamaḥ  
divyāyudhāni devasya devyāścaitāni nityaśaḥ  satkṛtya śivayorājñāṃ rakṣāṃ kurvaṃtu me sadā  
vṛṣarūpadharo devaḥ saurabheyo mahābalaḥ  vaḍavākhyānalaspardhāṃ pañcagomātṛbhirvṛtaḥ  
vāhanatvamanuprāptastapasā parameśayoḥ  tayorājñāṃ puraskṛtya sa me kāmaṃ prayacchatu  
naṃdā sunaṃdā surabhiḥ suśīlā sumanāstathā  pañcagomātarastvetāśśivaloke vyavasthitāḥ  
śivabhaktiparā nityaṃ śivārcanaparāyaṇāḥ  śivayoḥ śāsanādeva diśaṃtu mama vāṃchitam  
kṣetrapālo mahātejā nīla jīmūtasannibhaḥ  daṃṣṭrākarālavadanaḥ sphuradraktādharojjvalaḥ  
raktordhvamūrdhajaḥ śrīmānbhrukuṭīkuṭilekṣaṇaḥ  raktavṛttatrinayanaḥ śaśipannagabhūṣaṇaḥ  
nagnastriśūlapāśāsikapālodyatapāṇikaḥ  bhairavo bhairavaiḥ siddhairyoginībhiśca saṃvṛtaḥ  
kṣetrekṣetre samāsīnaḥ sthito yo rakṣakassatām  śivapraṇāmaparamaḥ śivasadbhāvabhāvitaḥ  
śivaśritānviśeṣeṇa rakṣanputrānivaurasān  satkṛtya śivayorājñāṃ sa me diśatu maṅgalam  
tālajaṅghādayastasya prathamāvaraṇercitāḥ  satkṛtya śivayorājñāṃ catvāraḥ samavantu mām  
bhairavādyāśca ye cānye samaṃtāttasya veṣṭitāḥ  te 'pi māmanugṛhṇaṃtu śivaśāsanagauravāt  
nāradādyāśca munayo divyā devaiśca pūjitāḥ  sādhyā māgāśca ye devā janalokanivāsinaḥ  
vinivṛttādhikārāśca maharlokanivāsinaḥ  saptarṣayastathānye vai vaimānikaguṇaissaha  
sarve śivārcanaratāḥ śivājñāvaśavartinaḥ  śivayorājñayā mahyaṃ diśaṃtu mama kāṃkṣitam   
gaṃdharvādyāḥ piśācāṃtāścatasro devayonayaḥ  siddhā vidyādharādyāśca ye 'pi cānye nabhaścarāḥ  
asurā rākṣasāścaiva pātālatalavāsinaḥ  anaṃtādyāśca nāgendrā vainateyādayo dvijāḥ  
kūṣmāṃḍāḥ pretavetālā grahā bhūtagaṇāḥ pare  ḍākinyaścāpi yoginyaḥ śākinyaścāpi tādṛśāḥ  
kṣetrārāmagṛhādīni tīrthānyāyatanāni ca  dvīpāḥ samudrā nadyaśca nadāścānye sarāṃsi ca  
girayaśca sumervādyāḥ kananāni samaṃtataḥ  paśavaḥ pakṣiṇo vṛkṣāḥ kṛmikīṭādayo mṛgāḥ  
bhuvanānyapi sarvāṇi bhuvanānāmadhīśvaraḥ  aṇḍānyāvaraṇaissārdhaṃ māsāśca daśa diggajāḥ  
varṇāḥ padāni maṃtrāśca tattvānyapi sahādhipaiḥ  brahmāṃḍadhārakā rudrā rudrāścānye saśaktikāḥ  
yacca kiṃcijjagatyasmindṛṣṭaṃ cānumitaṃ śrutam  sarve kāmaṃ prayacchantu śivayoreva śāsanāt  
atha vidyā parā śaivī paśupāśavimocinī  pañcārthasaṃjñitā divyā paśuvidyābahiṣkṛtā  
śāstraṃ ca śivadharmākhyaṃ dharmākhyaṃ ca taduttaram  śaivākhyaṃ śivadharmākhyaṃ purāṇaṃ śrutisaṃmitam  
śaivāgamāśca ye cānye kāmikādyāścaturvidhāḥ  śivābhyāmaviśeṣeṇa satkṛtyeha samarcitāḥ  
tābhyāmeva samājñātā mamābhipretasiddhaye  karmedamanumanyaṃtāṃ saphalaṃ sādhvanuṣṭhitam  
śvetādyā nakulīśāṃtāḥ saśiṣyāścāpi deśikāḥ  tatsaṃtatīyā guravo viśeṣādguravo mama  
śaivā māheśvarāścaiva jñānakarmaparāyaṇāḥ  karmedamanumanyaṃtāṃ saphalaṃ sādhvanuṣṭhitam  
laukikā brāhmaṇāssarve kṣatriyāśca viśaḥ kramāt  vedavedāṃgatattvajñāḥ sarvaśāstraviśāradāḥ  
sāṃkhyā vaiśeṣikāścaiva yaugā naiyāyikā narāḥ  saurā brahmāstathā raudrā vaiṣṇavāścāpare narāḥ  
śiṣṭāḥ sarve viśiṣṭā ca śivaśāsanayaṃtritāḥ  karmedamanumanyaṃtāṃ mamābhipretasādhakam  
śaivāḥ siddhāṃtamārgasthāḥ śaivāḥ pāśupatāstathā  śaivā mahāvratadharāḥ śaivāḥ kāpālikāḥ pare  
śivājñāpālakāḥ pūjyā mamāpi śivaśāsanāt  sarve mamānugṛhṇaṃtu śaṃsaṃtu saphalakriyām  
dakṣiṇajñānaniṣṭhāśca dakṣiṇottaramārgagāḥ  avirodhena vartaṃtāṃ maṃtraśreyo 'rthino mama  
nāstikāśca śaṭhāścaiva kṛtaghnāścaiva tāmasāḥ  pāṣaṃḍāścātipāpāśca vartaṃtāṃ dūrato mama  
bahubhiḥ kiṃ stutairatra ye 'pi ke 'picidāstikāḥ  sarve māmanugṛhṇaṃtu saṃtaḥ śaṃsaṃtu maṃgalam  
namaśśivāya sāṃbāya sasutāyādihetave  pañcāvaraṇarūpeṇa prapañcenāvṛtāya te  
ityuktvā daṃḍavadbhūmau praṇipatya śivaṃ śivām  japetpañcākṣarīṃ vidyāmaṣṭottaraśatāvarām  
tathaiva śaktividyāṃ ca japitvā tatsamarpaṇam  kṛtvā taṃ kṣamayitveśaṃ pūjāśeṣaṃ samāpayet  
etatpuṇyatamaṃ stotraṃ śivayorhṛdayaṃgamam  sarvābhīṣṭapradaṃ sākṣādbhuktimuktyaikasādhanam  
ya idaṃ kīrtayennityaṃ śṛṇuyādvā samāhitaḥ  sa vidhūyāśu pāpāni śivasāyujyamāpnuyāt  
goghnaścaiva kṛtaghnaśca vīrahā bhrūṇahāpi vā  śaraṇāgataghātī ca mitraviśraṃbhaghātakaḥ  
duṣṭapāpasamācāro mātṛhā pitṛhāpi vā  stavenānena japtena tattatpāpātpramucyate  
duḥsvapnādimahānarthasūcakeṣu bhayeṣu ca  yadi saṃkīrtayedetanna tato nārthabhāgbhavet  
āyurārogyamaiśvaryaṃ yaccānyadapi vāñchitam  stotrasyāsya jape tiṣṭhaṃstatsarvaṃ labhate naraḥ  
asaṃpūjya śivastotraṃ japātphalamudāhṛtam  saṃpūjya ca jape tasya phalaṃ vaktuṃ na śakyate  
āstāmiyaṃ phalāvāptirasminsaṃkīrtite sati  sārdhamaṃbikayā devaḥ śrutyaivaṃ divi tiṣṭhati  
tasmānnabhasi saṃpūjya devaṃ devaṃ sahomayā  kṛtāṃjalipuṭastiṣṭhaṃstotrametadudīrayet  
upamanyuruvāca  etatte kathitaṃ kṛṣṇa karmehāmutra siddhidam  kriyātapojapadhyānasamuccayamayaṃ param  
atha vakṣyāmi śaivānāmihaiva phaladaṃ nṛṇām  pūjāhomajapadhyānatapodānamayaṃ mahat  
tatra saṃsādhayetpūrvaṃ mantraṃ mantrārthavittamaḥ  dṛṣṭasiddhikaraṃ karma nānyathā phaladaṃ yataḥ  
siddhamantro 'pyadṛṣṭena prabalena tu kenacit  pratibandhaphalaṃ karma na kuryātsahasā budhaḥ  
tasya tu pratibandhasya kartuṃ śakyeha niṣkṛtiḥ  parīkṣya śakunādyaistadādau niṣkṛtimācaret  
yo 'nyathā kurute mohātkarmaihikaphalaṃ naraḥ  na tena phalabhāksa syātprāpnuyāccopahāsyatām  
abisrabdho na kurvīta karma dṛṣṭaphalaṃ kvacit  sa khalvaśraddhadhānaḥ syānnāśraddhaḥ phalamṛcchati  
nāparādhosti devasya karmaṇyapi tu niṣphale  yathoktakāriṇāṃ puṃsāmihaiva phaladarśanāt  
sādhakaḥ siddhamaṃtraśca nirastapratibaṃdhakaḥ  viśvastaḥ śraddhadhānaśca kurvannāpnoti tatphalam  
athavā tatphalāvāptyai brahmacaryarato bhavet  rātrau haviṣyamaśnīyātpāyasaṃ vā phalāni vā  
hiṃsādi yanniṣiddhaṃ syānna kuryānmanasāpi tat  sadā bhasmānuliptāṃ gassuveṣaśca śucirbhavet  
itthamācāravānbhūtvā svānukūle śubhe 'hani  pūrvoktalakṣaṇe deśe puṣpadāmādyalaṃkṛte  
ālipya śakṛtā  bhūmiṃ hastamānāvarāṃ yathā  vilikhetkamale bhadre dīpyamānaṃ svatejasā  
taptajāṃbūnadamayamaṣṭapatraṃ sakesaram  madhye karṇikayā yuktaṃ sarvaratnairalaṃkṛtam  
svākārasadṛśenaiva nālena ca samanvitam  tādṛśe svarṇanirmāṇe kaṃde samyagvidhānataḥ  
tatrāṇimādikaṃ sarvaṃ saṃkalpya manasā punaḥ  ratnajaṃ vātha sauvarṇaṃ sphaṭikaṃ vā salakṣaṇam  
liṅgaṃ savedikaṃ caiva sthāpayitvā vidhānataḥ  tatrāvāhya yajeddevaṃ sāṃbaṃ sagaṇamavyayam  
tatra māheśvarī kalpyā mūrtirmūrtimataḥ prabhoḥ  caturbhujā caturvaktrā sarvābharaṇabhūṣitā  
śārdūlacarmavasanā kiṃcidvihasitānanā  varadābhayahastā ca mṛgaṭaṃkadharā tathā  
atha vāṣṭabhujā ciṃtyā ciṃtakasya yathāruci  tadā triśūlaparaśukhaḍgavajrāṇi dakṣiṇe  
vāme pāśāṃkuśau tadvatkheṭaṃ nāgaṃ ca bibhratī  bālārkasadṛśaprakhyā prativaktraṃ trilocanā  
tasyāḥ pūrvamukhaṃ saumyaṃ svākārasadṛśaprabham  dakṣiṇaṃ nīlajīmūtasadṛśaṃ ghoradarśanam  
uttaraṃ vidrumaprakhyaṃ nīlālakavibhūṣitam  paścimaṃ pūrṇacaṃdrābhaṃ saumyamiṃdukalādharam  
tadaṃkamaṃḍalārūḍhā śaktirmāheśvarī parā  mahālakṣmīriti khyātā śyāmā sarvamanoharā  
mūrtiṃ kṛtvaivamākārāṃ sakalīkṛtya ca kramāt  mūrtimaṃtamathāvāhya yajetparamakāraṇam  
snānārthe kalpayettatra pañcagavyaṃ tu kāpilam  pañcāmṛtaṃ ca pūrṇāni bījāni ca viśeṣataḥ  
purastānmaṇḍalaṃ kṛtvā ratnacūrṇādyalaṃkṛtam  karṇikāyāṃ pravinyasyedīśānakalaśaṃ punaḥ  
sadyādikalaśānpaścātparitastasya kalpayet  tato vidyeśakalaśānaṣṭau pūrvādivatkramāt  
tīrthāmbupūritānkṛtvā sūtreṇāveṣṭya pūrvavat  puṇyadravyāṇi nikṣipya samantraṃ savidhānakam  
dukūlādyena vastreṇa samācchādya samaṃtataḥ  sarvatra maṃtraṃ vinyasya tattanmaṃtrapurassaram  
snānakāle tu saṃprāpte sarvamaṅgalanisvanaiḥ  pañcagavyādibhiścaiva snāpayetparameśvaram  
tataḥ kuśodakādyāni svarṇaratnodakānyapi  gaṃdhapuṣpādisiddhāni mantrasiddhāni ca kramāt  
uddhṛtyoddhṛtya mantreṇa taistaissnāpya maheśvaram  gaṃdhaṃ puṣpādidīpāṃśca pūjākarma samācaret  
palāvaraḥ syādālepa ekādaśapalottaraḥ  suvarṇaratnapuṣpāṇi śubhāni surabhīṇi ca  
nīlotpalādyutpalāni bilvapatrāṇyanekaśaḥ  kamalāni ca raktāni śvetānyapi ca śaṃbhave  
kṛṣṇāgurūdbhavo dhūpaḥ sakarpūrājyaguggulaḥ  kapilāghṛtasaṃsiddhā dīpāḥ karpūravartijāḥ  
pañcabrahmaṣaḍaṃgāni pūjyānyāvaraṇāni ca  naivedyaḥ payasā siddhaḥ sa guḍājyo mahācaruḥ  
pāṭalotpalapadmādyaiḥ pānīyaṃ ca sugandhitam  pañcasaugaṃdhikopetaṃ tāṃbūlaṃ ca susaṃskṛtam  
suvarṇaratnasiddhāni bhūṣaṇāni viśeṣataḥ  vāsāṃsi ca vicitrāṇi sūkṣmāṇi ca navāni ca  
darśanīyāni deyāni gānavādyādibhissaha  japaśca mūlamaṃtrasya lakṣaḥ paramasaṃkhyayā  
ekāvarā tryuttarā ca pūjā phalavaśādiha  daśasaṃkhyāvaro homaḥ pratidravyaṃ śatottaraḥ  
ghorarūpaśśivaściṃtyo māraṇoccāṭanādiṣu  śivaliṃge śivāgnau ca hyanyāsu pratimāsu ca  
ciṃtyassaumyatanuśśaṃbhuḥ kārye śāṃtikapauṣṭike  āyasau sruksruvau kāryau māraṇādiṣu karmasu  
tadanyatra tu sauvarṇau śāṃtikādyeṣu kṛtsnaśaḥ  dūrvayā ghṛtagokṣīramiśrayā madhunā tathā  
caruṇā saghṛtenaiva kevalaṃ payasāpi vā  juhuyānmṛtyuvijaye tilai rogopaśāṃtaye  
ghṛtena payasā caiva kamalairvātha kevalaiḥ  samṛddhikāmo juhuyānmahādāridryaśāṃtaye  
jātīpuṣpeṇa vaśyārthī juhuyātsaghṛtena tu  ghṛtena karavīraiśca kuryādākarṣaṇaṃ dvijaḥ  
tailenoccāṭanaṃ kuryātstaṃbhanaṃ madhunā punaḥ  staṃbhanaṃ sarṣapeṇāpi laśunena tu pātanam  
tāḍanaṃ rudhireṇa syātkharasyoṣṭrasya cobhayoḥ  māraṇoccāṭane kuryādrohibījaistilānvitaiḥ  
vidveṣaṇaṃ ca tailena kuryāllāṃgalakasya tu  baṃdhanaṃ rohibījena senāstaṃbhanameva ca  
raktasarṣapasaṃmiśrairhomadravyairaśeṣataḥ  hastayaṃtrodbhavaistailairjuhuyādābhicārike  
kaṭukītuṣasaṃyuktaiḥ kārpāsāsthibhireva ca  sarṣapaistailasaṃmiśrairjuhuyādābhicārike  
jvaropaśāṃtidaṃ kṣīraṃ saubhāgyaphaladaṃ tathā  sarvasiddhikaro homaḥ kṣaudrājyadadhibhiryutaiḥ  
kṣīreṇa taṃdulaiścaiva caruṇā kevalena vā  śāṃtikaṃ pauṣṭikaṃ vāpi saptabhiḥ samidādibhiḥ  
dravyairviśeṣato home vaśyamākarṣaṇaṃ tathā  vaśyamākarṣaṇaṃ caiva śrīpadaṃ ca viśeṣataḥ  
bilvapatraistu havanaṃ śatrorvijayadaṃ tathā  samidhaḥ śāṃtikāryeṣu pālāśakhadirādikāḥ  
karavīrārkajāḥ kraurye kaṇṭakinyaśca vigrahe  praśāṃtaḥ śāṃtikaṃ kuryātpauṣṭikaṃ ca viśeṣataḥ  
nirghṛṇaḥ kruddhacittastu prakuryādābhicārikam  atīvaduravasthāyāṃ pratīkārāṃtaraṃ na cet  
ātatāyinamuddiśya prakuryādābhicārikam  svarāṣṭrapatimuddiśya na kuryādābhicārikam  
yadyāstikassudharmiṣṭho mānyo vā yo 'pi kopi vā  tamuddiśyāpi no kuryādātatāyinamapyuta  
manasā karmaṇā vācā yo 'pi kopi śivāśritaḥ  svarāṣṭrapatimuddiśya śivā śritamathāpi vā  
kṛtvābhicārikaṃ karma sadyo vinipatennaraḥ  svarāṣṭrapālakaṃ tasmācchivabhaktaṃ ca kañcana  
na hiṃsyādabhicārādyairyadīcchetsukhamātmanaḥ  anyaṃ kamapi coddiśya kṛtvā vai māraṇādikam  
paścāttāpena saṃyuktaḥ prāyaścittaṃ samācaret  bāṇaliṃge 'pi vā kuryānnirdhano dhanavānapi  
svayaṃbhūte 'tha vā liṃge ārṣake vaidike 'pi vā  abhāve hemaratnānāmaśaktau ca tadarjane  
manasaivācaredetaddravyairvā pratirūpakaiḥ  kvacidaṃśe tu yaḥ śaktastvaśaktaḥ kvacidaṃśake  
so 'pi śaktyanusāreṇa kurvaṃścetphalamṛcchati  karmaṇyanuṣṭhite 'pyasminphalaṃ yatra na dṛśyate  
dvistrirvāvartayettatra sarvathā dṛśyate phalam  pūjopayuktaṃ yaddravyaṃ hemaratnādyanuttamam  
tatsarvaṃ gurave dadyāddakṣiṇāṃ ca tataḥ pṛthak  sa cennecchati tatsarvaṃ śivāya vinivedayet  
athavā śivabhaktebhyo nānyebhyastu pradīyate  yaḥ svayaṃ sādhayecchaktyā gurvādinirapekṣayā  
so 'pyevamācaredatra na gṛhṇīyātsvayaṃ punaḥ  svayaṃ gṛhṇāti yo lobhātpūjāṃgadravyamuttamam  
kāṃkṣitaṃ na labhenmūḍho nātra kāryā vicāraṇā  arcitaṃ yattu talliṃgaṃ gṛhṇīyādvā navā svayam  
gṛhṇīyādyadi tannityaṃ svayaṃ vānyo 'pi vārcayet  yathoktameva karmaitadācaredyo 'napāyataḥ  
phalaṃ vyabhicarennaivamityataḥ kiṃ prarocakam  tathāpyuddeśato vakṣye karmaṇaḥ siddhimuttamam  
api śatrubhirākrāṃto vyādhibhirvāpyanekaśaḥ  mṛtyorāsyagataścāpi mucyate nirapāyataḥ  
pūjāyate 'tikṛpaṇo rikto vaiśravaṇāyate  kāmāyate virūpo 'pi vṛddho 'pi taruṇāyate  
śatrurmitrāyate sadyo virodhī kiṃkarāyate  viṣāyate yadamṛtaṃ viṣamapyamṛtāyate  
sthalāyate samudro 'pi sthalamapyarṇavāyate  mahīdharāyate śvabhraṃ sa ca śvabhrāyate giriḥ  
padmākarāyate vahniḥ saro vaiśvānarāyate  vanāyate yadudyānaṃ tadudyānāyate vanam  
siṃhāyate mṛgaḥ kṣudraḥ siṃhaḥ krīḍāmṛgāyate  striyo 'bhisārikāyante lakṣmīḥ sucaritāyate  
svairapreṣyāyate vāṇī kīrtistu gaṇikāyate  svairācārāyate medhā vajrasūcīyate manaḥ  
mahāvātāyate śaktirbalaṃ mattagajāyate  stambhāyate samudyogaiḥ śatrupakṣe sthitā kriyā  
śatrupakṣāyate 'rīṇāṃ sarva eva suhṛjjanaḥ  śatravaḥ kuṇapāyante jīvantopi sabāṃdhavāḥ  
āpanno 'pi gatāriṣṭaḥ svayaṃ khalvamṛtāyate  rasāya nāyate nityamapathyamapi sevitam  
aniśaṃ kriyamāṇāpi ratistvabhinavāyate  anāgatādikaṃ sarvaṃ karasthāmalakāyate  
yādṛcchikaphalāyante siddhayo 'pyaṇimādayaḥ  bahunātra kimuktena sarvakāmārthasiddhiṣu  
asminkarmaṇi nirvṛtte tvanavāpyaṃ na vidyate  
upamanyuruvāca  ataḥ paraṃ pravakṣyāmi kevalāmuṣmikaṃ vidhim  naitena sadṛśaṃ kiṃcitkarmāsti bhuvanatraye  
puṇyātiśayasaṃyuktaḥ sarvairdevairanuṣṭhitaḥ  brahmaṇā viṣṇunā caiva rudreṇa ca viśeṣataḥ  
iṃdrādilokapāraiśca sūryādyairnavabhirgrahaiḥ  viśvāmitravasiṣṭhādyairbrahmavidbhirmaharṣibhiḥ  
śvetāgastyadadhīcādyairasmābhiśca śivāśritaiḥ  naṃdīśvaramahākālabhṛṃgīśādyairgaṇeśvaraiḥ  
pātālavāsibhirdaityaiḥ śeṣādyaiśca mahoragaiḥ  siddhairyakṣaiśca gaṃdharvai rakṣobhūtapiśācakaiḥ  
svaṃsvaṃ padamanuprāptaṃ sarvairayamanuṣṭhitaḥ  anena vidhinā sarve devā devatvamāgatāḥ  
brahmā brahmatvamāpanno viṣṇurviṣṇutvamāgataḥ  rudro rudratvamāpanna iṃdraścendratvamāgataḥ  
gaṇeśaśca gaṇeśatvamanena vidhinā gataḥ  sitacaṃdanatoyena liṃgaṃ snāpya śivaṃ śivām  
śvetairvikasitaiḥ padmaiḥ saṃpūjya praṇipatya ca  tatra padmāsanaṃ ramyaṃ kṛtvā lakṣaṇasaṃyutam  
vibhave sati hemādyai ratnādyairvā svaśaktitaḥ  madhye kesarajālāsya sthāpya liṃgaṃ kanīyasam  
aṃguṣṭhapratimaṃ ramyaṃ sarvagandhamayaṃ śubham  dakṣiṇe sthāpayitvā tu bilvapatraiḥ samarcayet  
aguruṃ dakṣiṇe pārśve paścime tu manaḥśilām  uttare caṃdanaṃ dadyāddharitālaṃ tu pūrvataḥ  
sugandhaiḥ kusumai ramyairvicitraiścāpi pūjayet  dhūpaṃ kṛṣṇāguruṃ dadyātsarvataśca saguggulam  
vāsāṃsi cātisūkṣmāṇi vikāśāni nivedayet  pāyasaṃ ghṛtasaṃmiśraṃ ghṛtadīpāṃśca dāpayet  
sarvaṃ nivedya mantreṇa tato gacchetpradakṣiṇām  praṇamya bhaktyā deveśaṃ stutvā cānte kṣamāpayet  
sarvopahārasaṃmiśraṃ tato liṃgaṃ nivedayet  śivāya śivamantreṇa dakṣiṇāmūrtimāśritaḥ  
evaṃ yo 'rcayate nityaṃ pañcagandhamayaṃ śubham  sarvapāpavinirmuktaḥ śivaloke mahīyate  
etadvratottamaṃ guhyaṃ śivaliṃgamahāvratam  bhaktasya te samākhyātaṃ na deyaṃ yasya kasyacit  
deyaṃ ca śivabhaktebhyaḥ śivena kathitaṃ purā  
upamanyuruvāca  nityanaimittikātkāmyādyā siddhiriha kīrtitā  sā sarvā labhyeta sadyo liṃgaberapratiṣṭhayā  
sarvo liṃgamayo lokassarvaṃ liṃge pratiṣṭhitam  tasmātpratiṣṭhite liṃge bhavetsarvaṃ patiṣṭhitam  
brahmaṇā viṣṇunā vāpi rudreṇānyena kena vā  liṃgapratiṣṭhāmutsṛjya kriyate svapadasthitiḥ  
kimanyadiha vaktavyaṃ pratiṣṭhāṃ prati kāraṇam  partiṣṭhitaṃ śivenāpi liṃgaṃ vaiśveśvaraṃ yataḥ  
tasmātsarvaprayatnena paratreha ca śarmaṇe  sthāpayetparameśasya liṃgaṃ beramathāpi vā  
śrīkṛṣṇa uvāca  kimidaṃ liṃgamākhyātaṃ kathaṃ liṃgī maheśvaraḥ  kathaṃ ca liṃgabhāvo 'sya kasmādasmiñchivo 'rcyate  
upamanyuruvāca  avyaktaṃ liṃgamākhyātaṃ triguṇaprabhavāpyayam  anādyanaṃtaṃ viśvasya yadupādānakāraṇam  
tadeva mūlaprakṛtirmāyā ca gaganātmikā  tata eva samutpannaṃ jagadetaccarācaram  
aśuddhaṃ caiva śuddhaṃ yacchuddhāśuddhaṃ ca tattridhā  tataḥ śivo maheśaśca rudro viṣṇuḥ pitāmahaḥ  
bhūtāni cendriyairjātā līyante 'tra śivājñayā  ata eva śivo liṃgo liṃgamājñāpayedyataḥ  
yato na tadanājñātaṃ kāryāya prabhavetsvataḥ  tato jātasya viśvasya tatraiva vilayo yataḥ  
anena liṃgatāṃ tasya bhavennānyena kenacit  liṃgaṃ ca śivayordehastābhyāṃ yasmādadhiṣṭhitam  
atastatra śivaḥ sāmbo nityameva samarcayet  liṃgavedī mahādevī liṃgaṃ sākṣānmaheśvaraḥ  
tayoḥ saṃpūjanādeva sa ca sā ca samarcitau  na tayorliṃgadehatvaṃ vidyate paramārthataḥ  
yatastvetau viśuddhau tau dehastadupacārataḥ  tadeva paramā śaktiḥ śivasya paramātmanaḥ  
śaktirājñāṃ yadādatte prasūte taccarācaram  na tasya mahimā śakyo vaktuṃ varṣaśatairapi  
yenādau mohitau syātāṃ brahmanārāyaṇāvapi  purā tribhuvanasyāsya pralaye samupasthite  
vāriśayyāgato viṣṇuḥ suṣvāpānākulaḥ sukham  yadṛcchayā gatastatra brahmā lokapitāmahaḥ  
dadarśa puṇḍarīkākṣaṃ svapantaṃ tamanākulam  māyayā mohitaḥ śambhorviṣṇumāha pitāmahaḥ  
kastvaṃ vadetyamarṣeṇa prahṛtyotthāpya mādhavam  sa tu hastaprahāreṇa tīvreṇābhihataḥ kṣaṇāt  
prabuddhotthāya śayanāddadarśa parameṣṭhinam  tamāha cāṃtassaṃkruddhaḥ svayamakruddhavaddhariḥ  
kutastvamāgato vatsa kasmāttvaṃ vyākulo vada  iti viṣṇuvacaḥ śrutvā prabhutvaguṇasūcakam  
rajasā baddhavairastaṃ brahmā punarabhāṣata  vatseti māṃ kuto brūṣe guruḥ śiṣyamivātmanaḥ  
māṃ na jānāsi kiṃ nāthaṃ prapañco yasya me kṛtiḥ  tridhātmānaṃ vibhajyedaṃ sṛṣṭvātha paripālyate  
saṃharāmi name kaścitsraṣṭā jagati vidyate  ityukte sati so 'pyāha brahmāṇaṃ viṣṇuravyayaḥ  
ahamevādikartāsya hartā ca paripālakaḥ  bhavānapi mamaivāṃgādavatīrṇaḥ purāvyayāt  
manniyogāttvamātmānaṃ tridhā kṛtvā jagattrayam  sṛjasyavasi cāṃte tatpunaḥ pratisṛjasyapi  
vismṛtosi jagannāthaṃ nārāyaṇamanāmayam  tavāpi janakaṃ sākṣānmāmevamavamanyase  
tavāparādho nāstyatra bhrāṃtosi mama māyayā  matprasādādiyaṃ bhrāṃtirapaiṣyati tavācirāt  
śṛṇu satyaṃ caturvaktra sarvadeveśvaro hyaham  kartā bhartā ca hartā ca na mayāsti samo vibhuḥ  
evameva vivādobhūdbrahmaviṣṇvoḥ parasparam  abhavacca mahāyuddhaṃ bhairavaṃ romaharṣaṇam  
muṣṭibhirnnighnatostīvraṃ rajasā baddhavairayoḥ  tayordarpāpahārāya prabodhāya ca devayoḥ  
madhye samāvirabhavalliṃgamaiśvaramadbhutam  jvālāmālāsahasrāḍhyamaprameyamanaupamam  
kṣayavṛddhivinirmuktamādimadhyāṃtavarjitam  tasya jvālāsahasreṇa brahmaviṣṇū vimohitau  
visṛjya yuddhaṃ kiṃ tvetadityaciṃtayatāṃ tadā  na tayostasya yāthātmyaṃ prabuddhamabhavadyadā  
tadā samudyatau syātāṃ tasyādyaṃtaṃ parīkṣitum  tatra haṃsākṛtirbrahmā viśvataḥ pakṣasaṃyutaḥ  
manonilajavo bhūtvā gatastūrdhvaṃ prayatnataḥ  nārāyaṇopi viśvātmā līlāñjanacayopamam  
vārāhamamitaṃ rūpamasthāya gatavānadhaḥ  evaṃ varṣasahasraṃ tu tvaran viṣṇuradhogataḥ  
nāpaśyadalpamapyasya mūlaṃ liṃgasya sūkaraḥ  tāvatkālaṃ gataścordhvaṃ tasyāṃtaṃ jñātumicchayā  
śrāṃtotyaṃtamadṛṣṭvāṃtaṃ pāpatādhaḥ pitāmahaḥ  tathaiva bhagavān viṣṇuḥ śrāṃtaḥ saṃvignalocanaḥ  
kleśena mahatā tūrṇamadhastādutthito 'bhavat  samāgatāvathānyonyaṃ vismayasmeravīkṣaṇau  
māyayā mohitau śaṃbhoḥ kṛtyākṛtyaṃ na jagmatuḥ  pṛṣṭhataḥ pārśvatastasya cāgrataśca sthitāvubhau  
praṇipatya kimātmedamityaciṃtayatāṃ tadā  
upamanyuruvāca  athāvirabhavattatra sanādaṃ śabdalakṣaṇam  omityekākṣaraṃ brahma brahmaṇaḥ pratipādakam  
tadapyaviditaṃ tāvadbrahmaṇā viṣṇunā tathā  rajasā tamasā cittaṃ tayoryasmāttiraskṛtam  
tadā vibhaktamabhavaccaturdhaikaṃ tadakṣaram  a u meti trimātrābhiḥ parastāccārdhamātrayā  
tatrākāraḥ śrito bhāge jvalalliṃgasya dakṣiṇe  ukāraścottare tadvanmakārastasya madhyataḥ  
ardhamātrātmako nādaḥ śrūyate liṃgamūrdhani  vibhakte 'pi tadā tasminpraṇave paramākṣare  
vibhāvārthaṃ ca tau devau na kiṃcidavajagmatuḥ  vedātmanā tadāvyaktaḥ praṇavo vikṛtiṃ gataḥ  
tatrākāro ṛgabhavadukāro yajuravyayaḥ  makārassāma saṃjāto nādastvātharvaṇī śrutiḥ  
ṛgayaṃ sthāpayāmāsa samāsāttvarthamātmanaḥ  rajoguṇeṣu brahmāṇaṃ mūrtiṣvādyaṃ kriyāsvapi  
sṛṣṭiṃ lokeṣu pṛthivīṃ tattveṣvātmānamavyayam  kalādhvani nivṛttiṃ ca sadyaṃ brahmasu pañcasu  
liṃgabhāgeṣvadhobhāgaṃ bījākhyaṃ kāraṇatraye  catuḥṣaṣṭiguṇaiśvaryaṃ bauddhaṃ yadaṇimādiṣu  
taditthamarthairdaśabhirvyāptaṃ viśvamṛcā jagat  athopasthāpayāmāsa svārthaṃ daśavidhaṃ yajuḥ  
sattvaṃ guṇeṣu viṣṇuṃ ca mūrtiṣvādyaṃ kriyāsvapi  sthitiṃ lokeṣvaṃtarikṣaṃ vidyāṃ tattveṣu ca triṣu  
kalādhvasu pratiṣṭhāṃ ca vāmaṃ brahmasu pañcasu  madhyaṃ tu liṃgabhāgeṣu yoniṃ ca triṣu hetuṣu  
prākṛtaṃ ca yathaiśvaryaṃ tasmādviśvaṃ yajurmayam  tatopasthāpayāmāsa sāmārthaṃ daśadhātmanaḥ  
tamoguṇeṣvatho rudraṃ mūrtiṣvādyaṃ kriyāsu ca  saṃhṛtiṃ triṣu lokeṣu tattveṣu śivamuttamam  
vidyākalāsvaghoraṃ ca tathā brahmasu pañcasu  liṃgabhāgeṣu pīṭhordhvaṃ bījinaṃ kāraṇatraye  
pauruṣaṃ ca tathaiśvaryamitthaṃ sāmnā tataṃ jagat  athātharvāha nairguṇyamarthaṃ prathamamātmanaḥ  
tato maheśvaraṃ sākṣānmūrtiṣvapi sadāśivam  kriyāsu niṣkriyasyāpi śivasya paramātmanaḥ  
bhūtānugrahaṇaṃ caiva mucyaṃte yena jaṃtavaḥ  lokeṣvapi yato vāco nivṛttā manasā saha  
tadūrdhvamunmanā lokātsomalokamalaukikam  somassahomayā yatra nityaṃ nivasatīśvaraḥ  
tadūrdhvamunmanā lokādyaṃ prāpto na nivartate  śāṃtiṃ ca śāṃtyatītāṃ ca vyāpikāṃ cai kalāsvapi  
tatpūruṣaṃ tatheśānaṃ brahma brahmasu pañcasu  mūrdhānamapi liṃgasya nādabhāgeṣvanuttamam  
yatrāvāhya samārādhyaḥ kevalo niṣkalaḥ śivaḥ  tatteṣvapi tadā biṃdornādācchaktestataḥ parāt  
tattvādapi paraṃ tattvamatattvaṃ paramārthataḥ  kāraṇeṣu trayātītānmāyāvikṣobhakāraṇāt  
anaṃtācchuddhavidyāyāḥ parastācca maheśvarāt  sarvavidyeśvarādhīśānna parācca sadāśivāt  
sarvamaṃtratanordevācchaktitrayasamanvitāt  pañcavaktrāddaśabhujātsākṣātsakalaniṣkalāt  
tasmādapi parādbiṃdorardhedośca tataḥ parāt  tataḥ parānniśādhīśānnādākhyācca tataḥ parāt  
tataḥ parātsuṣumneśādbrahmaraṃdhreśvarādapi  tataḥ parasmācchakteśca parastācchivatattvataḥ  
paramaṃ kāraṇaṃ sākṣātsvayaṃ niṣkāraṇaṃ śivam  kāraṇānāṃ ca dhātāraṃ dhyātārāṃ dhyeyamavyayam  
paramākāśamadhyasthaṃ paramātmopari sthitaṃ  sarvaiśvaryeṇa saṃpannaṃ sarveśvaramanīśvaram  
aiśvaryāccāpi māyeyādaśuddhānmānuṣādikāt  aparācca parāttyājyādadhiśuddhādhvagocarāt  
tatparācchuddhavidyādyādunmanāṃtātparātparāt  paramaṃ paramaiśvaryamunmanādyamanādi ca  
apāramaparādhīnaṃ nirastātiśayaṃ sthiram  itthamarthairdaśavidhairiyamātharvaṇī śrutiḥ  
yasmādgarīyasī tasmādviśvaṃ vyāptamatharvaṇāt  ṛgvedaḥ punarāhedaṃ jāgradrūpaṃ mayocyate  
yenāhamātmatattvasya nityamasmyabhidhāyakaḥ  yajurvedo 'vadattadvatsvapnāvasthā mayocyate  
bhogyātmanā pariṇatā vidyāvedyā yato mayi  sāma cāha suṣuptyākhyamevaṃ sarvaṃ mayocyate  
mamārthena śivenedaṃ tāmasenābhidhīyate  atharvāha turāyākhyaṃ turīyātītameva ca  
mayābhidhīyate tasmādadhvātītapadosmyaham  adhvātmakaṃ tu tritayaṃ śivavidyātmasaṃjñitam  
tattraiguṇyaṃ trayīsādhyaṃ saṃśodhyaṃ ca padaiṣiṇā  adhvātītaṃ turīyākhyaṃ nirvāṇaṃ paramaṃ padam  
tadatītaṃ ca nairguṇyādadhvanosya viśodhakam  dvayoḥ pramāpako nādo nadāṃtaśca madātmakaḥ  
tasmānmamārthasvātaṃtryātpradhānaḥ parameśvaraḥ  yadasti vastu tatsarvaṃ guṇapradhānyayogataḥ  
samastaṃ vyastamapi ca praṇavārthaṃ pracakṣate  savārthavācakaṃ tasmādekaṃ brahmaitadakṣaram  
tenomiti jagatkṛtsnaṃ kurute prathamaṃ śivaḥ  śivo hi praṇavo hyeṣa praṇavo hi śivaḥ smṛtaḥ  
vācyavācakayorbhedo nātyaṃtaṃ vidyate yataḥ  ciṃtayā rahito rudro vācoyanmanasā saha  
aprāpya tannivartaṃte vācyastvekākṣareṇa saḥ  ekākṣarādakārākhyādātmā brahmābhidhīyate  
ekākṣarādukārākhyāddvidhā viṣṇurudīryate  ekākṣarānmakārākhyācchivo rudra udāhṛtaḥ  
dakṣiṇāṃgānmaheśasya jāto brahmātmasaṃjñikaḥ  vāmāṃgādabhavadviṣṇustato vidyeti saṃjñitaḥ  
hṛdayānnīlarudro bhūcchivasya śivasaṃjñikaḥ  sṛṣṭeḥ pravartako brahmā sthiterviṣṇurvimohakaḥ  
saṃhārasya tathā rudrastayornityaṃ niyāmakaḥ  tasmāttrayaste kathyaṃte jagataḥ kāraṇāni ca  
kāraṇatrayahetuśca śivaḥ paramakāraṇam  arthametamavijñāya rajasā baddhavairayoḥ  
yuvayoḥ pratibodhāya madhye liṃgamupasthitam  evamomiti māṃ prāhuryadihoktamatharvaṇā  
ṛco yajūṃṣi sāmāni śākhāścānyāḥ sahasraśaḥ  vedeṣvevaṃ svayaṃ vaktrairvyaktamityavadatsvapi  
svapnānubhūtamiva tattābhyāṃ nādhyavasīyate  tayostatra prabodhāya tamopanayanāya ca  
liṃgepi mudritaṃ sarvaṃ yathā vedairudāhṛtam  taddṛṣṭvā mudritaṃ liṃge prasādālliṃginastadā  
praśāṃtamanasau devau prabuddhau saṃbabhūvatuḥ  utpattiṃ vilayaṃ caiva yathātmyaṃ ca ṣaḍadhvanām  
tataḥ parataraṃ dhāma dhāmavaṃtaṃ ca pūruṣam  niruttarataraṃ brahma niṣkalaṃ śivamīśvaram  
paśupāśamayasyāsya prapañcasya sadā patim  akutobhayamatyaṃtamavṛddhikṣayamavyayam  
vāhyamābhyaṃtaraṃ vyāptaṃ vāhyābhyaṃtaravarjitam  nirastātiśayaṃ śaśvadviśvalokavilakṣaṇam  
alakṣaṇamanirdeśyamavāṅmanasagocaram  prakāśaikarasaṃ śāṃtaṃ prasannaṃ satatoditam  
sarvakalyāṇanilayaṃ śaktyā tādṛśayānvitam  jñātvā devaṃ virūpākṣaṃ brahmanārāyaṇau tadā  
racayitvāṃjaliṃ mūrdhni bhītau tau vācamūcatuḥ  brahmovāca  ajño vāhamabhijño vā tvayādau deva nirmitaḥ  
īdṛśīṃ bhrāṃtimāpanna iti ko 'trāparādhyati  āstāṃ mamedamajñānaṃ tvayi sannihate prabho  
nirbhayaḥ ko 'bhibhāṣeta kṛtyaṃ svasya parasya vā  āvayordevadevasya vivādo 'pi hi śobhanaḥ  
pādapraṇāmaphalado nāthasya bhavato yataḥ  viṣṇuruvāca  stotuṃ deva na vāgasti mahimnaḥ sadṛśī tava  
prabhoragre vidheyānāṃ tūṣṇīṃbhāvo vyatikramaḥ  kimatra saṃghaṭetkṛtyamityevāvasarocitam  
ajānannapi yatkiṃcitpralapya tvāṃ nato 'smyaham  kāraṇatvaṃ tvayā dattaṃ vismṛtaṃ tava māyayā  
mohito 'haṃkṛtaścāpi punarevāsmi śāsitaḥ  vijñāpitaiḥ kiṃ bahubhirbhītosmi bhṛśamīśvara  
yato 'hamaparicchedyaṃ tvāṃ paricchettumudyataḥ  tvāmuśaṃti mahādevaṃ bhītānāmārtināśanam  
ato vyatikramaṃ me 'dya kṣaṃtumarhasi śaṃkara  iti vijñāpitastābhyāmīśvarābhyāṃ maheśvaraḥ  
prīto 'nugṛhya tau devau smitapūrvamabhāṣata  īśvara uvāca  vatsavatsa vidhe viṣṇo māyayā mama mohitau  
yuvāṃ prabhutve 'haṃkṛtya buddhavairo parasparam  vivādaṃ yuddhaparyaṃtaṃ kṛtvā noparatau kila  
tataścchinnā prajāsṛṣṭirjagatkāraṇabhūtayoḥ  ajñānamānaprabhavādvaimatyādyuvayorapi  
tannivartayituṃ yuṣmaddarpamohau mayaiva tu  evaṃ nivāritāvadyaliṃgāvirbhāvalīlayā  
tasmādbhūyo vivādaṃ ca vrīḍāṃ cotsṛjya kṛtsnaśaḥ  yathāsvaṃ karma kuryātāṃ bhavaṃtau vītamatsarau  
purā mamājñayā sārdhaṃ samastajñānasaṃhitāḥ  yuvābhyāṃ hi mayā dattā kāraṇatvaprasiddhaye  
maṃtraratnaṃ ca sūtrākhyaṃ pañcākṣaramayaṃ param  mayopadiṣṭaṃ sarvaṃ tadyuvayoradya vismṛtam  
dadāmi ca punaḥ sarvaṃ yathāpūrvaṃ mamājñayā  yato vinā yuvāṃ tena na kṣamau sṛṣṭirakṣaṇe  
evamuktvā mahādevo nārāyaṇapitāmahau  maṃtrarājaṃ dadau tābhyāṃ jñānasaṃhitayā saha  
tau labdhvā mahatīṃ divyāmājñāṃ māheśvarīṃ parām  mahārthaṃ maṃtraratnaṃ ca tathaiva sakalāḥ kalāḥ  
daṃḍavatpraṇatiṃ kṛtvā devadevasya pādayoḥ  atiṣṭhatāṃ vītabhayāvānaṃdāstimitau tadā  
etasminnaṃtare citramiṃdrajālavadaiśvaram  liṃgaṃ kvāpi tirobhūtaṃ na tābhyāmupalabhyate  
tato vilapya hāheti sadyaḥpraṇayabhaṃgataḥ  kimasatyamidaṃ vṛttamiti coktvā parasparam  
aciṃtyavaibhavaṃ śaṃbhorviciṃtya ca gatavyathau  abhyupetya parāṃ maitrīmāliṃgya ca parasparam  
jagadvyāpāramuddiśya jagmaturdevapuṃgavau  tataḥ prabhṛti śakrādyāḥ sarva eva surāsurāḥ  
ṛṣayaśca narā nāgā nāryaścāpi vidhānataḥ  liṃgapratiṣṭhā kurvaṃti liṃge taṃ pūjayaṃti ca  
śrīkṛṣṇa uvāca  bhagavañchrotumicchāmi pratiṣṭhāvidhimuttamam  liṃgasyāpi ca berasya śivena vihitaṃ yathā  
upamanyuruvāca  anātmapratikūle tu divase śuklapakṣake  śivaśāstroktamārgeṇa kuryālliṃgaṃ pramāṇavat  
svīkṛtyātha śubhasthānaṃ bhūparīkṣāṃ vidhāya ca  daśopacārānkurvīta lakṣaṇoddhārapūrvakān  
teṣāṃ daśopacārāṇāṃ pūrvaṃ pūjya  vināyakam  sthānaśuddhyādikaṃ kṛtvāliṃgaṃ snānālayaṃ nayet  
śalākayā kāṃcanayā  kuṃkumādirasāktayā  lakṣitaṃ lakṣaṇaṃ śilpaśāstreṇa vilikhettataḥ  
aṣṭamṛtsalilairvātha pañcamṛtsalilaistathā  liṅgaṃ piṃḍikayā sārdhaṃ pañcagavyaiśca śodhayet  
savedikaṃ samabhyarcya divyādyaṃ tu jalāśayam  nītvādhivāsayettatra liṃgaṃ piṃḍikayā saha  
adhivāsālaye śuddhe sarvaśobhāsamanvite  satoraṇe sāvaraṇe darbhamālāsamāvṛte  
diggajāṣṭakasaṃpanne dikpālāṣṭaghaṭānvite  aṣṭamaṃgalakairyukte kṛtadikpālakārcite  
tejasaṃ dāravaṃ vāpi kṛtvā padmāsanāṃkitam  vinyasenmadhyatastatra vipulaṃ pīṭhakālayam  
dvārapālānsamabhyarcya bhadrādīṃścaturaḥkramāt  samudraśca vibhadraśca sunaṃdaśca vinaṃdakaḥ  
snāpayitvā samabhyarcya liṃgaṃ vedikayā saha  sakūrcābhyāṃ tu vastrābhyāṃ samāveṣṭyaṃ samaṃtataḥ  
prāpayya śanakaistoyaṃ pīṭhikopari śāyayet  prākśiraskamadhaḥsūtraṃ piṃḍikāṃ cāsya paścime  
sarvamaṃgalasaṃyuktaṃ liṃgaṃ tatrādhivāsayet  pañcarātraṃ trirātraṃ vāpyekarātramathāpi vā  
visṛjya pūjitaṃ tatra śodhayitvā ca pūrvavat  saṃpūjyotsavamārgeṇa śayanālayamānayet  
tatrāpi śayanasthānaṃ kuryānmaṃḍalamadhyataḥ  śuddhairjalaiḥ snāpayitvā liṃgamabhyarcayetkramāt  
aiśānyāṃ padmamālikhya śuddhalipte mahītale  śivakuṃbhaṃ śodhayitvā tatrāvāhya śivaṃ yajet  
vedīmadhye sitaṃ padmaṃ parikalpya vidhānataḥ  tasya paścimataścāpi caṃḍikāpadmamālikhet  
kṣaumādyairvāhatairvastraiḥ puṣpairdarbhairathāpi vā  prakalpya śayanaṃ tasminhemapuṣpaṃ vinikṣipet  
tatra liṃgaṃ samānīya sarvamaṃgalaniḥsvanaiḥ  raktena vastrayugmena sakūrcena samaṃtataḥ  
saha piṃḍikayāveṣṭya śāyayecca yathā purā  purastātpadmamālikhya taddaleṣu yathākramam  
vidyeśakalaśānnyasyenmadhye śaivīṃ ca vardhanīm  parītya padmatritayaṃ juhuyurdvijasattamāḥ  
te cāṣṭamūrtayaḥ kalpyāḥ pūrvādiparitaḥ sthitāḥ  catvāraścātha vā dikṣu svadhyetārassajāpakāḥ  
juhuyuste viraṃcyādyāścatasro mūrtayaḥ smṛtāḥ  daiśikaḥ prathamaṃ teṣāmaiśānyāṃ paścime 'tha vā  
pradhānahomaṃ kurvīta saptadravyairyathākramam  ācāryātpādamardhaṃ vā juhuyuścāpare dvijāḥ  
pradhānamekamevātra juhuyādatha vā guruḥ  pūrvaṃ pūrṇāhutiṃ hutvā ghṛtenāṣṭottaraṃ śatam  
mūrdhni mūlena liṃgasya śivahastaṃ pravinyaset  śatamardhaṃ tadardhaṃ vā kramāddravyaiśca saptabhiḥ  
hutvāhutvā spṛśelliṃgaṃ vedikāṃ ca punaḥ punaḥ  pūrṇāhutiṃ tato hutvā kramāddadyācca dakṣiṇām  
ācāryātpādamardhaṃ vā hotḥṇāṃ sthapaterapi  tadardhaṃ deyamanyebhyaḥ sadasyebhyaśca śaktitaḥ  
tataḥ śvabhre vṛṣaṃ haimaṃ kūrcaṃ vāpi niveśya ca  mṛdaṃbhasā pañcagavyaiḥ punaḥ śuddhajalena ca  
śodhitāṃ caṃdanāliptāṃ śvabhre brahmaśilāṃ kṣipet  karanyāsaṃ tataḥ kṛtvā navabhiḥ śaktināmabhiḥ  
haritālādidhātūṃśca bījagaṃdhauṣadhairapi  śivaśāstroktavidhinā kṣipedbrahmaśilopari  
pratiliṃgaṃ tu saṃsthāpya kṣīraṃ vṛkṣasamudbhavam  sthitaṃ buddhvā tadutsṛjya liṃgaṃ brahmaśilopari  
prāgudakpravarāṃ kiṃcitsthāpayenmūlavidyayā  piṃḍikāṃ cātha saṃyojya śāktaṃ mūlamanusmaran  
bandhanaṃ baṃdhakadravyaiḥ kṛtvā sthānaṃ viśodhya ca  dattvā cārghyaṃ ca puṣpāṇi kuryuryavanikāṃ punaḥ  
yathāyogyaṃ niṣekādi liṃgasya puratastadā  ānīya śayanasthānātkalaśānvinyasetkramāt  
mahāpūjāmathārabhya saṃpūjya kalaśāndaśa  śivamaṃtramanusmṛtya śivakuṃbhajalāṃtare  
aṃguṣṭhānāmikāyogādādāya tamudīrayet  nyasedīśānabhāgasya madhye liṃgasya maṃtravit  
śaktiṃ nyasettathā vidyāṃ vidyeśāṃśca yathākramam  liṅgamūle śivajalaistato liṃgaṃ niṣecayet  
vardhanyāṃ piṃḍikāliṃgaṃ vidyeśakalaśaiḥ punaḥ  abhiṣicyāsanaṃ paścādādhārādyaṃ prakalpayet  
kṛtvā pañcakalānyāsaṃ dīptaṃ liṃgamanusmaret  āvāhayecchivau sākṣātprāñjaliḥ prāgudaṅmukhaḥ  
vṛṣādhirājamāruhya vimānaṃ vā nabhastalāt  alaṃkṛtaṃ sahāyāṃtaṃ devyā devamanusmaran  
sarvābharaṇaśobhāḍhyaṃ sarvamaṃgalanisvanaiḥ  brahmaviṣṇumaheśārkaśakrādyairdevadānavaiḥ  
ānaṃdaklinnasarvāṃgairvinyastāṃjalimastakaiḥ  stuvadbhireva nṛtyadbhirnāmadbhirabhito vṛtam  
tataḥ pañcopacārāṃśca kṛtvā pūjāṃ samāpayet  nātaḥ parataraḥ kaścidvidhiḥ pañcopacārakāt  
pratiṣṭhāṃ liṃgavatkuryātpratimāsvapi sarvataḥ  lakṣaṇoddhārasamaye kāryaṃ nayanamocanam  
jalādhivāse śayane śāyayettāntvadhomukhīm  kumbhodaśāyitāṃ maṃtrairhṛdi tāṃ sanniyojayet  
kṛtālayāṃ parāmāhuḥ pratiṣṭhāmakṛtālayāt  śaktaḥ kṛtālayaḥ paścātpratiṣṭhāvidhimācaret  
aśaktaścetpratiṣṭhāpya liṃgaṃ beramathāpi vā  śakteranuguṇaṃ paścātprakurvīta śivālayam  
gṛhārcāṃ ca punarvakṣye pratiṣṭhāvidhimuttamam  kṛtvā kanīyasaṃberaṃ liṃgaṃ vā lakṣaṇānvitam  
ayane cottare prāpte śuklapakśe śubhe dine  devīṃ kṛtvā śubhe deśe tatrābjaṃ pūrvavallikhet  
vikīrya patrapuṣpādyairmadhye kuṃbhaṃ nidhāya ca  paritastasya caturaḥ kalaśān dikṣu vinyaset  
pañca brahmāṇi tadbījaisteṣu pañcasu pañcabhiḥ  nyasya saṃpūjya mudrādi darśayitvābhirakṣya ca  
viśodhya liṃgaṃ beraṃ vā mṛttoyādyairyathā purā  sthāpayetpuṣpasaṃchannamuttarasthe varāsane  
nidhāya puṣpaṃ śirasi prokṣayetprokṣaṇījalaiḥ  samabhyarcya punaḥ puṣpairjayaśabdādipūrvakam  
kumbhairīśānavidyāṃtaiḥ snāpayenmūlavidyayā  tataḥ pañcakalānyāsaṃ kṛtvā pūjāṃ ca pūrvavat  
nityamārādhayettatra devyā devaṃ trilocanam  ekamevātha vā kuṃbhaṃ mūrtimantrasamanvitam  
nyasya padmāṃtare sarvaṃ śeṣaṃ pūrvavadācaret  atyaṃtopahataṃ liṃgaṃ viśodhya sthāpayetpunaḥ  
saṃprokṣayedupahatamanāgupahataṃ yajet  liṃgāni bāṇasaṃjñāni sthāpanīyāni vā na vā  
tāni pūrvaṃ śivenaiva saṃskṛtāni yatastataḥ  śeṣāṇi sthāpanīyāni yāni dṛṣṭāni bāṇavat  
svayamudbhūtaliṃge ca divye cārṣe tathaiva ca  apīṭhe pīṭhamāveśya kṛtvā saṃprokṣaṇaṃ vidhim  
yajettatra śivaṃ teṣāṃ pratiṣṭhā na vidhīyate  dagdhaṃ ślathaṃ kṣatāṃgaṃ ca kṣipelliṃgaṃ jalāśaye  
saṃdhānayogyaṃ saṃdhāya pratiṣṭhāvidhimācaret  berādvā vikalālliṃgāddevapūjāpurassaram  
udvāsya hṛdi saṃdhānaṃ tyāgaṃ vā yuktamācaret  ekāhapūjāvihatau kuryāddviguṇamarcanam  
dvirātre ca mahāpūjāṃ saṃprokṣaṇamataḥ param  māsādūrdhvamanekāhaṃ pūjā yadi vihanyate  
pratiṣṭhā procyate kaiścitkaiścitsaṃprokṣaṇakramaḥ  saṃprokṣaṇe tu liṃgāderdevamudvāsya pūrvavat  
aṣṭapañcakrameṇaiva snāpayitvā mṛdaṃbhasā  gavāṃ rasaiśca saṃsnāpya darbhatoyairviśodhya ca  
prokṣayetprokṣaṇītoyairmūlenāṣṭottaraṃ śatam  sapuṣpaṃ sakuśaṃ pāṇiṃ nyasya liṃgasya mastake  
pañcavāraṃ japenmūlamaṣṭottaraśataṃ tataḥ  tato mūlena mūrdhādipīṭhāṃtaṃ saṃspṛśedapi  
pūjāṃ ca mahatīṃ kuryāddevamāvāhya pūrvavat  alabdhe sthāpite liṃge śivasthāne jale 'tha vā  
vahnau ravau tathā vyomni bhagavaṃtaṃ śivaṃ yajet  
śrīkṛṣṇa uvāca  jñāne kriyāyāṃ caryāyāṃ sāramuddhṛtya saṃgrahāt  uktaṃ bhagavatā sarvaṃ śrutaṃ śrutisamaṃ mayā  
idānīṃ śrotumicchāmi yogaṃ paramadurlabham  sādhikāraṃ ca sāṃgaṃ ca savidhiṃ saprayojanam  
yadyasti maraṇaṃ pūrvaṃ yogādyanupamardataḥ  sadyaḥ sādhayituṃ śakyaṃ yena syānnātmahā naraḥ  
tacca tatkāraṇaṃ caiva tatkālakaraṇāni ca  tadbhedatāratamyaṃ ca vaktumarhasi tattvataḥ  
upamanyuruvāca  sthāne pṛṣṭaṃ tvayā kṛṣṇa sarvapraśnārthavedinā  tataḥ krameṇa tatsarvaṃ vakṣye śṛṇu samāhitaḥ  
niruddhavṛttyaṃtarasyaṃ śive cittasya niścalā  yā vṛttiḥ sa samāsena yogaḥ sa khalu pañcadhā  
maṃtrayogaḥsparśayogo bhāvayogastathāparaḥ  abhāvayogassarvebhyo mahāyogaḥ paro mataḥ  
maṃtrābhyāsavaśenaiva maṃtravācyārthagocaraḥ  avyākṣepā manovṛttirmaṃtrayoga udāhṛtaḥ  
prāṇāyāmamukhā saiva sparśe yogobhidhīyate  sa maṃtrasparśanirmukto bhāvayogaḥ prakīrtitaḥ  
vilīnāvayavaṃ viśvaṃ rūpaṃ saṃbhāvyate yataḥ  abhāvayogaḥ saṃprokto 'nābhāsādvastunaḥ sataḥ  
śivasvabhāva evaikaściṃtyate nirupādhikaḥ  yathā śaivamanovṛttirmahāyoga ihocyate  
dṛṣṭe tathānuśravike viraktaṃ viṣaye manaḥ  yasya tasyādhikārosti yoge nānyasya kasyacit  
viṣayadvayadoṣāṇāṃ guṇānāmīśvarasya ca  darśanādeva satataṃ viraktaṃ jāyate manaḥ  
aṣṭāṃgo vā ṣaḍaṃgo vā sarvayogaḥ samāsataḥ  yamaśca niyamaścaiva svastikādyaṃ tathāsanam  
prāṇāyāmaḥ pratyāhāro dhāraṇā dhyānameva ca  samādhiriti yogāṃgānyaṣṭāvuktāni sūribhiḥ  
āsanaṃ prāṇasaṃrodhaḥ pratyāhārotha dhāraṇā  dhyānaṃ samādhiryogasya ṣaḍaṃgāni samāsataḥ  
pṛthaglakṣaṇameteṣāṃ śivaśāstre samīritam  śivāgameṣu cānyeṣu viśeṣātkāmikādiṣu  
yogaśāstreṣvapi tathā purāṇeṣvapi keṣu ca  ahiṃsā satyamasteyaṃ brahmacaryāparigrahaḥ  
yama ityucyate sadbhiḥ pañcāvayavayogataḥ  śaucaṃ tuṣṭistapaścaiva japaḥ praṇidhireva ca  
iti pañcaprabhedassyānniyamaḥ svāṃśabhedataḥ  svastikaṃ padmamadhyeṃduṃ vīraṃ yogaṃ prasādhitam  
paryaṃkaṃ ca yatheṣṭaṃ ca proktamāsanamaṣṭadhā  prāṇaḥ svadehajo vāyustasyāyāmo nirodhanam  
tadrocakaṃ pūrakaṃ ca kuṃbhakaṃ ca tridhocyate  nāsikāpuṭamaṃgulyā pīḍyaikamapareṇa tu  
audaraṃ recayedvāyuṃ tathāyaṃ recakaḥ smṛtaḥ  bāhyena marutā dehaṃ dṛtivatparipūrayet  
nāsāpuṭenāpareṇa pūraṇātpūrakaṃ matam  na muṃcati na gṛhṇāti vāyumaṃtarbahiḥ sthitam  
saṃpūrṇaṃ kuṃbhavattiṣṭhedacalaḥ sa tu kuṃbhaka  recakādyaṃ trayamidaṃ na drutaṃ na vilaṃbitam  
tadyataḥ kramayogena tvabhyasedyogasādhakaḥ  recakādiṣu yobhyāso nāḍīśodhanapūrvakaḥ  
svecchotkramaṇaparyaṃtaḥ prokto yogānuśāsane  kanyakādikramavaśātprāṇāyāmanirodhanam  
taccaturdhopadiṣṭaṃ syānmātrāguṇavibhāgataḥ  kanyakastu caturdhā syātsa ca dvādaśamātrakaḥ  
madhyamastu dviruddhātaścaturviṃśatimātrakaḥ  uttamastu triruddhātaḥ ṣaḍviṃśanmātrakaḥ paraḥ  
svedakaṃpādijanakaḥ prāṇāyāmastaduttaraḥ  ānaṃdodbhavaromāṃcanetrāśrūṇāṃ vimocanam  
jalpabhramaṇamūrchādyaṃ jāyate yoginaḥ param  jānuṃ pradakṣiṇīkṛtya na drutaṃ na vilaṃbitam  
aṃgulīsphoṭanaṃ kuryātsā mātreti prakīrtitā  mātrākrameṇa vijñeyāścodvātakramayogataḥ  
nāḍīviśuddhipūrvaṃ tu prāṇāyāmaṃ samācaret  agarbhaśca sagarbhaśca prāṇāyāmo dvidhā smṛtaḥ  
japaṃ dhyānaṃ vināgarbhaḥ sagarbhastatsamanvayāt  agarbhādgarbhasaṃyuktaḥ prāṇāyāmaḥśatādhikaḥ  
tasmātsagarbhaṃ kurvanti yoginaḥ prāṇasaṃyamam  prāṇasya vijayādeva jīyaṃte deha  āyavaḥ  
prāṇo 'pānaḥ samānaśca hyudāno vyāna eva ca  nāgaḥ kūrmaśca kṛkalo devadatto dhanaṃjayaḥ  
prayāṇaṃ kurute yasmāttasmātprāṇo 'bhidhīyate  avāṅnayatyapānākhyo yadāhārādi bhujyate  
vyāno vyānaśayatyaṃgānyaśeṣāṇi vivardhayan  udvejayati marmāṇītyudāno vāyurīritaḥ  
samaṃ nayati sarvāṃgaṃ samānastena gīyate  udgāre nāga ākhyātaḥ kūrma unmīlane sthitaḥ  
kṛkalaḥ kṣavathau jñeyo devadatto vijṛṃbhaṇe  na jahāti mṛtaṃ cāpi sarvavyāpī dhanaṃjayaḥ  
krameṇābhyasyamānoyaṃ prāṇāyāmapramāṇavān  nirdahatyakhilaṃ doṣaṃ karturdehaṃ ca rakṣati  
prāṇe tu vijite samyaktaccihnānyupalakṣayet  viṇmūtraśleṣmaṇāṃ tāvadalpabhāvaḥ prajāyate  
bahubhojanasāmarthyaṃ cirāducchvāsanaṃ tathā  laghutvaṃ śīghragāmitvamutsāhaḥ svarasauṣṭhavam  
sarvarogakṣayaścaiva balaṃ tejaḥ surūpatā  dhṛtirmedhā yuvatvaṃ ca sthiratā ca prasannatā  
tapāṃsi pāpakṣayatā yajñadānavratādayaḥ  prāṇāyāmasya tasyaite kalāṃ nārhanti ṣoḍaśīm  
indriyāṇi prasaktāni yathāsvaṃ viṣayeṣviha  āhatya yannigṛhṇāti sa pratyāhāra ucyate  
namaḥpūrvāṇīṃdriyāṇi svargaṃ narakameva ca  nigṛhītanisṛṣṭāni svargāya narakāya ca  
tasmātsukhārthī matimāñjñānavairāgyamāsthitaḥ  iṃdriyāśvānnigṛhyāśu svātmanātmānamuddharet  
dhāraṇā nāma cittasya sthānabandhassamāsataḥ  sthānaṃ ca śiva evaiko nānyaddoṣatrayaṃ yataḥ  
kālaṃ kaṃcāvadhīkṛtya sthāne 'vasthāpitaṃ manaḥ  na tu pracyavate lakṣyāddhāraṇā syānna cānyathā  
manasaḥ prathamaṃ sthairyaṃ dhāraṇātaḥ prajāyate  tasmāddhīraṃ manaḥ kuryāddhāraṇābhyāsayogataḥ  
dhyai ciṃtāyāṃ smṛto dhātuḥ śivaciṃtā muhurmuhuḥ  avyākṣiptena manasā dhyānaṃ nāma taducyate  
dhyeyāvasthitacittasya sadṛśaḥ pratyayaśca yaḥ  pratyayāntaranirmuktaḥ pravāho dhyānamucyate  
sarvamanyatparityajya śiva eva śivaṃkaraḥ  paro dhyeyo 'dhideveśaḥ samāptātharvaṇī śrutiḥ  
tathā śivā parā dhyeyā sarvabhūtagatau śivau  tau śrutau smṛtiśāstrebhyaḥ sarvagau sarvadoditau  
sarvajñau satataṃ dhyeyau nānārūpavibhedataḥ  vimuktiḥ pratyayaḥ pūrvaḥ pratyayaścāṇimādikam  
ityetaddvividhaṃ jñeyaṃ dhyānasyāsya prayojanam  dhyātā dhyānaṃ tathā dhyeyaṃ yacca dhyānaprayojanam  
etaccatuṣṭayaṃ jñātvā yogaṃ yuñjīta yogavit  jñānavairāgyasaṃpannaḥ śraddadhānaḥ kṣamānvitaḥ  
nirmamaśca sadotsāhī dhyātetthaṃ puruṣaḥ smṛtaḥ  japācchrāṃtaḥ punardhyāyeddhyānācchrāṃtaḥ punarjapet  
japadhyanābhiyuktasya kṣipraṃ yogaḥ prasiddhyati  dhāraṇā dvādaśāyāmā dhyānaṃ dvādaśadhāraṇam  
dhyānadvādaśakaṃ yāvatsamādhirabhidhīyate  samādhirnnāma yogāṃgamantimaṃ parikīrtitam  
samādhinā ca sarvatra prajñālokaḥ pravartate  yadarthamātranirbhāsaṃ stimito dadhivatsthitam  
svarūpaśūnyavadbhānaṃ samādhirabhidhīyate  dhyeye manaḥ samāveśya paśyedapi ca susthiram  
nirvāṇānalavadyogī samādhisthaḥ pragīyate  na śṛṇoti na cāghrāti na jalpati na paśyati  
na ca sparśaṃ vijānāti na saṃkalpayate manaḥ  navābhimanyate kiṃcidbadhyate na ca kāṣṭavat  
evaṃ śive vilīnātmā samādhistha ihocyate  yathā dīpo nivātasthaḥ spandate na kadācana  
tathā samādhiniṣṭho 'pi tasmānna vicaletsudhīḥ  evamabhyasataścāraṃ yogino yogamuttamam  
tadantarāyā naśyaṃti vighnāḥ sarve śanaiḥśanaiḥ  
upamanyuruvāca  ālasyaṃ vyādhayastīvrāḥ pramādaḥ sthānasaṃśayaḥ  anavasthitacittatvamaśraddhā bhrāṃtidarśanam  
duḥkhāni daurmanasyaṃ ca viṣayeṣu ca lolatā  daśaite yuñjatāṃ puṃsāmantarāyāḥ prakīrtitāḥ  
ālasyamalasattvaṃ tu yogināṃ dehacetanoḥ  dhātuvaiṣamyajā doṣā vyādhayaḥ karmadoṣajāḥ  
pramādo nāma yogasya sādhanā nāma bhāvanā  idaṃ vetyubhayākrāntaṃ vijñānaṃ sthānasaṃśayaḥ  
apratiṣṭhā hi manasastvanavasthitirucyate  aśraddhā bhāvarahitā vṛttirvai yogavartmani  
viparyastā matiryā sā bhrāṃtirityabhidhīyate  duḥkhamajñānajaṃ puṃsāṃ cittasyādhyātmikaṃ viduḥ  
ādhibhautikamaṃgotthaṃ yacca duḥkhaṃ purā kṛtaiḥ  ādhidaivikamākhyātamaśanyastraviṣādikam  
icchāvighātajaṃ mokṣaṃ daurmanasyaṃ pracakṣate  viṣayeṣu vicitreṣu vibhramastatra lolatā  
śānteṣveteṣu vighneṣu yogāsaktasya yoginaḥ  upasargāḥ pravartaṃte divyāste siddhisūcakāḥ  
pratibhā śravaṇaṃ vārtā darśanāsvādavedanāḥ  upasargāḥ ṣaḍityete vyaye yogasya siddhayaḥ  
sūkṣme vyavahite 'tīte viprakṛṣṭe tvanāgate  pratibhā kathyate yo 'rthe pratibhāso yathātatham  
śravaṇaṃ sarvaśabdānāṃ śravaṇe cāprayatnataḥ  vārttā vārttāsu vijñānaṃ sarveṣāmeva dehinām  
darśanaṃ nāma divyānāṃ darśanaṃ cāprayatnataḥ  tathāsvādaśca divyeṣu raseṣvāsvāda ucyate  
sparśanādhigamastadvadvedanā nāma viśrutā  gandhādīnāṃ ca divyānāmābrahmabhuvanādhipāḥ  
saṃtiṣṭhante ca ratnāni prayacchaṃti bahūni ca  svacchandamadhurā vāṇī vividhāsyātpravartate  
rasāyanāni sarvāṇi divyāścauṣadhayastathā  sidhyaṃti praṇipatyainaṃ diśaṃti surayoṣitaḥ  
yogasiddhyaikadeśe 'pi dṛṣṭe mokṣe bhavenmatiḥ  dṛṣṭametanmayā yadvattadvanmokṣo bhavediti  
kṛśatā sthūlatā bālyaṃ vārdhakyaṃ caiva yauvanam  nānācātisvarūpaṃ ca caturṇāṃ dehadhāraṇam  
pārthivāṃśaṃ vinā nityaṃ surabhirgandhasaṃgrahaḥ  evamaṣṭaguṇaṃ prāhuḥ paiśācaṃ pārthivaṃ padam  
jale nivasanaṃ caiva bhūmyāmevaṃ vinirgamaḥ  icchecchaktaḥ svayaṃ pātuṃ samudramapi nāturaḥ  
yatrecchati jagatyasmiṃstatraiva jaladarśanam  vinā kumbhādikaṃ pāṇau jalasañcayadhāraṇam  
yadvastu virasañcāpi bhoktumicchati tatkṣaṇāt  rasādikaṃ bhaveccānyattrayāṇāṃ dehadhāraṇam  
nirvraṇatvaṃ śarīrasya pārthivaiśca samanvitam  tadidaṃ ṣoḍaśaguṇamāpyamaiśvaryamadbhutam  
śarīrādagninirmāṇaṃ tattāpabhayavarjanam  śaktirjagadidaṃ dagdhuṃ yadīcchedaprayatnataḥ  
sthāpanaṃ vānalasyā 'psu pāṇau pāvakadhāraṇam  dagdhe sarge yathāpūrvaṃ mukhe cānnādipācanam  
dvābhyāṃ dehavinirmāṇamāpyaiśvaryasamanvitam  etaccaturviṃśatidhā taijasaṃ paricakṣate  
manojavatvaṃ bhūtānāṃ kṣaṇādantaḥpraveśanam  parvatādimahābhāradhāraṇañcāprayatnataḥ  
gurutvañca laghutvañca pāṇāvaniladhāraṇam  aṃgulyagranipātādyairbhūmerapi ca kampanam  
ekena dehaniṣpattiryuktaṃ bhogaiśca taijasaiḥ  dvātriṃśadguṇamaiśvaryaṃ mārutaṃ kavayo viduḥ  
chāyāhīnaviniṣpattirindriyāṇāmadarśanam  khecaratvaṃ yathākāmamindriyārthasamanvayaḥ  
ākāśalaṃghanaṃ caiva svadehe tanniveśanam  ākāśapiṇḍīkaraṇamaśarīratvameva ca  
anilaiśvaryasaṃyuktaṃ catvāriṃśadguṇaṃ mahat  aindramaiśvaryamākhyātamāmbaraṃ tatpracakṣate  
yathākāmopalabdhiśca yathākāmavinirgamaḥ  sarvasyābhibhavaścaiva sarvaguhyārthadarśanam  
karmānurūpanirmāṇaṃ vaśitvaṃ priyadarśanam  saṃsāradarśanaṃ caiva bhogairaindraissamanvitam  
etaccāṃdramasaiśvaryaṃ mānasaṃ guṇato 'dhikam  chedanaṃ tāḍanaṃ caiva baṃdhanaṃ mocanaṃ tathā  
grahaṇaṃ sarvabhūtānāṃ saṃsāravaśavartinām  prasādaścāpi sarveṣāṃ mṛtyukālajayastathā  
ābhimānikamaiśvaryaṃ prājāpatyaṃ pracakṣate  etaccāndramasairbhogaiḥ ṣaṭpañcāśadguṇaṃ mahat  
sargaḥ saṃkalpamātreṇa trāṇaṃ saṃharaṇaṃ tathā  svādhikāraśca sarveṣāṃ bhūtacittapravartanam  
asādṛśyaṃ ca sarvasya nirmāṇaṃ jagataḥ pṛthak  śubhāśubhasya karaṇaṃ prājāpatyaiśca saṃyutam  
catuṣṣaṣṭhiguṇaṃ brāhmamaiśvaryaṃ ca pracakṣate  bauddhādasmātparaṃ gauṇamaiśvaryaṃ prākṛtaṃ viduḥ  
vaiṣṇavaṃ tatsamākhyātaṃ tasyaiva bhuvanasthitiḥ  brahmaṇā tatpadaṃ sarvaṃ vaktumanyairna śakyate  
tatpauruṣaṃ ca gauṇaṃ ca gaṇeśaṃ padamaiśvaram  viṣṇunā tatpadaṃ kiṃcijjñātumanyairna śakyate  
vijñānasiddhayaścaiva sarvā evaupasargikāḥ  niroddhavyā prayatnena varrāgyeṇa pareṇa tu  
pratibhāseṣvaśuddheṣu guṇeṣvāsaktacetasaḥ  na sidhyetparamaiśvaryamabhayaṃ sārvakāmikam  
tasmādguṇāṃśca bhogāṃśca devāsuramahībhṛtām  tṛṇavadyastyajettasya yogasiddhiḥ parā bhavet  
athavānugrahecchāyāṃ jagato vicarenmuniḥ  yathākāmaṃguṇānbhogānbhuktvā muktiṃ prayāsyati  
atha prayogaṃ yogasya vakṣye śṛṇu samāhitaḥ  śubhe kāle śubhe deśe śivakṣetrādike punaḥ  
vijane jaṃturahite niḥśabde bādhavarjite  supralipte sthale saumye gandhadhūpādivāsite  
muktapuṣpasamākīrṇe vitānādi vicitrite  kuśapuṣpasamittoyaphalamūlasamanvite  
nāgnyabhyāśe jalābhyāśe śuṣkaparṇacaye 'pi vā  na daṃśamaśakākīrṇe sarpaśvāpadasaṃkule  
na ca duṣṭamṛgākīrṇe na bhaye durjanāvṛte  śmaśāne caityavalmīke jīrṇāgāre catuṣpathe  
nadīnadasamudrāṇāṃ tīre rathyāṃtare 'pi vā  na jīrṇodyānagoṣṭhādau nāniṣṭe na ca niṃdite  
nājīrṇāmlarasodgāre na ca viṇmūtradūṣite  nacchardyāmātisāre vā nātibhuktau śramānvite  
na cāticiṃtākulito na cātikṣutpipāsitaḥ  nāpi svagurukarmādau prasakto yogamācaret  
yuktāhāravihāraśca yuktaceṣṭaśca karmasu  yuktanidrāprabodhaśca sarvāyāsavivarjitaḥ  
āsanaṃ mṛdulaṃ ramyaṃ vipulaṃ susamaṃ śuci  padmakasvastikādīnāmabhyasedāsaneṣu ca  
abhivaṃdya svagurvaṃtānabhivādyānanukramāt  ṛjugrīvaśirovakṣā nātiṣṭhecchiṣṭalocanaḥ  
kiṃcidunnāmitaśirā daṃtairdaṃtānna saṃspṛśet  daṃtāgrasaṃsthitā jihvāmacalāṃ sanniveśya ca  
pārṣṇibhyāṃ vṛṣaṇau rakṣaṃstathā prajananaṃ punaḥ  ūrvorupari saṃsthāpya bāhū tiryagayatnataḥ  
dakṣiṇaṃ karapṛṣṭhaṃ tu nyasya vāmatalopari  unnāmya śanakaiḥ pṛṣṭhamuro viṣṭabhya cāgrataḥ  
saṃprekṣya nāsikāgraṃ svaṃ diśaścānavalokayan  saṃbhṛtaprāṇasaṃcāraḥ pāṣāṇa iva niścalaḥ  
svadehāyatanasyāṃtarviciṃtya śivamaṃbayā  hṛtpadmapīṭhikāmadhye dhyānayajñena pūjayet  
mūle nāsāgrato nābhau kaṃṭhe vā tāluraṃdhrayoḥ  bhrūmadhye dvāradeśe vā lalāṭe mūrdhni vā smaret  
parikalpya yathānyāyaṃ śivayoḥ paramāsanam  tatra sāvaraṇaṃ vāpi nirāvaraṇameva vā  
dvidaleṣoḍaśāre vā dvādaśāre yathāvidhi  daśāre vā ṣaḍasre vā caturasre śivaṃ smaret  
bhruvoraṃtarataḥ padmaṃ dvidalaṃ taḍidujjvalam  bhrūmadhyasthāravindasya kramādvai dakṣiṇottare  
vidyutsamānavarṇe ca parṇe varṇāvasānake  ṣoḍaśārasya patrāṇi svarāḥ ṣoḍaśa tāni vai  
pūrvādīni kramādetatpadmaṃ kandasya mūlataḥ  kakārādiṭakārāṃtā varṇāḥ parṇānyanukramāt  
bhānuvarṇasya padmasya dhyeyaṃ tad hṛdayāntare  gokṣīradhavalasyoktā ḍādiphāntā yathākramam  
adho dalasyāmbujasya etasya  ca dalāni ṣaṭ  vidhūmāṃgāravarṇasya varṇā vādyāśca lāntimāḥ  
mūlādhārāraviṃdasya hemābhasya yathākramam  vakārādisakārāntā varṇāḥ parṇamayāḥ sthitāḥ  
eteṣvathāraviṃdeṣu yatraivābhirataṃ manaḥ  tatraiva devaṃ devīṃ ca ciṃtayeddhīrayā dhiyā  
aṃguṣṭhamātramamalaṃ dīpyamānaṃ samaṃtataḥ  śuddhadīpaśikhākāraṃ svaśaktyā pūrṇamaṇḍitam  
indurekhāsamākāraṃ tārārūpamathāpi vā  nīvāraśūkassadṛśaṃ bisasutrābhameva vā  
kadambagolakākāraṃ tuṣārakaṇikopamam  kṣityāditattvavijayaṃ dhyātā yadyapi vāñchati  
tattattattvādhipāmeva mūrtiṃ sthūlāṃ viciṃtayet  sadāśivāṃtā brahmādyabhavādyāścāṣṭamūrtayaḥ  
śivasya mūrtayaḥ sthūlāḥ śivaśāstre viniścitāḥ  ghorā miśrā praśāntāśca mūrtayastā munīśvaraiḥ  
phalābhilāṣarahitaiścintyāścintāviśāradaiḥ  ghorāścecciṃtitāḥ kuryuḥ pāparogaparikṣayam  
cireṇa miśre saumye tu na sadyo na cirādapi  saumye muktirviśeṣeṇa śāṃtiḥ prajñā prasidhyati  
sidhyaṃti siddhayaścātra kramaśo nātra saṃśayaḥ  
upamanyuruvāca  śrīkaṃṭhanāthaṃ smaratāṃ sadyaḥ sarvārthasiddhayaḥ  prasidhyaṃtīti matvaike taṃ vai dhyāyaṃti yoginaḥ  
sthityarthaṃ manasaḥ kecitsthūladhyānaṃ prakurvate  sthūlaṃ tu niścalaṃ ceto bhavetsūkṣme tu tatsthiram  
śive tu ciṃtite sākṣātsarvāḥ sidhyanti siddhayaḥ  mūrtyaṃtareṣu dhyāteṣu śivarūpaṃ viciṃtayet  
lakṣayenmanasaḥ sthairyaṃ tattaddhyāyetpunaḥ punaḥ  dhyānamādau saviṣayaṃ tato nirviṣayaṃ jaguḥ  
tatra nirviṣayaṃ dhyānaṃ nāstītyeva satāṃ matam  buddherhi santatiḥ kāciddhyānamityabhidhīyate  
tena nirviṣayā buddhiḥ kevaleha pravartate  tasmātsaviṣayaṃ dhyānaṃ bālārkakiraṇāśrayam  
sūkṣmāśrayaṃ nirviṣayaṃ nāparaṃ paramārthataḥ  yadvā saviṣayaṃ dhyānaṃ tatsākārasamāśrayam  
nirākārātmasaṃvittirdhyānaṃ nirviṣayaṃ matam  nirbījaṃ ca sabījaṃ ca tadeva dhyānamucyate  
nirākāraśrayatvena sākārāśrayatastathā  tasmātsaviṣayaṃ dhyānamādau kṛtvā sabījakam  
aṃte nirviṣayaṃ kuryānnirbījaṃ sarvasiddhaye  prāṇāyāmena sidhyaṃti devyāḥ śāṃtyādayaḥ kramāt  
śāṃtiḥ praśāṃtirdīptiśca prasādaśca tataḥ param  śamaḥ sarvāpadāṃ caiva śāṃtirityabhidhīyate  
tamaso 'ntabahirnāśaḥ praśāntiḥ parigīyate  bahirantaḥprakāśo yo dīptirityabhidhīyate  
svasthatā yā tu sā buddhaḥ prasādaḥ parikīrtitaḥ  kāraṇāni ca sarvāṇi sabāhyābhyaṃtarāṇi ca  
buddheḥ prasādataḥ kṣipraṃ prasannāni bhavantyuta  dhyātā dhyānaṃ tathā dhyeyaṃ yadvā dhyānaprayojanam  
etaccatuṣṭayaṃ jñātvā dhyātā dhyānaṃ samācaret  jñānavairāgyasaṃpanno nityamavyagramānasaḥ  
śraddadhānaḥ prasannātmā dhyātā sadbhirudāhṛtaḥ  dhyai ciṃtāyāṃ smṛto dhātuḥ śivaciṃtā muhurmuhuḥ  
yogābhyāsastathālpe 'pi yathā pāpaṃ vināśayet  dhyāyataḥ kṣaṇamātraṃ vā śraddhayā parameśvaram  
avyākṣiptena manasā dhyānamityabhidhīyate  buddhipravāharūpasya dhyānasyāsyāvalaṃbanam  
dhyeyamityucyate sadbhistacca sāṃbaḥ svayaṃ śivaḥ  vimuktipratyayaṃ pūrṇamaiśvaryaṃ cāṇimādikam  
śivadhyānasya pūrṇasya sākṣāduktaṃ prayojanam  yasmātsaukhyaṃ ca mokṣaṃ ca dhyānādabhayamāpnuyāt  
tasmātsarvaṃ parityajya dhyānayukto bhavennaraḥ  nāsti dhyānaṃ vinā jñānaṃ nāsti dhyānamayoginaḥ  
dhyānaṃ jñānaṃ ca yasyāsti tīrṇastena bhavārṇavaḥ  jñānaṃ prasannamekāgramaśeṣopādhivarjitam  
yogābhyāsena yuktasya yoginastveva sidhyati  prakṣīṇāśeṣapāpānāṃ jñāne dhyāne bhavenmatiḥ  
pāpopahatabuddhīnāṃ tadvārtāpi sudurlabhā  yathāvahnirmahādīptaḥ śuṣkamārdraṃ ca nirdahet  
tathā śubhāśubhaṃ karma dhyānāgnirdahate kṣaṇāt  atyalpo 'pi yathā dīpaḥ sumahannāśayettamaḥ  
yogābhyāsastathālpo 'pi mahāpāpaṃ vināśayet  dhyāyataḥ kṣaṇamātraṃ vā śraddhayā parameśvaram  
yadbhavetsumahacchreyastasyāṃto naiva vidyate  nāsti dhyānasamaṃ tīrthaṃ nāsti dhyānasamaṃ tapaḥ  
nāsti dhyānasamo yajñastasmāddhyānaṃ samācaret  tīrthāni toyapūrṇāni devānpāṣāṇamṛnmayān  
yogino na prapadyaṃte svātmapratyayakāraṇāt  yogināṃ ca vapuḥ sūkṣmaṃ bhavetpratyakṣamaiśvaram  
yathā sthūlamayuktānāṃ mṛtkāṣṭhādyaiḥ prakalpitam  yathehāṃtaścarā rājñaḥ priyāḥ syurna bahiścarāḥ  
tathāṃtardhyānaniratāḥ priyāśśaṃbhorna karmiṇaḥ  bahiskarā yathā loke nātīva phalabhoginaḥ  
dṛṣṭvā narendrabhavane tadvadatrāpi karmiṇaḥ  yadyaṃtarā vipadyaṃte jñānayogārthamudyataḥ  
yogasyodyogamātreṇa rudralokaṃ gamiṣyati  anubhūya sukhaṃ tatra sa jāto yogināṃ kule  
jñānayogaṃ punarlabdhvā saṃsāramativartate  jijñāsurapi yogasya yāṃ gatiṃ labhate naraḥ  
na tāṃ gatimavāpnoti sarvairapi mahāmakhaiḥ  dvijānāṃ vedaviduṣāṃ koṭiṃ saṃpūjya yatphalam  
bhikṣāmātrapradānena tatphalaṃ śivayogine  yajñāgnihotradānena tīrthahomeṣu yatphalam  
yogināmannadānena tatsamastaṃ phalaṃ labhet  ye cāpavādaṃ kurvaṃti vimūḍhāśśivayoginām  
śrotṛbhiste prapadyante narakeṣvāmahīkṣayāt  sati śrotari vaktāsyādapavādasya yoginām  
tasmācchrotā ca pāpīyāndaṇḍyassumahatāṃ mataḥ  ye punaḥ satataṃ bhaktyā bhajaṃti śavayoginaḥ  
te vidaṃti mahābhogānaṃte yogaṃ ca śāṃkaram  bhogārthibhirnaraistasmātsaṃpūjyāḥ śivayoginaḥ  
pratiśrayānnapānādyaiḥ śayyāprāvaraṇādibhiḥ  yogadharmaḥ sasāratvādabhedyaḥ pāpamudgaraiḥ  
vajrataṃdulavajjñeyaṃ tathā pāpena yoginaḥ  na lipyaṃte ca tāpaughaiḥ padmapatraṃ yathāṃbhasā  
yasmindeśe vasennityaṃ śivayogarato muniḥ  so 'pi deśo bhavetpūtaḥ sapūta iti kiṃ punaḥ  
tasmātsarvaṃ parityajya kṛtyamanyadvicakṣaṇaḥ  sarvaduḥkhaprahāṇāya śivayogaṃ samabhyaset  
siddhayogaphalo yogī lokānāṃ hitakāmyayā  bhogānbhuktvā yathākāmaṃ viharedvātra vartatām  
athavā kṣudramityeva matvā vaiṣayikaṃ sukham  tyaktvā virāgayogena svecchayā karma mucyatām  
yastvāsannāṃ mṛtiṃ martyo dṛṣṭāriṣṭaṃ ca bhūyasā  sa yogārambhanirataḥ śivakṣetraṃ samāśrayet  
sa tatra nivasanneva yadi dhīramanā naraḥ  prāṇānvināpi rogādyaiḥ svayameva parityajet  
kṛtvāpyanaśanaṃ caiva hutvā cāṃgaṃ śivānale  kṣiptvā vā śivatīrtheṣu svadehamavagāhanāt  
śivaśāstroktavidhivatprāṇānyastu parityajet  sadya eva vimucyeta nātra kāryā vicāraṇā   
rogādyairvātha vivaśaḥ śivakṣetraṃ samāśritaḥ  mriyate yadi sopyevaṃ mucyate nātra saṃśayaḥ  
yathā hi maraṇaṃ śreṣṭhamuśaṃtyanaśanādibhiḥ  śāstraviśraṃbhadhīreṇa manasā kriyate yataḥ  
śivanindārataṃ hatvā pīḍitaḥ svayameva vā  yastyajeddustyajānprāṇānna sa bhūyaḥ prajāyate  
śivanindārataṃ haṃtumaśakto yaḥ svayaṃ mṛtaḥ  sadya eva pramucyeta triḥ saptakulasaṃyutaḥ  
śivārthe yastyajetprāṇāñchivabhaktārthameva vā  na tena sadṛśaḥ kaścinmuktimārgasthito naraḥ  
tasmācchīghratarā muktistasya saṃsāramaṃḍalāt  eteṣvanyatamopāyaṃ kathamapyavalambya vā  
ṣaḍadhvaśuddhiṃ vidhivatprāpto vā mriyate yadi  paśūnāmiva tasyeha na kuryādaurdhvadaihikam  
naivāśaucaṃ prapadyeta tatputrādiviśeṣataḥ  śivacārārthamathavā śivavidyārthameva vā  
khanedvā bhuvi taddehaṃ dahedvā śucināgninā  kṣipedvāpsu śivāsveva tyajedvā kāṣṭhaloṣṭavat  
athainamapi coddiśya karma cetkartumīpsitam  kalyāṇameva kurvīta śaktyā bhaktāṃśca tarpayet  
dhanaṃ tasya bhajecchaivaḥ śaivī cetasya santatiḥ  nāsti cettacchive dadyānnadadyātpaśusantatiḥ  
śrīsūta uvāca  iti sa vijitamanyoryādavenopamanyoradhigatamabhidhāya jñānayogaṃ munibhyaḥ  praṇatimupagatebhyastebhya udbhāvitātmā sapadi viyati vāyuḥ sāyamantarhito 'bhūt  
tataḥ prabhātasamaye naimiṣīyāstapodhanāḥ  satrānte 'vabhṛthaṃ kartuṃ sarva eva samudyayuḥ  
tadā brahmasamādeśāddevī sākṣātsarasvatī  prasannā svādusalilā prāvartata nadīśubhā  
sarasvatīṃ nadīṃ dṛṣṭvā munayo hṛṣṭamānasāḥ  samāpya satraṃ prārabdhaṃ cakrustatrāvagāhanam  
atha saṃtarpya devādīṃstadīyaiḥ salilaiḥ śivaiḥ  smarantaḥ pūrvavṛttāntaṃ yayurvārāṇasīṃ prati  
tadā te himavatpādātpaṃtatīṃ dakṣiṇāmukhīm  dṛṣṭvā bhāgīrathī tatra snātvā tattīrato yayuḥ  
tato vārāṇasīṃ prāpya muditāssarva eva te  tadottarapravāhāyāṃ gaṃgāyāmavagāhya ca  
avimukteśvaraṃ liṃgaṃ dṛṣṭvābhyarcya vidhānataḥ  prayātumudyatāstatra dadṛśurdivi bhāsvaram  
sūryakoṭipratīkāśaṃ tejodivyaṃ mahādbhutam  ātmaprabhāvitānena vyāptasarvadigantaram  
atha pāśupatāḥ siddhāḥ bhasmasañchannavigrahāḥ  munayo 'bhyetya śataśo līnāḥ syustatra tejasi  
tathā vilīyamāneṣu tapasviṣu mahātmasu  sadyastirodadhe tejastadadbhutamivābhavat  
taddṛṣṭvā mahadāścaryaṃ naimiṣīyā maharṣayaḥ  kimetadityajānanto yayurbrahmavanaṃ prati  
prāgevaiṣāṃ tu gamanātpavano lokapāvanaḥ  darśanaṃ naimiṣīyāṇāṃ saṃvādastairmahātmanaḥ  
śaddhāṃ buddhiṃ tatasteṣāṃ sāṃbe sānucare śive  samāptiṃ cāpi satrasya dīrghapūrvasya satriṇām  
vijñāpya jagatāṃ dhātre brahmaṇe brahmayonaye  svakārye tadanujñāto jagāma svapuraṃ prati  
atha sthānagato brahmā tumburornāradasya ca  paraspara spardhitayorgāne vivadamānayoḥ  
tadudbhāvitagānottharasairmādhyasthamācaran  gandharvairapsarobhiśca sukhamāste niṣevitaḥ  
tadānavasarādeva dvāḥsthairdvāri nivāritāḥ  munayo brahmabhavanādbahiḥ pārśvamupāviśan  
atha tumburuṇā gāne samatāṃ prāpya nāradaḥ  sāhacaryeṣvanujñāto brahmaṇā parameṣṭhinā  
tyaktvā parasparaspardhāṃ maitrīṃ ca paramāṃ gataḥ  saha tenāpsarobhiśca gandharvaiśca samāvṛtaḥ  
upavīṇayituṃ devaṃ nakulīśvaramīśvaram  bhavanānniryayau dhāturjaladādaṃśumāniva  
taṃ dṛṣṭvā ṣaṭkulīyāste nāradaṃ munigovṛṣam  praṇamyāvasaraṃ śaṃbhoḥ papracchuḥ paramādarāt  
sa cāvasara evāyamitoṃtargamyatāmiti  vadanyayāvanyaparastvarayā parayā yutaḥ  
tato dvāri sthitā ye vai brahmaṇe tānnyavedayan  tena te viviśurveśma piṃḍībhūyāṃḍajanmanaḥ  
praviśya dūrato devaṃ praṇamya bhuvi daṃḍavat  samīpe tadanujñātāḥ parivṛtyopatasthire  
tāṃstatrāvasthitān pṛṣṭvā kuśalaṃ kamalāsanaḥ  vṛttāṃtaṃ vo mayā jñātaṃ vāyurevāha no yataḥ  
bhavadbhiḥ kiṃ kṛtaṃ paścānmāruteṃtarhite sati  ityuktavati deveśe munayo 'vabhṛthātparam  
gaṃgātīrthesya gamanaṃ yātrāṃ vārāṇasīṃ prati  darśanaṃ tatra liṃgānāṃ sthāpitānāṃ sureśvaraiḥ  
avimukteśvarasyāpi liṃgasyābhyarcanaṃ sakṛt  ākāśe mahatastasya tejorāśeśca darśanam  
munīnāṃ vilayaṃ tatra nirodhaṃ tejasastataḥ  yāthātmyavedanaṃ tasya ciṃtitasyāpi cātmabhiḥ  
sarvaṃ savistaraṃ tasmai praṇamyāhurmuhurmuhuḥ  munibhiḥ kathitaṃ śrutvā viśvakarmā caturmukhaḥ  
kaṃpayitvā śiraḥ kiṃcitprāha gaṃbhīrayā girā  pratyāsīdati yuṣmākaṃ siddhirāmuṣmikī parā  
bhavadbhirdīrghasatreṇa ciramārādhitaḥ prabhuḥ  prasādābhimukho bhūta iti bhutārthasūcitam  
vārāṇasyāṃ tu yuṣmābhiryaddṛṣṭaṃ divi dīptimat  talliṃgasaṃjñitaṃ sākṣāttejo māheśvaraṃ param  
tatra līnāśca munayaḥ śrautapāśupatavratāḥ  muktā babhūvuḥ svasthāśca naiṣṭhikā dagdhakilbiṣāḥ  
prāpyānena yathā muktiracirādbhavatāmapi  sa cāyamarthaḥ sūcyeta yuṣmaddṛṣṭena tejasā  
tatra vaḥ kāla evaiṣa daivādupanataḥ svayam  prayāta dakṣiṇaṃ meroḥ śikharaṃ devasevitam  
sanatkumāro yatrāste mama putraḥ paro muniḥ  pratīkṣyāgamanaṃ sākṣādbhūtanāthasya naṃdinaḥ  
purā sanatkumāropi dṛṣṭvāpi parameśvaram  ajñānātsarvayogīndramānī vinayadūṣitaḥ  
abhyutthānādikaṃ yuktamakurvannatinirbhayaḥ  tato 'parādhātkruddhena mahoṣṭro naṃdinā kṛtaḥ  
atha kālena mahatā tadarthe śocatā mayā  upāsya devaṃ devīñca naṃdinaṃ cānunīya vai  
kathaṃciduṣṭratā tasya prayatnena nivāritā  prāpito hi yathāpūrvaṃ sanatpūrvāṃ kumāratām  
tadāha ca mahādevaḥ smayanniva gaṇādhipam  avajñāya hi māmeva tathāhaṃkṛtavānmuniḥ  
atastvameva yāthātmyaṃ mamāsmai kathayānagha  brahmaṇaḥ pūrvajaḥ putro māṃ mūḍha iva saṃsmaran  
mayaiva śiṣyate datto mama jñānapravartakaḥ  dharmādhyakṣābhiṣekaṃ ca tava nirvartayiṣyati  
sa evaṃ vyāhṛto bhūyassarvabhūtagaṇāgraṇīḥ  yatparājñāpanaṃ mūrdhnā prātaḥ pratigṛhītavān  
tathā sanatkumāro 'pi merau madanuśāsanāt  prasādārthaṃ gaṇasyāsya tapaścarati duścaram  
draṣṭavyaśceti yuṣmābhiḥ prāggaṇeśasamāgamāt  tatprasādārthamacirānnaṃdī tatrāgamiṣyati  
iti satvaramādiśya preṣitā viśvayoginā  kumāraśikharaṃ merordakṣiṇaṃ munayo yayuḥ  
sūta uvāca  tatra skaṃdasaro nāma sarassāgarasannibham  amṛtasvāduśiśirasvacchā gādhalaghūdakam  
samaṃtataḥ saṃghaṭitaṃ sphaṭiko palasaṃcayaiḥ  sarvartukusumaiḥ phullaiśchāditākhiladiṅmukham  
śaivalairutpalaiḥ padmaiḥ kumudaistārakopamaiḥ  taraṃgairabhrasaṃkāśairākāśamiva bhūmigam  
sukhāvataraṇārohaiḥ sthalairnīlaśilāmayaiḥ  sopānamārgau ruciraiśśobhamānāṣṭadiṅmukham  
tatrāvatīrṇaiśca yathā tatrottīrṇaśca bhūyasā  snātaiḥ sitopavītaiśca śuklākaupīnavalkalaiḥ  
jaṭāśikhāyanairmuṃḍaistripuṃḍrakṛtamaṃḍanaiḥ  virāgavivaśasmeramukhairmunikumārakaiḥ  
ghaṭaiḥ kamalinīpatrapuṭaiśca kalaśaiḥ śivaiḥ  kamaṇḍalubhiranyaiśca tādṛśaiḥ karakādibhiḥ  
ātmārthaṃ ca parārthaṃ ca devatārthaṃ viśeṣataḥ  ānīyamānasalilamāttapuṣpaṃ ca nityaśaḥ  
aṃtarjalaśilārūḍhairnīcānāṃ sparśaśaṃkayā  ācāravadbhirmunibhiḥ kṛtabhasmāṃgadhūsaraiḥ  
itastato 'psu majjadbhiriṣṭaśiṣṭaiḥ śilāgataiḥ  tilaiśca sākṣataiḥ puṣpaistyaktadarbhapavitrakaiḥ  
devādyamṛṣimadhyaṃ ca nirvartya pitṛtarpaṇam  nivedayedabhijñebhyo nityasnānagatān dvijān  
sthānesthāne kṛtānekabalipuṣpasamīraṇaiḥ  saurārghyapūrvaṃ kurvadbhiḥsthaṃḍalebhyarcanādikam  
kvacinnimajjadunmajjatprasrastagajayūthapam  kvacicca tṛṣayāyātamṛgīmṛgaturaṃgamam  
kvacitpītajanottīrṇamayūravaravāraṇam  kvacitkṛtataṭāghātavṛṣaprativṛṣojjvalam  
kvacitkāraṃḍavaravaiḥ kvacitsārasakūjitaiḥ  kvacicca kokaninadaiḥ kvacidbhramaragītibhiḥ  
snānapānādikaraṇaiḥ svasaṃpaddrumajīvibhiḥ  praṇayātprāṇibhistaistairbhāṣamāṇamivāsakṛt  
kūlaśākhiśikhālīnakokilākulakūjitaiḥ  ātapopahatānsarvānnāmaṃtrayadivāniśam  
uttare tasya sarasastīre kalpataroradhaḥ  vedyāṃ vajraśilāmayyāṃ mṛdule mṛgacarmaṇi  
sanatkumāramāsīnaṃ śaśvadbālavapurdharam  tatkālamātroparataṃ samādheracalātmanaḥ  
upāsyamānaṃ munibhiryogīṃdrairapi pūjitam  dadṛśurnaimiṣeyāste praṇatāścopatasthire  
yāvatpṛṣṭavate tasmai procuḥ svāgatakāraṇam  tumulaḥ śuśruve tāvaddivi duṃdubhinisvanaḥ  
dadṛśe tatkṣaṇe tasminvimānaṃ bhānusannibham  gaṇeśvarairasaṃkhyeyaiḥ saṃvṛtaṃ ca samaṃtataḥ  
apsarogaṇasaṃkīrṇaṃ rudrakanyābhirāvṛtam  mṛdaṃgamurajodghuṣṭaṃ veṇuvīṇāravānvitam  
citraratnavitānāḍhyaṃ muktādāmavirājitam  munibhissiddhagaṃdharvairyakṣacāraṇakinnaraiḥ  
nṛtyadbhiścaiva gāyadbhirvādayadbhiśca saṃvṛtam  vīragovṛṣacihnena vidramadrumayaṣṭinā  
kṛtagopurasatkāraṃ ketunā mānyahetunā  tasya madhye vimānasya cāmaradvitayāṃtare  
chattrasya maṇidaṃḍasya caṃdrasyeva śuceradhaḥ  divyasiṃhāsanārūḍhaṃ devyā suyaśayā saha  
śriyā ca vapuṣā caiva tribhiścāpi vilocanaiḥ  prākārairabhikṛtyānāṃ pratyabhijñāpakaṃ prabhoḥ  
avilaṃghya jagatkarturājñāpanamivāgatam  sarvānugrahaṇaṃ śaṃbhoḥ sākṣādiva puraḥsthitam  
śilādatanayaṃ sākṣācchrīmacchūlavarāyudham  viśveśvaragaṇādhyakṣaṃ viśveśvaramivāparam  
viśvasyāpi vidhātḥṇāṃ nigrahānugrahakṣamam  caturbāhumudārāṃgaṃ candrarekhāvibhūṣitam  
kaṃṭhe nāgena maulau ca śaśāṃkenāpyalaṃkṛtam  savigrahamivaiśvaryaṃ sāmarthyamiva sakriyam  
samāptamiva nirvāṇaṃ sarvajñamiva saṃgatam  dṛṣṭvā prahṛṣṭavadano brahmaputraḥ saharṣibhiḥ  
tasthau prāñjalirutthāya tasyātmānamivārpayan  atha tatrāṃtare tasminvimāne cāvaniṃ gate  
praṇamya daṇḍavaddevaṃ stutvā vyajñāpayanmunīm  ṣaṭkulīyā ime dīrghaṃ naimiṣe satramāsthitāḥ  
āgatā brahmaṇādiṣṭāḥ pūrvamevābhikāṃkṣayā  śrutvā vākyaṃ brahmaputrasya naṃdīchittvā pāśāndṛṣṭipātena sadyaḥ  
śaivaṃ dharmaṃ caiśvaraṃ jñānayogaṃ dattvā bhūyo devapārśvaṃ jagāma  sanatkumāreṇa ca tatsamastaṃ vyāsāya sākṣādgurave mamoktam  
vyāsena coktaṃ mahitena mahyaṃ mayā ca tadvaḥ kathitaṃ samāsāt  nāvedavidbhyaḥ kathanīyametatpurāṇaratnaṃ puraśāsanasya  
nābhaktaśiṣyāya ca nāstikebhyo dattaṃ hi mohānnirayaṃ dadāti  mārgeṇa sevānugatena yaistaddattaṃ gṛhītaṃ paṭhitaṃ śrutaṃ vā  
tebhyaḥ sukhaṃ dharmamukhaṃ trivargaṃ nirvāṇamaṃte niyataṃ dadāti  parasparasyopakṛtaṃ bhavadbhirmayā ca paurāṇikamārgayogāt  
ato gamiṣye 'hamavāptakāmaḥ samastamevāstu śivaṃ sadā naḥ  sūte kṛtāśiṣi gate munayaḥ suvṛttā yāge ca paryavasite mahati prayoge  
kāle kalau ca viṣayaiḥ kaluṣāyamāṇe vārāṇasīparisare vasatiṃ vinetuḥ  atha ca te paśupāśamumukṣayākhilatayā kṛtapāśupatavratāḥ  
adhikṛtākhilabodhasamādhayaḥ paramanirvṛtimāpuraniṃditāḥ  vyāsa uvāca  etacchivapurāṇaṃ hi samāptaṃ hitamādarāt  
paṭhitavyaṃ prayatnena śrotavyaṃ ca tathaiva hi  nāstikāya na vaktavyamaśraddhāya śaṭhāya ca  
abhaktāya maheśasya tathā dharmadhvajāya ca  etacchrutyā hyekavāraṃ bhavetpāpaṃ hi bhasmasāt  
abhakto bhaktimāpnoti bhakto bhaktisamṛddhibhāk  punaḥ śrute ca sadbhaktirmuktissyācca śruteḥ punaḥ  
tasmātpunaḥpunaścaiva śrotavyaṃ hi mumukṣubhiḥ  pañcāvṛttiḥ prakartavyā purāṇasyāsya saddhiyā  
paraṃ phalaṃ samuddiśya tatprāpnoti na saṃśayaḥ  purātanāśca rājāno viprā vaiśyāśca sattamāḥ  
saptakṛtvastadāvṛttyālabhanta śivadarśanam  śroṣyatyathāpi yaścedaṃ mānavo bhaktitatparaḥ  
iha bhuktvākhilānbhogānaṃte muktiṃ labhecca saḥ  etacchivapurāṇaṃ hi śivasyātipriyaṃ param  
bhuktimuktipradaṃ brahmasaṃmitaṃ bhaktivardhanam  etacchivapurāṇasya vaktuḥ śrotuśca sarvadā  
sagaṇassasutassāṃbaśśaṃ karotu sa śaṃkaraḥ  
