Navaślokī
āryāṣṭasāhaśrikāyāḥ prajñāpāramitāyāḥ piṇḍārthaḥ
prajñāpāramitāmbodhau śubharatnākare svayam /
sarvā pāramitās tatra tādātmyena vyavasthitāḥ // Nś_1 //
niṣprapañcā nirābhāsā nirvikalpā nirālayā /
niḥsvabhāvā parā sūkṣmā bindunādavivarjitā // Nś_2 //
prajñāpāramitā mātā sarvabuddhodayā parā /
trayānupalabdhirūpā sarvajñajñānagocarā // Nś_3 //
prajñāpāramitāṃ saṃyag yo bhāvayitum icchati /
tenārthato navaślokāś cintanīyāḥ samāsataḥ // Nś_4 //
karmaprabhāvasaṃbhūtaṃ ṣaḍāyatanalakṣaṇam /
punarbhavam iti khyātaṃ pratibhāsopamaṃ hi tat // Nś_5_[1] //
nirmitaṃ nagaraṃ yadvad vilokayati nirmitaḥ /
tadvat paśyati rūpāṇi karmabhir nirmitaṃ jagat // Nś_6_[2] //
dharmaṃ deśayataḥ śabdā ye kecit śrutigocarāḥ /
pratiśrutkopamāḥ sarve prodbhūtaśrutinaḥ śrutāḥ // Nś_7_[3] //
āghrataṃ svāditaṃ tathā spraṣṭaṃ viṣayalālāsaiḥ /
svapnatulyam idaṃ sarvam upalabdhaṃ na vidyate // Nś_8_[4] //
māyāyantro naro yadvad bhinnāṃ ceṣṭāṃ karoti vai /
tadvad ceṣṭāṃ karoty eva dehayantro nirātmakaḥ // Nś_9_[5] //
nānopalabdhayo yāś ca pratikṣaṇasamudbhavāḥ /
marīcisadṛśāś caite dṛṣṭanaṣṭāḥ vilakṣaṇāḥ // Nś_10_[6] //
pratibimbanibhaṃ grāhyam anādicittasaṃbhavam /
tadākāraṃ ca vijñānam anyonyapratibimbavat // Nś_11_[7] //
dhyāyināṃ svacchasaṃtāne yaj jnanendusamudbhavam /
udakacandropamaṃ tad dhi pratyakṣaṃ na vidyate // Nś_12_[8] //
yoginām api yaj jñānaṃ tad apy ākāśalakṣaṇam /
tasmāj jñānaṃ ca jñeyaṃ ca sarvam ākāśalakṣaṇam // Nś_13_[9] //
iti cintayataḥ tattvaṃ sarvabhāveṣv anāśritam /
bodhipraṇidhicittena jñānaṃ agraṃ bhaviṣyati // Nś_14 //
āryāṣṭasāhasrikāyāḥ prajñāpāramitāyāḥ piṇḍārthaḥ samāptaḥ
kṛtir iyaṃ śrīkambalāmbarapādanām
