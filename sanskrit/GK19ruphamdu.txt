haṃsadūtaṃ
dukūlaṃ bibhrāṇo dalitaharitāladyutibharaṃ
javāpuṣpaśreṇīrucirucirapādāmbujatalaḥ 
tamālaśyāmāṅgo davahasitalīlāñcitamukhaḥ
parānandābhogaḥ sphuratu hṛdi me koapi puruṣaḥ 
yadā yāto gopīhṛdayamadano nandasadanān
mukundo gāndinyāstanayamanuvindan madhupurīm 
tadāmānkṣīccintāsariti ghanaghūrṇāparicayair
agādhāyāṃ bādhāmayapayasi rādhā virahiṇī 
kadācit khedāgniṃ vighaṭayitumantargatamasau
sahālībhirlebhe taralitamanā yāmunataṭīm 
cirādasyāścittaṃ paricitakuṭīrakalanād
avasthā tastāra sphuṭamatha suṣupteḥ priyasakhī 
tadā niṣpandāṅgī kalitanalinīpallavakulaiḥ
parīṇāhāt premanāmakuśalaśatāśaṅkihṛdayaiḥ 
dṛgambhogambhīrīkṛtamihiraputrīlaharībhiḥ
vilīnā dhulīnāmupari parivavre parijanaiḥ 
tatastāṃ nyastāṅgīmurasi lalitāyāḥ kamalinī
palāśaiḥ kālindīsalilaśiśirairvījitatanum 
parāvṛtaśvāsāṅkuracalitakaṇṭhiṃ kalayatāṃ
sakhīsandohānāṃ pramadabharaśālī dhvanirabhūt 
nidhāyāṅke paṅkeruhadalaviṭaṅkasya lalitā
tato rādhāṃ nīrāharaṇasaraṇau nyastacaraṇā 
milantaṃ kālindīpulinabhuvi khelāñcitagatiṃ
dadarśāgre kaṃcin madhuravirutaṃ śvetagarutam 
tadālokastokocchvasitahṛdayā sādaramasau
praṇāmaṃ śaṃsantī laghu laghu samāsādya savidham 
dhṛtotkaṇṭhā sadyo harisadasi sandeśaharaṇe
varaṃ dūtaṃ mene tamatilalitaṃ hanta lalitā 
amarṣāt premerṣyāṃ sapadi dadhatī kaṃsamathane
pravṛttā haṃsāya svamabhilaṣitaṃ śaṃsitumasau 
na tasyā doṣoayaṃ yadiha vihagaṃ prārthitavatī
na kasmin viśrambhaṃ diśati haribhaktipraṇayitā 
pavitreṣu prāyo viracayasi toyeṣu vasatiṃ
pramodaṃ nālīke vahasi viśadātmā svayamasi 
tatoahaṃ duḥkhārtā śaraṇamabalā tvāṃ gatavatī
na yācñā satpakṣe vrajati hi kadācidviphalatām 
ciraṃ vismṛtyāsmān virahadahanajvālavikalāḥ
kalāvān sānandaṃ vasati mukharāyāṃ madhuripuḥ 
tadetaṃ sandeśaṃ svamanasi svamādhāya nikhilaṃ
bhavān kṣipraṃ tasya śaraṇapadavīṃ saṅgamayatu 
nirastapratyūhaṃ bhavatu bhavato vartmani śivaṃ
samuttiṣṭha kṣipraṃ manasi mudamādhāya sadaraṃ 
adhastāddhāvanto laghu laghu samuttānanayanair
bhavantaṃ vīkṣantāṃ kutukataralā gopaśiśavaḥ 
sa vaidagdhīsindhuḥ kaṭhinamatinā dānapatinā
yayā ninye tūrṇaṃ paśupayuvatījīvanapatiḥ 
tayā gantavyā te nikhilajagadekaprathitayā
padavyā bhavyānāṃ tilaka kila dāśārhanagarī 
galadbāṣpāsāraplutadhavalagaṇḍā mṛgadṛśo
vidūyante yatra pramadamadanāveśavivaśāḥ 
tvayā vijñātavyā haricaraṇasaṅgapraṇayino
dhruvaṃ sā cakrāṅkīratisakha śatāṅgasya padavī 
piban jambūśyāmaṃ mihiraduhiturvāri madhuraṃ
mṛṇālīrbhuñjāno himakarakaṇākomalarucaḥ 
kṣaṇaṃ hṛṣṭastiṣṭhan niviḍaviṭape śākhini sakhe
sukhena prasthānaṃ racayatu bhavān vṛṣṇinagare 
balādākrandantī ratapathikamakrūramilitaṃ
vidūrādābhīrītatiranuyayau yena ramaṇam 
tamādau panthānaṃ racaya caritārthā bhavatu te
virājantī sarvopari paramahaṃsasthitiriyam 
akasmādasmākaṃ harirapaharann aṃśukacayaṃ
yamārūḍho gūḍhapraṇayalaharīṃ kandalayitum 
tavāśrāntasyāntaḥsthagitaravibimbaḥ kisalayaiḥ
kadambaḥ kādamba tvaritamavalambaḥ sa bhavitā 
kirantī lāvaṇyaṃ diśi diśi śikhaṇḍastavakinī
dadhānā sādhīyaḥ kanakavimalajyotivasanam 
tamālaśyāmāṅgī saralamuralīcumbitamukhī
jagau citraṃ yatra prakaṭaparamānandalaharī 
tayā bhūyaḥ krīḍārabhasavikasadvallavavadhūr
vapurvallī bhraśyanmṛgamadakaṇaśyāmalikayā 
vidhātavyo hallīsakadalitamallalatikayā
samantādullāsastava manasi rāsasthalikayā 
tadante vāsantīviracitamanaṅgotsavakalā
catuḥśālaṃ śaureḥ sphurati na dṛśau tatra vikireḥ 
tadālokodbhedipramadabhavavismāritagati
kriye jāte tāvat tvayi bata hatā gopavanitā 
mama syādarthānāṃ kṣatiriha vilambādyadapi te
vilokethāḥ sarvaṃ tadapi harikelisthalamidam 
taveyaṃ vyarthā bhavatu śucitā kaḥ sa hi sakhe
guṇo yaścāṇūradviṣi matiniveśāya na bhavet 
sakṛdvaṃśīnādaśravaṇamilitābhīrvanitā
rahaḥkrīḍāsākṣī pratipadalatāsadmasubhagaḥ 
sa dhenūnāṃ bandhurmadhumathanakhaṭṭāyitaśilaḥ
kariṣyaty ānandaṃ sapadi tava govardhanagiriḥ 
tamevādriṃ cakrāṅkitakarapariṣvaṅgirasikaṃ
mahīcakre śaṅkemahi śikhariṇāṃ śekharatayā 
arātiṃ jñātīnāṃ nanu hariharaṃ yaḥ paribhavan
yathārthaṃ svaṃ nāma vyadhita govardhana iti 
tamālasyālokād giriparisare santi capalāḥ
pulindyo govindasmaraṇarabhasottaptavapuṣaḥ 
śanais tāsāṃ tāpaṃ kṣaṇam apanayan yāsyati bhavān
avaśyaṃ kālindīsalilaśiśiraiḥ pakṣapavanaiḥ 
tadante śrīkāntasmaraṇasamaraghāṭīpulakitā
kadambānāṃ vāṭī rasikaparipāṭī sphurayati 
tvamāsīnastasyāṃ na yadi parito nandasi tato
babhūva vyarthā te ghanarasanivāsavyasanitā 
śaranmeghaśreṇīpratibhaṭamariṣṭāsuraśiraś
ciraṃ śuṣkaṃ vṛndāvanaparisare drakṣyati bhavān 
yadāroḍhuṃ dūrān milati kila kailāsaśikhari
bhramākrāntasvānto giriśasuhṛdaḥ kiṅkaragaṇaḥ 
ruvan yāhi svairaṃ caramadaśayā cumbitaruco
nitambinyo vṛndāvanabhuvi sakhe santi bahavaḥ 
parāvartiṣyante tulitamurajinnūpuraravāt
tavādhvānāt tāsāṃ bahirapi gatāḥ kṣipramasavaḥ 
tvamāsīnaḥ śākhāntaramilitacaṇḍatviṣi sukhaṃ
dadhīthā bhāṇḍīre kṣaṇamapi ghanaśyāmalarucau 
tato haṃsaṃ bibhrannikhilanabhasaścitramiṣayā
sa vardhiṣṇuṃ viṣṇuṃ kalitadaracakraṃ tulayitā 
tvamaṣṭābhirnetrairvigaladamalapremasalilair
muhuḥ siktastambāṃ catura caturāsyasthitibhuvam 
jihīthāḥ vikhyātāṃ sphutamiha bhavadbāndhavarathaṃ
praviṣṭaṃ maṃsyante vidhimaṭavidevyastvayi gate 
udañcannetrāmbhaḥprasaralaharīpicchilapatha
skhalatpādanyāsapraṇihitavilambākuladhiyaḥ 
harau yasmin magne tvaritayamunākulagamana
spṛhākṣiptā gopyo yayuranupadaṃ kāmapi daśām 
muhurlasyakrīḍāpramadamiladāhopuruṣikā
vikāśena bhraṣṭaiḥ phaṇimaṇikulairdhūmalarucau 
purastasmin nīpadrumakusumakiñjalkasurabhau
tvayā puṇye peyaṃ madhuramudakaṃ kāliyahrade 
tṛṇāvartārātervirahadavasantāpitatanoḥ
sadābhīrīvṛndapraṇayabahumānonnatividaḥ 
vidhātavyo navyastavakabharasaṃvardhitaśucas
tvayā vṛndādevyāḥ paramavinayādvandanavidhiḥ 
iti krāntvā kekākṛtavirutamekādaśavanaṃ
ghanībhūtaṃ cutairvraja madhuvanaṃ dvādaśamidam 
purī yasminn āste yadukulabhuvāṃ nirmayayaśo
bharāṇāṃ dhārābhirvalitadharitrīparisarā 
niketairākīrṇā giriśagiriḍimbhapratibhaṭair
avaṣṭambhastambhāvalivilasitaiḥ puṣpitavanā 
niviṣṭā kālindītaṭabhuvi tavādhāsāti sakhe
samastādānandaṃ madhurajalavṛndā madhupurī 
vṛṣaḥ śambhoryasyāṃ daśati navamekatra yavasaṃ
viriñceranyasmin gilati kalahaṃso visalatām 
kvacit kroñcārāteḥ kavalayati kekī viṣadharaṃ
vilīḍhe śallakyā valaripukarī pallavamitaḥ 
arodhiṣṭhāḥ kāyān na hi vicalitāṃ pracchadapaṭīṃ
vimuktāmajñāsīḥ pathi pathi na muktāvalimapi 
ayi śrīgovindasmaraṇamadirāmattahṛdaye
satīti khyātiste hasati kulaṭānāṃ kulamidam 
asavyaṃ bibhrāṇā padamadhūtalākṣārasamasau
prayātāhaṃ mugdhe virama mama veśaiḥ kimadhunā 
amandādāśaṅke sakhi purapurandhrikalakalād
alindāgre vṛndāvanakusumadhanvā vijayate 
ayaṃ līlāpāṅgasnapitapuravīthīparisaro
navāśokottaṃsaścalati purataḥ kaṃsavijayī 
kimasmān etasmin maṇibhavanapṛṣṭhādvinudatī
tvamekā stabdhākṣī sthagayasi gavākṣāvalimapi 
muhuḥ śūnyāṃ dṛṣṭiṃ vahasi dhyāyasi sadā
śṛṇoṣi pratyakṣaṃ navaparijanavijñāpanaśataṃ 
tataḥ śaṅke paṅkeruhamukhi yayau śyāmalaruciḥ
sa yūno mūrtaṃ sambhava nayanavīthīpathikatām 
vilajjaṃ mā rodīriha sakhi punaryāsyati hari
stavāpaṅgakrīḍāniviḍaparicaryāgrahilatām 
iti svairaṃ yasyāṃ pathi pathi murārerabhinava
praveśe nārīṇāṃ ratirabhasajalpā vavṛdhire 
sakhe sākṣāddāmodaravadanacandrāvakalana
sphuratpremānandaprakaralaharīcumbitadhiyaḥ 
muhuratrābhīrīsamudayaśironyastavipada
stavākṣṇorānandaṃ vidadhīta purā pauravanitāḥ 
atha bhrāmaṃ bhrāmaṃ kramaghaṭanayā saṅkaṭatarān
nivāsān vṛṣṇīnāmanusara purīmadhavasitam 
murārāteryatra sthagitagagaṇābhirvijayate
patābhiḥ santāpitabhuvanamantaḥpuravaram 
yadutsaṅge tuṅgasphaṭikaracitāḥ santi parito
marālāmāṇikyaprakaraghaṭitatrauṭicaraṇāḥ 
suhṛdbuddhyā haṃsāḥ kalitamadhurasyāmbujabhuvaḥ
samaryādaṃ yeṣāṃ sapadi paricaryāṃ vidadhīta 
cirān mṛgyantīnāṃ paśuparamaṇīnāmapi kulair
alabdhaṃ kālindīpulinavipine līnamaṇḍitaḥ 
sadā lokollāsismitaparicitāsyaṃ sahacari
sphurantaṃ vīkṣiṣye punarapi kimagre murabhidam 
viṣādaṃ mā kārṣīdrutimavitatthavyāhṛtirasau
samāgantā rādhe dhṛtanavaśikhaṇḍastava sakhā 
iti brūte yasyāṃ śukamithunamindrānujakṛte
yadābhīrivṛndairupadhṛtamabhūduddhavakare 
ghanaśyāmā bhrāmyaty upari hariharmasya śikhibhiḥ
kṛtastotrā mugdhairagururacitā dhūmalatikā 
tadālokāddhīra sphurati tava cen mānasarucir
jitaṃ tarhi svairaṃ jalasahanivāsapriyatayā 
tato madhye kakṣaṃ prati navagavākṣastavakinaṃ
calanmuktālambasphuritamamalastambhanivaham 
bhavān draṣṭā hemollikhitadaśamaskandhacarito
llasadbhittiprāntaṃ muravijayinaḥ kelinilayam 
alinde yasyāste marakatamayī yaṣṭiramalā
śayāluryāṃ rātrau madakalakalāpī kalayati 
nirāṭaṅkastsyāḥ śikharamadhiruhya śramanudaṃ
pratīkṣethā bhrātarvaramavasaraṃ yādavapateḥ 
niviṣṭaḥ palāṅke mṛdulataratulīdhavalite
trilokalakṣmīṇāṃ kakudi darasātīkṛtatanūḥ 
amandaṃ pūrṇendupratimamupadhānaṃ pramudito
nidhāyāgre tasminn upahitakaphonidvayabharam 
udañcat kālindīsalilasubhagaṃ bhāvukaruciḥ
kapolāntaḥ prekṣyanmaṇimakaramudrāmadhurimā 
vasānaḥ kauśeyaṃ jitakanakalakṣmī parimalaṃ
mukundaste sākṣāt pramadasudhayā sekṣyati dṛśoḥ 
vikadruḥ paurāṇīrakhilakulavṛddho yadupater
adūrādāsīno madhurabhanitīrgāsyati sadā 
purastādābhīrīgaṇabhayadanāmā sa kaṭhino
maṇistambhālambī kurukulakathāṃ saṅkalayitā 
śinīnāmuttaṃsaḥ kalitakṛtavarmāpy ubhayataḥ
praṇeṣyate bālavyajanayugalāndolanavidhim 
sa jānubhyāmaṣṭāpadabhuvanamavaṣṭabhya bhavitā
guroḥ śiṣyo nūnaṃ padakamalasaṃvāhanarataḥ 
vihaṅgendro yugmīkṛtakarasarojo bhuvi puraḥ
kṛtāsaṅgo bhāvī prajavini nirdeśearpitamanāḥ 
chadadvandve yasya dhvanati mathurāvāsibaṭavo
vyadasyante sāmasvarajanitamanyonyakalaham 
na nirvaktuṃ dāmodarapadakaniṣṭhāṅgulinakha
dyutīnāṃ lāvaṇyaṃ bhavati caturāsyoapi caturaḥ 
tathāpi strīprajñāsulabhataralatvādahamasau
pravṛttā tanmūrtistavaratimahāsāhasavaśe 
virājante yasyavrajaśiśukulasteyavikala
svayambhūcūḍāgrairlulitaśikharāḥ pādanakharāḥ 
kṣaṇaṃ yān ālokya prakaṭaparamānandavivaśaḥ
sa devarṣirmuktān api tanubhṛtaḥ śocati bhṛśam 
sarojānāṃ vyūhaḥ śriyamabhilaṣan yasya padayo
ryayau rāgāḍhyānāṃ vidhuramudavāsavratavidhim 
himaṃ vande nīcairanucitavidhānavyasanināṃ
yadeṣāṃ prāṇāntaṃ damanamanuvarṣaṃ praṇayati 
rucīnamullāsairmarakatamayasthūlakadalī
kadambāhaṃkāraṃ kavalayati yasyoruyugalam 
yadālānastambhadyūutimavalalambe kalavatāṃ
madāduddāmānāṃ paśuparamaṇīcittakariṇīm 
sakhe yasyābhīrīnayanasapharījīvanavidhau
nidānaṃ gāmbhīryaprasarakalitā nābhisarasī 
yataḥ kalpasyādau sajalajanakotpattivaḍabhī
gabhīrāntaḥ kakṣādhṛtabhuvanamambhoruhamabhūt 
dyutiṃ dhatte yasya trivalilatikāsaṅkaṭataraṃ
sakhe dāmaśreṇīkṣapaṇaracanābhijñamudaram 
yaśodā yasyāntaḥ suranarabhujaṅgaiḥ parivṛtaṃ
mukhadvārā vāradvayamavaluloke tribhuvanam 
urau yasya sphāraṃ sphurati vanamālāvalayitaṃ
vitanvānaṃ tanvījanamanasi sadyo manasijam 
marīcībhiryasmin ravinivahatulyoapi vahate
sadā khadyotābhāṃ bhuvanamadhuraḥ kaustubhamaṇiḥ 
samantādunmīladvalabhidupalastambhayugala
prabhājaitraṃ keśidvijadalitakeyūralalitam 
madaklāmyadgopīpaṭalahaṭakaṇṭhagrahaparaṃ
bhujadvandva
ṃ yasya sphuṭasurabhigandhaṃ vijayate 
jihīte sāmrājyaṃ jagati navalāvaṇyalaharī
parīpākasyāntarmuditamadanāveśamadhuram 
naṭadbhrūvallīkaṃ smitanavasudhākelisadanaṃ
sphuranmuktāpaṅktipratimaradanaṃ yasya vadanam 
kimebhirvyāhāraiḥ kalaya kathayāmi sphuṭamahaṃ
sakhe niḥsandehaṃ paricayapadaṃ kevalamidam 
parānando yasmin nayanapadavībhrāji bhavitā
tvayā vijñātavyā madhurarava soayaṃ madhuripuḥ 
vilokethāḥ kṛṣṇaḥ madakalamarālīratikalā
vimugdha vyāmugdhaṃ yadi puravadhūvibhramabharaiḥ 
tadā nāsmān grāmyāḥ pravaṇapadavīṃ tasya gamayeḥ
sudhāpūrṇaṃ cetaḥ kathamapi na takraṃ mṛgayate 
yadā vṛndāraṇyasmaraṇalaharīheturamaṇaṃ
pikānāṃ veveṣṭi pratiharitamuccaiḥ kuhurutam 
vahante vā vātāḥ sphurati girimallīparimalā
stadaivāsmākīnāṃ giramupaharethā murabhidi 
purātiṣṭhan goṣṭhān nikhilaramaṇībhyaḥ priyatayā
bhavān yasyāṃ gopīramaṇa vidadhe gauravabharam 
sakhī tasyā vijñāpayati lalitā dhīralalita
praṇamya śrīpādāmbujakanakapīṭhīparisare 
prayatnādābālyaṃ navakamalinīpallavakulai
stvayā bhūyo yasyāḥ kṛtamahaha saṃvardhanamabhūt 
cirādūdhobhāraṃ sphuraṇaparamākrāntajaghanā
babhūva praṣṭhauhī muramathana seyaṃ kapalikā 
samīpe nīpānāṃ tricaturadalā hanta gamitā
tvayā yā mākandapriyasahacarībhāvaniyatim 
iyaṃ sā vāsantī galadamalamādhvīkapaṭalī
miṣādagre gopīramaṇa rudatī rodayatī naḥ 
prasūto devakyā madhumathana yaḥ koapi puruṣaḥ
sa yāto gopālābhyudayaparamānandavasatim 
dhṛto yo gāndhinyā kaṭhinajaṭhare samprati tataḥ
samantādevāstaṃ śiva śiva gatā gokulakathā 
ariṣṭenoddhatāḥ paśupasudṛśo yāti vipadaṃ
tṛṇāvartākrānto racayati bhayaṃ catvaracayaḥ 
amī vyomībhūtā vrajavasatibhūmī parisarā
vahante santāpaṃ murahara vidūraṃ tvayi gate 
tvayā nāgantavyaṃ kathamapi hare goṣṭhamadhunā
latā śreṇī vṛndāvanabhuvi yatoabhūdviṣamayī 
prasūnānāṃ gandhaṃ madhumathana tadā vātanihitaṃ
bhajan sadyo mūrcchāṃ vahati nivaho gopasudṛśām 
kathaṃ saṅgoasmābhiḥ saha samucitaḥ samprati hare
rayaṃ grāmyā nāryastvamasi nṛpakanyārcitapadaḥ 
gataḥ kālo yasmin paśuparamaṇīsaṅgamakṛte
bhavān vyagrastasthau tamasi gṛhavāṭiviṭapini 
vayaṃ tyaktāḥ svāmin yadi tava kiṃ dūṣaṇamidaṃ
nisargaḥ śyāmānāmayamatitarāṃ duṣpariharaḥ 
kuhūkaṇṭhairaṇḍāvadhi saha nivāsāt paricitā
visṛjyante sadyaḥ kalitanavapakṣairvalibhujaḥ 
ayaṃ pūrvo raṅgaḥ kila paricito yasya tarasā
rasādākhyātavyaṃ parikalaya tan nāṭakamidam 
mayā praṣṭavyoasi prathamamiti vṛndāvanapate
kimāhā rādheti smarasi hatakaṃ varṇayugalam 
aye kuñjadroṇīkuharagṛhamedhin kimadhunā
parokṣaṃ vakṣyante paśuparamaṇīdurniyatayaḥ 
pravīṇā gopīnāṃ tava caraṇapadmeapi yadiyaṃ
yayau rādhā sādhāraṇasamucitapraśnapadavīm 
tvayā goṣṭhaṃ goṣṭhītilaka kila cedvismṛtamidaṃ
na tūrṇaṃ dhūmorṇāpatirapi vidhatte yadi kṛpām 
aharvṛndaṃ vṛndāvanakusumapālīparimalair
darālokaṃ śokāspadamiva kathaṃ neṣyati sakhī 
taraṅgaiḥ kurvāṇā śamanabhaginīlāghavamasau
nadīṃ kāṃcidgoṣṭhe nayanajalapūrairajanayat 
itīvāsyā dveṣādabhimatadaśāprārthanamayīṃ
murāre vijñaptiṃ niśamayati mānī na śamanaḥ 
kṛtākṛṣṭikrīḍaṃ kimapi tava rūpaṃ mama sakhī
sakṛddṛṣṭvā dūrādahitahitabodhojjhitamatiḥ 
hatā seyaṃ premānalamanu viśantī sarabhasaṃ
pataṅgīvātmānaṃ murahara muhurdāhitavatī 
mayā vācyaḥ kiṃ vā tvamiha nijadoṣāt paramasau
yayau mandā vṛndāvanakusumabandho vidhuratām 
yadarthaṃ duḥkhāgnirvikṛśati tamadyāpi hṛdayān
na yasmāddurmedhā lavamapi bhavantaṃ davayati 
trivakrāho dhanyā hṛdayamiva te svaṃ puramasau
samāsādya svairaṃ yadiha vilasantī nivasati 
dhruvaṃ puṇyabhraṃśādajani saraleyaṃ mama sakhī
praveśastatrābhūt kṣaṇamapi yadasyā na sulabhaḥ 
kimāviṣṭā bhūtaiḥ sapadi yadi vākrūraphaṇinā
kṣatāpasmāreṇa cyutamatirakasmāt kimapatat 
iti vyagrairasyāṃ gurubhirabhitaḥ kīcakarava
śravādaspandāyāṃ murahara vikalpā vidadhire 
navīneyaṃ sampratyakuśalaparīpākalaharī
nirīṇarti svairaṃ mama sahacarīcittakuhare 
jagannetraśreṇīmadhuramathurāyāṃ nivasata
ścirādārtā vārtāmapi tava yadeṣā na labhate 
janān siddhādaśān namati bhajate māntrikagaṇān
vidhatte śuśrūṣāmadhikavinayenauṣadhavidām 
tvadīkṣādīkṣāyai paricarati bhaktyā girisutāṃ
manīṣā hi vyagrā kimapi śubhahetuṃ na manute 
paśūnāṃ pātāraṃ bhujagaripuputrapraṇayinaṃ
smarodvardhikrīḍaṃ niviḍaghanasāradyutiharam 
sadābhyarṇe nandīśvaragiribhuvo raṅgarasikaṃ
bhavantaṃ kaṃsāre bhajati bhavadāptyai mama sakhī 
bhavantaṃ santaptā vidalitatamālāṅkurarasai
rvilikhya bhrūbhaṅgīkṛtamadanakodaṇḍakadanam 
nidhāsayantī kaṇṭhe tava nijabhujāvallarīmasau
dharanyāmunmīlajjāḍimaniviḍāṅgī viluṭhati 
kadācin mūḍheyaṃ niviḍabhavadīyasmṛtimadā
damandādātmānaṃ kalayati bhavantaṃ mama sakhī 
tathāsyā rādhāyā virahadahanākalpitadhiyo
murāre duḥsādhyā kṣaṇamapi na bādhā viramati 
tvayā santāpānāmupari parimuktātirabhasā
didānīmāpede tadapi tava ceṣṭāṃ priyasakhī 
yadeṣā kaṃsāre bhidurahṛdayaṃ tvāmavayati
satīnāṃ mūrdhanyā bhidurahṛdayābhūdanudinam 
samakṣaṃ sarveṣāṃ viharasi madādhipraṇayinām
iti śrutvā nūnaṃ gurutarasamādhiṃ kalayati 
sadā kaṃsārāte bhajasi yamināṃ netrapadavīm
iti vyaktaṃ sajjībhavati yamamālocitumapi 
murāre kālindīsaliladaladindīvararuce
mukunda śrīvṛndāvanamadana vṛndārakamaṇe 
vrajānandin nandīśvaradayita nandātmaja hare
sadeti krandantī parijanaśucaṃ kandalayati 
samantāduttaptastava virahadāvāgniśikharayā
kṛtodvegaḥ pañcāśugamṛgayuvedha vyatikaraiḥ 
tanūbhūtaṃ sadyastanuvanamidaṃ hāsyati hare
haṭhādadya śvo vā mama sahacarīprāṇahariṇaḥ 
payorāśisphītatviṣi himakarottaṃsamadhure
dadhāne dṛgbhaṅgyā smaravijayirūpaṃ mama sakhī 
hare dattasvāntā bhavati tadimāṃ kiṃ prabhavati
smaro hantuṃ kintu vyathayati bhavān eva kutukī 
vijānīme bhāvaṃ paśuparamaṇīnāṃ yadumaṇe
na jānīmaḥ kasmāt tadapi tava māyā racayati 
samantādadhyātmaṃ yadiha pavanavyādheralapa
dbalādasyāstena vyasanakulameva dviguṇitam 
gurorantevāsī sa bhajati yadūnāṃ sacivatāṃ
sakhīyaṃ kālindī kila bhavati kālasya bhaginī 
bhavedanyaḥ ko vā narapatipure matparicito
daśāmasyāḥ śaṃsan yadutilaka yastvāmanunayet 
viśīrṇāṅgīmantarvraṇaviluṭhanādutkalikayā
parītāṃ bhūyasyā satatamuparāgavyatikarām 
paridhvastāmodāṃ viramitasamastālikutukāṃ
vidho pādasparśādapi sukhaya rādhākumudinīm 
vipattibhyaḥ prāṇān kathamapi bhavatsaṅgamasukha
spṛhādhīnā śaure mama sahacarī rakṣitavatī 
atikrānte sampraty avadhidivase jīvanavidhau
hatāśā niḥśaṅkaṃ vitarati dṛśau cutamukule 
pratīkārārambhaślathamatibhirudyatpariṇate
rvimuktāyā vyaktasmarakadanabhājaḥ parijanaiḥ 
amuñcantī saṅgaṃ kuvalayadṛśaḥ kevalamasau
kalādadya prāṇān avati bhavāśāsahacarī 
aye rāsakrīḍārasika mama sakhyāṃ navanavā
purā baddhā yena praṇayalaharī hanta gahanā 
sa cen muktāpekṣastvamapi dhig imāṃ tulaśakalaṃ
yadetasyā nāsānihitamidamadyāpi calati 
mukunda bhrāntākṣī kimapi yadasaṃkalpitaśataṃ
vidhatte tadvaktuṃ jagati manujaḥ kaḥ prabhavati 
kadācit kalyāṇī vilapati ya utkaṇṭhitamati
stadākhyāmi svāmin gamaya makarottaṃsapadavīm 
abhūt koapi premā mayi murariporyaḥ sakhi purā
parāṃ karmāpekṣāmapi tadavalambān na gaṇayet 
tathedānīṃ hā dhik samajani taṭasthaḥ sphuṭamahaṃ
bhaje lajjāṃ yena kṣaṇamapi punarjīvitumapi 
garīyān me premā tvayi paramiti snehalaghutā
na jīviṣyāmīti praṇayagarimakhyāpanavidhiḥ 
kathaṃ nāyāsīti smaraṇaparipāṭīprakaṭanaṃ
harau sandeśāya priyasakhi na me vāgavasaraḥ 
amī kuñjaḥ pūrvaṃ na mama dadhire kāmapi mudaṃ
drumālīyaṃ cetaḥ sakhi na katiśo nanditavatī 
idānīṃ paśyaite yugapadapatāpaṃ vidadhate
prabho muktopekṣe bhajati na hi ko vā vimukhatām 
kadā premonmīlanmadanamadirākṣī samudayāt
balādākarṣantaṃ madhuramuralīkākalikayā 
muhurbhrāmyaccillīculukitakulastrīvratamahaṃ
vilokeyaṃ līlāmadamiladapāṅgī murabhidam 
yayau kālaḥ kalyāṇy adhikalitakelī parimalāṃ
vilāsārthī yasminn acalakuhare līnavapuṣam 
sa māṃ dhṛtvā dhūrtaḥ kṛtakapaṭaroṣāṃ sakhi haṭhā
dakārṣīdākarṣann urasi śaśilekhāśatavṛtām 
rāṇadbhṛṅgaśreṇīsuhṛdi śaradārambhamadhure
vanānte cāndrībhiḥ kiraṇalaharībhirdhavalite 
kadā premoddaṇḍasmarakalahavaitaṇḍikamahaṃ
kariṣye govindaṃ niviḍabhujabandhapraṇayinam 
mano me hā kaṣṭaṃ jvalati kimahaṃ hanta karavai
na pāraṃ nāvāraṃ kimapi kalayāmy asya jaladheḥ 
iyaṃ vande mūrdhnā sapadi tamupāyaṃ kathaya māṃ
patāmṛṣye yasmāddhṛtikaṇikayāpe kṣaṇikayā 
prayāto māṃ hitvā yadi kaṭhinacūḍāmaṇirasau
paryātu svacchandaṃ mama samayadharmaḥ kila gatiḥ 
idaṃ soḍhuṃ kā vā prabhavati yataḥ svapnakapaṭā
dihāyāto vṛndāvanabhuvi kalān māṃ ramayati 
anaucityaṃ tasya vyathayati mano hanta mathurāṃ
tvamāsādya svairaṃ capalahṛdayaṃ vāraya harim 
sakhi svapnārambhe punarapi yathā vibhrama madā
dihāyāto dhūrtaḥ kṣapayati na me kiṅkiniguṇam 
ayi svapno dūre viramatu samakṣaṃ śṛṇu haṭhā
daviśvastā mā bhūriha sakhi manovibhramadhiyā 
vayasyaste govardhanavipinamāsādya kutukā
dakāṇḍe yadbhūyaḥ smarakalahapāṇḍityamatanot 
amarṣāddhāvantīṃ gahanakuhare sūcitapathāṃ
tulākoṭikvānaiścakitapadapātadviguṇitaiḥ 
vidhīrṣan māṃ harṣottaralanayanāntaḥ sa kutukī
na vaṃśīmajñāsīdbhuvi karasarojādvigalitām 
aśaktāṃ gantavye kalitanavacelāñcalatayā
latālībhiḥ puṣpasmitaśavalitābhirvirudatīm 
parīhāsārambhī priyasakhi sa māṃ lambitamukhīṃ
prapede cumbāya sphuradadharabimbastava sakhā 
tatoahaṃ dhammille sthagitamuralīkā sakhi śanai
ralīkāmarṣeṇa bhramadaviralabhrūrudacalam 
kacākṛṣṭikrīḍākramaparicite cauryacarite
harirlabdhopādhiḥ prasabhamanayan māṃ giridarīm 
kadācidvāsantīkuharabhuvi dhṛṣṭaḥ sarabhasaṃ
hasan pṛṣṭhālambī sthagayati karābhyāṃ mama dṛśau 
didhīrṣau jāterṣyaṃ mayi sakhi tadīyāṅguliśikhāṃ
na jāne kutrāyaṃ vrajati kitavānāṃ kila guruḥ 
atīteyaṃ vārtā viramatu puraḥ paśya sarale
vayasyaste soayaṃ smitamadhurimonmṛṣṭavadanaḥ 
bhujastambhollāsādabhimataparīrambharabhasaḥ
smarakrīḍāsindhuḥ kṣipati mayi bandhukakusumam 
taduttiṣṭha vrīḍāvati niviḍamuktālatikayā
vadhānemaṃ dhūrtaṃ sakhi madhupurīṃ yāti na yathā 
iti premonmīladbhavadanubhavārūḍhajaḍimā
sakhīnāmākrandaṃ na kila katiśaḥ kandalayati 
aho kaṣṭaṃ bālyādahamiha sakhīṃ duṣṭahṛdayā
muhurmānagranthiṃ sahajasaralāṃ grāhitavatī 
tadārambhādgopīgaṇaratiguro nirbharamasau
na lebhe lubdhāpi tvadamalabhujastambharabhasam 
alinde kālindīkamalasurabhau kuñjavasate
rvasantīṃ vāsantīnavaparimalodgāricikurām 
tvadutsaṅge nidrāsukhamukulitākṣīṃ punarimāṃ
kadāhaṃ seviṣye kiśalayakalāpavyajaninī 
dhṛtānandāṃvṛndāvanaparisare śāradaniśā
vilāsollāsena glapitakavarīphullakusumām 
tava skandhopānte vinihitabhujāvallarimahaṃ
kadā kuñje līnā rahasi vihasiṣyāmi sumukhīm 
vidūrādāhartuṃ kusumamupayāmi tvamadhunā
purastīre tīre kalaya tulasīpallavamidam 
iti vyājādenāṃ viditabhavadīyasthitirahaṃ
kadā kuñje gopīramaṇa gamayiṣyāmi samaye 
iti śrīkaṃsāreḥ padakamalayorgokulakathāṃ
nivedya pratyekaṃ bhaja parijaneṣu praṇayitām 
nijāṅke kādambīsahacara vahan maṇḍanatayā
na yān uccaiḥ premapravaṇamanujagrāha bhagavān 
miladbhaṅgīṃ haṃsīramaṇa vanamālāṃ prathamato
mudā kṣemaṃ pṛcchann idamupaharethā mama vacaḥ 
ciraṃ kaṃsārāterurasi sahavāsapraṇayinīṃ
kimenāmenākṣīṃ guṇavati visasmāra bhavatī 
idaṃ kiṃ vā hanta smarasi rasike khaṇḍanaruṣā
parītāṅgī govardhanagirinitambe mama sakhī 
bhiyā sambhrāntākṣaṃ yadiha vicakarṣa tvayi balā
dgṛhītvā vibhraśyan navaśikhiśikhaṃ gokulapatim 
tataḥ sambhāṣethāḥ śrutimakaramudrāmiti mudā
bhavatyāṃ kartavyaḥ kimiti kuśalapraśnajaḍimā 
rucismerā yā tvaṃ racayasi sadā cumbanakalām
apāṅgena spṛṣṭā sakhi murariporgaṇḍamukure 
nivāsaste devi śravaṇalatikāyāmiti dhiyā
prayatnāt tvāmeva praṇayahṛdayā yāmi śaraṇam 
parokṣaṃ vṛṣṇīnāṃ nibhṛtanibhṛtaṃ karṇakuhare
hareḥ kākūnmiśrāṃ kathaya sakhi rādhāvidhuratām 
parīrambhaṃ premṇā mama savinayaṃ kaustubhamaṇau
bruvāṇaḥ kurvīthāḥ patagavara vijñāpanamidam 
agādhā rādhāyāmapi tava sakhe vismṛtirabhūt
kathaṃ vā kalyāṇaṃ vahati tarale hi praṇayitā 
muhuḥ kūjatkāñcīmaṇivalayamañjīramuralī
ravālambo bhrāmyadyuvatīkulagītaiḥ suramaṇe 
sa kiṃ sākṣādbhāvī punarapi harestāṇḍavarasai
ramandaḥ kālindīpulinabhuvi tauryātrikabharaḥ 
navīnastvaṃ kambo paśuparamaṇībhiḥ paricayaṃ
na dhatse rādhāyāḥ guṇagarimagandhoapi na kṛtī 
tathāpi tvāṃ yāce hṛdayanihitaṃ dohadamahaṃ
vahante hi klānte praṇayamavadātaprakṛtayaḥ 
gṛhītvā govindaṃ jaladhihṛdayānandana sakhe
sukhena śrīvṛndāvanaparisare nandatu bhavān 
kathaṃ vā te goṣṭhaṃ bhavatu dayitaṃ hanta balavān
yadetasmin veṇorjayati cirasaubhāgyamahimā 
iti premodgārapravaṇamanunīya kramavaśāṃ
parīvārān bhrātarniśamayati cāṇūramathane 
punaḥ kopodbhinnapraṇayacaṭulaṃ tasya nikaṭe
kathāmācakṣīthāḥ daśabhiravatārairvilasitām 
grahītuṃ tvāṃ premāmiṣaparivṛtaṃ cittavaḍiśaṃ
mahāmīna kṣipraṃ nādhita rasapūre mama sakhī 
vivekākhyaṃ chittvā guṇamatha tadagrāsi bhavatā
hatāśeyaṃ kiṃ vā śiva śiva vidhātuṃ prabhavati 
varākīyaṃ dṛṣṭvā subhagavapuṣo vibhramabharaṃ
tavābhyarṇaṃ bheje paramakutukollāsitamatiḥ 
tirodhāya svāṅgaṃ prakaṭayasi yat tvaṃ kaṭhinatāṃ
tadetat kiṃ na syāt tava kamaṭhamūrteḥ samucitam 
sadā kaṃsārate sphurati ciramadyāpi bhavataḥ
sphuṭaṃ kroḍākāre vapuṣi niviḍapremalaharī 
yataḥ sā sairandhrī malayaruhapaṅkapraṇayinī
tvayā kroḍīcakre paramarabhasādātmadayitā 
cirādantarbhūtā naraharimayī mūrtirabhita
stadīyo vyāpārastava tu na yayau vismṛtipatham 
vinītaprahlādastvamiha paramakrūracarite
prasakto yadbhūyaḥ parahṛdayabhedaṃ janayasi 
yadātmānaṃ darpādagaṇitagururvāmana mudā
manorājyenāḍhyaṃ tvayi valitayā kalpitavatī 
prapede tasyedaṃ phalamucitameva priyasakhī
vidūre yat kṣiptā praṇayamayapāśe nigaḍitā 
iyaṃ nātha krūrā bhṛgupatanamakaṅkṣati tato
yadasyāṃ kaṭhināṃ tava samucitaṃ tadbhṛgupate 
asau te durbodhā kṛtiriha bhavadvismṛtipathaṃ
yato jātaḥ sākṣādgururapi sa nandīśvarapatiḥ 
nirānandā gāvaściramupasṛtā dūṣaṇakulaiḥ
kharāyante sadyo raghutilaka govardhanataṭīḥ 
virādhatvaṃ ghoṣo vrajati bhavadīyapravasanā
didānīṃ mārīcaḥ sphuṭamiha narīṇarti paritaḥ 
prasannaḥ kāloayaṃ punarudayituṃ rāsabhajanai
rvilāsinn adyāpi sphuṭamanaparādhā vayamapi 
vitanvānaḥ kāntiṃ vapuṣi śaradākāśavalitāṃ
kṛto na tvaṃ sīradhvaja bhajasi vṛndāvanamidam 
na rāgaṃ sarvajña kvacidapi vidhatte ratipatiṃ
muhurdveṣṭi drohaṃ kalayati balādiṣṭavidhaye 
ciraṃ dhyānāsaktā nivasati sadā saugatarati
stathāpyasyāṃ haṃho sadayahṛdaya tvaṃ na dayase 
parikleśamlecchān samadamadhupālī madhurayā
nikṛntatrontapraṇayakalikākhaḍgalatayā 
tvamāsīnaḥ kalkinniha caturagopāhitaratiḥ
sadeśaṃ kurvīthāḥ pratimuditavīrādhikamidam 
iti premodghāṭasampuṭitavaco bhaṅgirakhilaṃ
tvamāvedya klidyan mukhaparisaro locanajalaiḥ 
tato govindasya prativacanamādhvīkapadapī
mupāsīno dṛgbhyāṃ kṣaṇamavadhīthāḥ khagapate 
praṇetavyo dṛṣṭeranubhavapathaṃ nandatanayo
vidheyo gopīnāṃ bhuvanamahitānāmupakṛtiḥ 
iyaṃ yāmairgamyā catura mathurāpi tricaturai
riti dvaidhaṃ nāntaḥ kalaya kalahaṃsīkulapate 
apūrvā yasyāntarvilasati mudā sāralaruci
rvivektuṃ śakyete sapadi milite yena payasī 
kathaṃ kāraṃ yukto bhavatu bhavatastasya kṛtinā
vilambaḥ kādambīramaṇa mathurāsaṅgamavidhau 
prapannaḥ premāṇaṃ prabhavati sadā bhāgavatabhāk
parācīno janmāvadhibhavarasādbhaktimadhuraḥ 
ciraṃ koapi śrīmān jayati viditaḥ śākaratayā
dhurīṇo dhīrāṇāmadhidharaṇi vaiyāsakiriva 
rasānāmādhārairaparicitadoṣaḥ sahṛdayai
rmurārāteḥ krīḍāniviḍaghaṭanārūpamahitaḥ 
prabandhoayaṃ bandhorakhilajagatāṃ tasya sarasāṃ
prabhorantaḥ sāndrāṃ pramadalaharīṃ pallavayatu 
