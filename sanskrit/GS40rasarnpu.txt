Prathamaḥ paṭalaḥ
yasmin sarvaṃ yataḥ sarvaṃ yaḥ sarvaṃ sarvataśca yaḥ 
yaśca sarvamayo nityaṃ tasmai sarvātmane namaḥ  Ras 
kailāsaśikhare ramye nānāratnavibhūṣite 
nānādrumalatākīrṇe guptasambandhavarjite  Ras 
devadevaṃ sukhāsīnaṃ nīlakaṇṭhaṃ trilocanam 
praṇamya śirasā devī pārvatī paripṛcchati  Ras 
śrīdevyuvāca
devadeva mahādeva kāla kāmāṅgadāhaka 
kulakaulamahākaula siddhakaulādināśana  Ras 
tvatprasādācchrutaṃ sarvam aśeṣamavadhāritam 
yadi te 'ham anugrāhyā yadyahaṃ tava vallabhā  Ras 
sūcitā sarvatantreṣu yā punarna prakāśitā 
jīvanmuktiriyaṃ nātha kīdṛśī vaktumarhasi  Ras 
śrībhairava uvāca
sādhu sādhu mahābhāge sādhu parvatanandini 
sādhu pṛṣṭaṃ tvayā devi bhaktānāṃ hitakāmyayā  Ras 
ajarāmaradehasya śivatādātmyavedanam 
jīvanmuktirmahādevi devānāmapi durlabhā  Ras 
piṇḍapāte ca yo mokṣaḥ sa ca mokṣo nirarthakaḥ 
piṇḍe tu patite devi gardabho 'pi vimucyate  Ras 
yadi muktirbhagakṣobhe kiṃ na muñcanti gardabhāḥ 
ajāśca vṛṣabhāścaiva kiṃna muktā gaṇāmbike  Ras 
tasmāt saṃrakṣayet piṇḍaṃ rasaiścaiva rasāyanaiḥ 
śukramūtrapurīṣāṇāṃ yadi muktirniṣevaṇāt  Ras 
kiṃna muktā mahādevi śvānaśūkarajātayaḥ 
ṣaḍdarśane 'pi muktistu darśitā piṇḍapātane  Ras 
karāmalakavat sāpi pratyakṣaṃ nopalabhyate 
akathyamapi deveśi sadbhāvaṃ kathayāmi te  Ras 
śūnyapāpo mantrayājī na piṇḍaṃ dhārayet kvacit 
devānāmapi deveśi durlabhaṃ piṇḍadhāraṇam  Ras 
kiṃ punarmānuṣāṇāṃ tu dharaṇītalavāsinām 
dharme naṣṭe kuto dharmaḥ dharme naṣṭe kutaḥ kriyā  Ras 
kriyānaṣṭe kuto yogaḥ yoge naṣṭe kuto gatiḥ 
gatinaṣṭe kuto mokṣo mokṣe naṣṭe na kiṃcana  Ras 
śrīdevyuvāca
jīvanmuktisvarūpaṃ tu devadeva śrutaṃ mayā 
tatpratyupāyaṃ me brūhi yadyasti karuṇā mayi  Ras 
śrībhairava uvāca
karmayogena deveśi prāpyate piṇḍadhāraṇam 
rasaśca pavanaśceti karmayogo dvidhā mataḥ  Ras 
mūrchito harati vyādhiṃ mṛto jīvayati svayam 
baddhaḥ khecaratāṃ kuryāt raso vāyuśca bhairavi  Ras 
jñānānmokṣaḥ sureśāni jñānaṃ pavanadhāraṇāt 
tatra devi sthiraṃ piṇḍaṃ yatra sthairye rasaḥ prabhuḥ  Ras 
acirājjāyate devi śarīram ajarāmaram 
manasaśca yathā dhyānaṃ rasayogādavāpyate  Ras 
satyaṃ sa labhate devi jñānaṃ vijñānapūrvakam 
tasya mantrāśca sidhyanti yo 'śnāti mṛtasūtakam  Ras 
yāvanna śaktipātastu na yāvat pāśakṛntanam 
tāvattasya kuto buddhiḥ jāyate mṛtasūtake  Ras 
madyamāṃsaratā nityaṃ bhagaliṅgeṣu ye ratāḥ 
teṣāṃ vinaṣṭabuddhīnāṃ rasajñānaṃ sudurlabham  Ras 
kulaśāsanahīnānāṃ saddarśanam akāṅkṣiṇām 
na sidhyati raso devi pibanti mṛgatṛṣṇikām  Ras 
gomāṃsaṃ bhakṣayedyastu pibedamaravāruṇīm 
kulīnaṃ tamahaṃ manye rasajñamapare 'dhamāḥ  Ras 
na garbhaḥ sampradāyārthe raso garbho vidhīyate 
tenāyaṃ labhate siddhiṃ na siddhiḥ sūtakaṃ vinā  Ras 
yāvanna harabījaṃ tu bhakṣayet pāradaṃ rasam 
tāvattasya kuto muktiḥ kutaḥ piṇḍasya dhāraṇam  Ras 
madyamāṃsaratāprajñā mohitāḥ śivamāyayā 
jalpanti ca vayaṃ muktā yāsyāmaḥ śivamandiram  Ras 
piṇḍadhāraṇayoge ca nispṛhā mandabuddhayaḥ 
khaṇḍajñānena deveśi rañjitaṃ sacarācaram  Ras 
svadehe khecaratvaṃ ca śivatvaṃ yena labhyate 
tādṛśe tu rasajñāne nityābhyāsaṃ kuru priye  Ras 
śrīdevyuvāca
avatāraṃ rasendrasya māhātmyaṃ tu sureśvara 
śrotumicchāmi deveśa vaktumarhasi tattvataḥ  Ras 
śrībhairava uvāca
sādhu pṛṣṭaṃ mahābhāge guhyādguhyataraṃ tvayā 
anugrahakaraṃ dhyānaṃ lokānāmupakārakam  Ras 
tvaṃ mātā sarvabhūtānāṃ pitā cāhaṃ sanātanaḥ 
dvayośca yo raso devi mahāmaithunasambhavaḥ  Ras 
svairataḥ sambhavāddevi pāradaḥ kīrtito mahaḥ 
pārado gadito yaśca parārthaṃ sādhakottamaiḥ  Ras 
sūto 'yaṃ matsamo devi mama pratyaṅgasambhavaḥ 
mama deharaso yasmāt rasastenāyamucyate  Ras 
darśanāt sparśanāt tasya bhakṣaṇāt smaraṇādapi 
pūjanācca pradānācca dṛśyate ṣaḍvidhaṃ phalam  Ras 
kedārādīni liṅgāni pṛthivyā yāni kāni ca 
tāni dṛṣṭvā tu yatpuṇyaṃ tatpuṇyaṃ rasadarśanāt  Ras 
candanāgurukarpūra kuṅkumāntargato rasaḥ 
mūrchitaḥ śivapūjāyāṃ śivasāṃnidhyasiddhaye  Ras 
bhakṣaṇāt parameśāni hanti pāpatrayaṃ rasaḥ 
tathā tāpatrayaṃ hanti rogān doṣatrayodbhavān  Ras 
durlabhaṃ brahmaniṣṇātaiḥ prāpyate paramaṃ padam 
hṛdvyomakarṇikāntaḥstha rasendrasya maheśvari  Ras 
smaraṇānmucyate pāpaiḥ sadyo janmāntarārjitaiḥ  Ras 
svayaṃbhūliṅgasāhasraiḥ yatphalaṃ samyagarcanāt 
tatphalaṃ koṭiguṇitaṃ rasaliṅgārcanādbhavet  Ras 
adhamaḥ khagavādastu vilavādastu madhyamaḥ 
uttamo mantravādastu rasavādo mahottamaḥ  Ras 
mantratantraparijñāne rasayogasya dūṣakāḥ 
prayānti narakaṃ sarve chittvā sukṛtasaṃcayam  Ras 
rasavidyā parā vidyā trailokye 'pi sudurlabhā 
bhuktimuktikarī yasmāt tasmāddeyā guṇānvitaiḥ  Ras 
astīti bhāṣate kaścit kaścinnāstīti bhāṣate 
āstike tu bhavetsiddhiḥ tasya sidhyati bhūtale  Ras 
nāstikenānubhāvena nāsti nāstīti yo vadet 
tasya nāsti priye siddhir janmakoṭiśatairapi  Ras 
brahmajñānena mukto 'sau pāpī yo rasanindakaḥ 
nāhaṃ trātā bhave tasya janmakoṭiśatairapi  Ras 
śvāno 'yaṃ jāyate devi yāvat janmasahasrakam 
trikoṭijanmalakṣāṇi mārjāro jāyate rasāt 
rāsabho lakṣajanmāni lakṣajanmāni vāyasaḥ  Ras 
kṛmiko lakṣajanmāni kukkuṭo janmalakṣakam 
gṛdhrako lakṣajanmāni yaḥ pāpī rasanindakaḥ  Ras 
ālāpaṃ gātrasaṃsparśaṃ yaḥ kuryād rasanindakaiḥ 
yāvajjanmasahasraṃ tu sa bhavedduḥkhapīḍitaḥ  Ras 
rasavīryavipāke ca sūtakastvamṛtopamaḥ 
tena janmajarāvyādhīn harate sūtakaḥ priye  Ras 
gurumārādhayet pūrvaṃ viśuddhenāntarātmanā 
sampradāyaṃ prayacchanti gurau tuṣṭe marīcayaḥ  Ras 
gurusevāṃ vinā karma yaḥ kuryān mūḍhacetanaḥ 
sa yāti niṣphalaṃ karma svapnalabdhaṃ dhanaṃ yathā  Ras 
yaḥ karma kurute dṛṣṭaṃ tasya lābhaḥ pade pade 
kārayed rasavādaṃ tu tuṣṭena guruṇā priye  Ras 
siddhyupāyopadeśo 'yam ubhayorbhogamokṣadaḥ 
rasārṇavaṃ mahātantram idaṃ paramadurlabham  Ras 
gopyaṃ guruprasādena labdhaṃ syāt phalasiddhaye 
labdhvātra rasakarmāṇi nāhaṃkāraṃ samācaret  Ras 
anujñātaśca guruṇā labdhvā cājñāṃ rasāṅkuśīm 
bhairavīṃ tanum āśritya sādhayedrasabhairavam  Ras 
evamuktā rasotpattiḥ māhātmyaṃ ca sureśvari 
tanmamācakṣva deveśi kimanyacchrotumicchasi  Ras 
Dvitīyaḥ paṭalaḥ Dīkṣāvidhāna
śrīdevyuvāca
rasopadeśadātā ca kathaṃ syādvada me prabho 
śiṣyaścaiva kathaṃ deva rasānuṣṭhānatatparaḥ  Ras 
śrībhairava uvāca
nispṛho nirahaṃkāro lobhamāyāvivarjitaḥ 
kulamārgarato nityaṃ gurupūjārataśca yaḥ  Ras 
dāntaḥ śiṣyopadeśajñaḥ śaktimān gatamatsaraḥ 
dharmajñaḥ satyavāk dakṣaḥ śīlavān guṇavān śuciḥ  Ras 
anekarasaśāstrajño rasamaṇḍapakovidaḥ 
rasadīkṣāvidhānajño yantrauṣadhimahārasān  Ras 
rāgasaṃkhyāṃ bījakalāṃ dvaṃdvamelāpanaṃ viḍam 
rañjanaṃ sāraṇaṃ tailaṃ dalāni krāmaṇāni ca  Ras 
varṇotkarṣaṃ mṛdutvaṃ ca jāraṇāṃ bālabaddhayoḥ 
khecarīṃ bhūcarīṃ caiva yo vetti sa gururmataḥ  Ras 
deśakālakriyābhijño dayādākṣiṇyasaṃyutaḥ 
lobhamāyāvinirmukto mantrānuṣṭhānatatparaḥ  Ras 
sāmudralakṣaṇopeto gambhīro guruvatsalaḥ 
devāgniyoginīcakra kulapūjārataḥ sadā 
śiṣyo vinītastantrajñaḥ satyavādī dṛḍhavrataḥ  Ras 
ye narāḥ kumbhakuddāla dhvajaśaṅkhādilāñchitaiḥ 
karairadhiṣṭhitā devi yojyās te nidhisādhane  Ras 
balavanto mahāsattvāḥ kṛṣṇaraktavilocanāḥ 
vakraghoṇāḥ sadā krūrāḥ praśastā bilasādhane  Ras 
nirmāṃsamūrdhapiṇḍīkān raktakeśān gatālasān 
kaṭhinān uṣṇapādāṃśca dhātuvāde niyojayet  Ras 
ādau parīkṣayeddevi sādhakān susamāhitān 
brāhmaṇān kṣatriyān vaiśyān śūdrāṃścānukrameṇa tu  Ras 
jitendriyāḥ kleśasahā nityodyamasamanvitāḥ 
śūrāśca kṛtavidyāśca praśastāḥ sādhakāḥ priye  Ras 
rasadīkṣāvihīnā ye proktalakṣaṇavarjitāḥ 
viplāvakāḥ pāparatāḥ varjayettān prayatnataḥ  Ras 
duścāriṇī durācārā niṣṭhurā kalahapriyā 
bahvāśinī ca duścittā koṭarākṣī ca nirdayā 
rasanindākarī yā ca tāṃ nārīṃ parivarjayet  Ras 
īdṛśībhir varārohe sampūrṇaṃ kṣitimaṇḍalam 
na tādṛśī bhavennārī yādṛśī rasabandhakī  Ras 
kākiṇī kīkaṇī nārī tathaiva kāñcikācinī 
kṛṣṇapakṣe ṛtumatī sā nārī kākiṇī smṛtā  Ras 
ubhayapakṣe ṛtumatī sā nārī kīkaṇī matā  Ras 
śuklapakṣe ṛtumatī sā nārī kāñcikācinī  Ras 
navayauvanasampannā surūpā cāruhāsinī 
sūkṣmakeśā tu yā nārī kṣīrāhārapriyā sadā  Ras 
priyālāpakarī nityaṃ śivaśāstrakathāpriyā 
padmākāraṃ mukhaṃ yasyā dṛṣṭirindīvarākṛtiḥ  Ras 
daśanā vajrasadṛśāḥ pravālasadṛśo 'dharaḥ 
yasyāḥ payodharau devi tuṅgapīnau samāv ubhau  Ras 
aśvatthapattrasadṛśī yonī yasyā bhagaḥ samaḥ 
yatpādau māṃsalau snigdhau vartulāvartaromakau  Ras 
śyāmā ca madhye kṣāmā ca tanvī bhaktiparā śive 
padminī sā tu vijñeyā prasannā mṛgalocanā  Ras 
pūrṇimāyāmamāyāṃ vā pakṣe pakṣe rajasvalā 
ṣaḍbhedā kākiṇī nāmnā pūrvaproktā rasapradā  Ras 
yasya tuṣṭo mahādevas tasya siddho rasāyane 
tayaiva devadeveśi rasakarmāṇi kārayet  Ras 
tasya hi nirmalā buddhir niścitā rasasādhane 
tasmādguruśca śiṣyaśca pūrvoktaḥ siddhibhāgbhavet  Ras 
śrīdevyuvāca
īdṛśairlakṣaṇaiḥ nārīṃ kutaḥ prāpnoti sādhakaḥ 
yatra rūpaṃ mahādeva lakṣaṇaṃ nātra vidyate  Ras 
lakṣaṇaṃ vidyate yatra bhāvanā nātra vidyate 
athavā rūpahīnāyā rūpaṃ kena pravartate  Ras 
lakṣaṇatritayaṃ kutra tvayā dṛṣṭaṃ maheśvara 
tadetajjāyate yena tamupāyaṃ vada prabho  Ras 
śrībhairava uvāca
śṛṇu devi paraṃ guhyaṃ yatsurairapi durlabham 
pituḥ sadāśivājjātaṃ janma yaccaṇḍikodare  Ras 
tāsāṃ buddhirbhaveddevi nirmalā rasasādhane 
dāpayettvaritāmantraṃ japettaṃ darpavarjitā  Ras 
lakṣamantraṃ japedyā tu jāyate sā sulakṣaṇā 
baddhvā tu khecarīṃ mudrāṃ japet pheṭkārabhairavīm  Ras 
mameyaṃ caṇḍikā mātā janma ca tripurāntakāt 
kālikāhaṃ samudbhūtā smīdṛśaṃ saṃsmarettu sā  Ras 
bhūtaṃ bhavyaṃ bhaviṣyaṃ ca trailokye kathayettu sā 
sahāyāstādṛśāstasya yādṛśī bhavitavyatā  Ras 
śrīdevyuvāca
devadeva mahādeva samastajñānabhājana 
rasadīkṣāṃ tu pṛcchāmi sādhakānāṃ hitāya vai  Ras 
śrībhairava uvāca
śṛṇu bhairavi yadbhāvam apūrvaṃ varṇayāmi te 
rasadīkṣāvidhānaṃ tu tasmānnigaditaṃ śṛṇu  Ras 
yatra rājā nayaparo balavān dharmatatparaḥ 
mantrī ca dharmatattvajño bhaktiśraddhāsamanvitaḥ  Ras 
tatredaṃ kārayet karma rasabandhaṃ rasāyanam 
janā māheśvarā yatra tatra sthāne tu kārayet  Ras 
kārayedvijane sthāne paśuryatra na vidyate 
sugupte suṣame sthāne sarvabādhāvivarjite  Ras 
prākāraparikhopete kapāṭārgalarakṣite 
ekānte nirmale hṛdye nānāpuṣpadrumānvite  Ras 
haṃsakāraṇḍavākīrṇe cakravākopaśobhite 
divyauṣadhigaṇopete sajale śyāmaśādvale  Ras 
kumudotpalakahlāra kadalīṣaṇḍamaṇḍite 
citrite bhavanodyāne kārayet parameśvari  Ras 
tanmadhye devadeveśi mattavāraṇasaṃyutam 
vātāyanasamopetam ūrdhvanirgāmidhūmakam  Ras 
raktapatākāsaṃyuktaṃ sajjopakaraṇaṃ tathā 
pravibhaktauṣadhituṣā kāṣṭhāraṇyotpalālayam  Ras 
samālikhitadigdevaṃ samarcitavināyakam 
pratiṣṭhitam umeśābhyāṃ lokapālaiśca rakṣitam  Ras 
nirmāpayedekatalaṃ dvitalaṃ vāpi maṇḍapam 
atha pakṣe site devi candratārābalānvite  Ras 
puṇye tithau muhūrte ca lagne saumyagrahekṣite 
snātaḥ śuklāmbaradharaḥ śuklamālyānulepanaḥ  Ras 
madhusarpirdadhikṣīra tilaiḥ saṃpūjya bālikāḥ 
kapilāgomayālipte hiraṇyakalaśāvṛte  Ras 
yavasiddhārthakāstīrṇe gandhamālyopaśobhite 
tatreṣṭikābhiḥ racite karapīṭhe sureśvari  Ras 
śilāpaṭṭaṃ samutkīrya śilāpaṭṭārgalaṃ priye 
nyāsaṃ rasāṅkuśenaiva kṛtvāṅgulihṛdādiṣu  Ras 
rasaliṅgaṃ nyasettatra hemnā ca sahitaṃ priye 
oṃ hrīṃ śrīṃ sūtarājasya mūlamantra udāhṛtaḥ  Ras 
tasmin rasāṅkuśīṃ devīṃ mūlenāvāhayetpriye 
caturasre tu dikpālān pūjayitvā bahiḥ kramāt  Ras 
nandinaṃ ca mahākālaṃ bhṛṅgirīṭaṃ mahābalam 
kumbhakarṇaṃ ca sugrīvaṃ bhṛṅgīkaṃ ca dṛḍhāyudham  Ras 
dvāre caturdhā vinyasya pūjayeddakṣavāmayoḥ 
śukraṃ pūrve 'bhisaṃpūjya skandamāgneyagocare  Ras 
dakṣiṇasyāṃ tato rudraṃ pavanaṃ nairṛte tathā 
śivaṃ paścimabhāge tu pāvakaṃ vāyave nyaset 
umāmuttarabhāge tu vyāpakaṃ ceśagocare  Ras 
lepikā kṣepikā caiva kṣārikā rañjikā tathā 
lohaṭī bandhakārī ca bhūcarī mṛtyunāśinī  Ras 
vibhūtiḥ khecarī caiva daśa dūtyaḥ krameṇa ca 
pūjyāstvaṣṭadale padme ūrdhvādhastu daleṣu ca  Ras 
mākṣiko vimalaḥ śailaś capalo rasakastathā 
sasyako gandhatālau ca pūrvādikramayogataḥ  Ras 
aṣṭādaśabhujā rudrāḥ pañcavaktrās tryambakāḥ 
candrārdhaśobhimukuṭā nīlagrīvā vṛṣadhvajāḥ  Ras 
svasvavarṇadharāḥ sarve 'pyaṣṭavidyeśvarāstathā 
pūjanīyā maheśāni dvitīye 'ṣṭadalāmbuje  Ras 
karṇikāyāṃ tu pūrvādi pūrvaṃ śakticatuṣṭayam 
mālinī hemaśaktiśca parā śaktirbalā smṛtā 
aparā vajraśaktiśca kāntijñeyaṃ parāparam  Ras 
madhye tāsāṃ ca śaktīnāṃ sarvajñaṃ rasabhairavam 
śuddhasphaṭikasaṃkāśaṃ pañcavaktraṃ tryambakam  Ras 
jvalatpiṅgogranetraṃ ca jvalajjihvānanaṃ tathā 
jvaladbhruvaṃ jvalatkeśaṃ duṣprekṣyaṃ pretaviṣṭaram  Ras 
jaṭāmukuṭasaṃyuktaṃ candrārdhakṛtaśikharam 
vyāghracarmadharaṃ nāgo pavītaṃ vṛṣabhadhvajam  Ras 
aṣṭādaśabhujaṃ devam īṣatprahasitānanam 
dvātriṃśārṇena manunā pūjayet sakalaṃ śivam  Ras 
raseśvarasya mantraṃ ca kathyamānaṃ nibodha me  Ras 
oṃ hrīṃ krīṃ raseśvarāya mahākālāya mahābalāyāghorabhairavāya vajravīra krodhakaṅkāla kṣlauḥ kṣlaḥ  Ras 
tasyotsaṅge mahādevīṃ ratnābharaṇabhūṣaṇām 
uttaptahemarucirāṃ pītavastrāṃ trilocanām  Ras 
śvetacāmarayormadhye muktācchattreṇa śobhitām 
aṅkuśaṃ cākṣamālāṃ ca dadhatīṃ dakṣahastayoḥ  Ras 
pāśābhaye ca vāmābhyāṃ candrārdhakṛtaśekharām 
rasāṅkuśīṃ mahādevīṃ nīlagrīvāṃ kṛpāmayīm  Ras 
pūjayedrasasiddhyarthaṃ vidyayā pañcabījayā 
vāgbhavaṃ bhuvaneśīṃ ca śrībījaṃ ca sureśvari  Ras 
mādanaṃ śaktibījaṃ ca vidyā paramadurlabhā 
dhūpadīpaistu naivedyaiḥ puṣpatāmbūlacandanaiḥ  Ras 
śāntipāṭhasya nirghoṣaiḥ stotramaṅgalanisvanaiḥ 
ghaṇṭāṭaṅkārasaṃyuktaiḥ pūjāṃ kṛtvā yathāvidhi  Ras 
aghoreṇa baliṃ dadyāt sarvavighnopaśāntaye 
bhūtebhyo yakṣarakṣabhyo piśācebhyaśca yatnataḥ  Ras 
aghoramantrasaṃyuktam oṃkārādinamo 'ntakam 
sarvakarmākaraṃ devi vighnopadravanāśanam  Ras 
yathāśakti japitvā tu vidyāmeva rasāṅkuśīm 
kuṇḍaṃ vidhāya deveśi yonicakraṃ samekhalam  Ras 
tatrājyatilasaṃyuktaṃ homaṃ kṛtvā krameṇa tu 
kalaśaṃ sthāpayeddevi payaḥpūrṇaṃ phalānvitam  Ras 
pañcaratnasamopetaṃ vāsobhiḥ pariveṣṭitam 
tatrāṣṭādaśavidyābhir abhimantrya pṛthak pṛthak  Ras 
gandhapuṣpādibhiḥ pūrṇaṃ pallavair upaśobhitam 
arghyapātraṃ ca saṃpūjya vardhanyābhyukṣya sādhakam  Ras 
śatamaṣṭottaraṃ caivam arghyapātrodakena tu 
abhiṣicya vidhānena kumbhatoyena mantravit  Ras 
vidyāmupadiśeddevi pāṭhayedrasasādhakam 
kumāroyoginīyogi sādhakāṃśca yathocitaiḥ  Ras 
tarpayedannapānaiśca jāgaraṃ tatra kārayet 
evaṃvihitadīkṣastu sādhakaḥ kṣuranāyike  Ras 
mahābhūtamayīṃ tatra varṇapañcakasaṃyutām 
pañcabījātmikāṃ vidyāṃ prāṇāyāmātmasūtrake  Ras 
mudrāṃ rasāṅkuśīṃ baddhvā lakṣamekaṃ japetpriye 
tasya sidhyati deveśi nirvighnaṃ rasabhairavaḥ  Ras 
praṇavādinamo 'ntastu tarpaṇānte japaḥ paraḥ 
ahiṃsā candanaṃ satyaṃ puṣpam asteyadhūpanam  Ras 
brahmacaryaṃ mahādīpam apratigrahaghaṇṭikām 
pāyasānnaṃ maheśāni sarvabhūtadayātmakam  Ras 
saṃgūhyārādhayed devīṃ sa bhavetsiddhibhājanam 
sahasraṃ vā śataṃ vāpi trisaṃdhyaṃ saṃjapedimām  Ras 
asyā ājñāprasādena jāyate khecaro rasaḥ 
divyauṣadhyaśca tasyaiva sidhyanti suravandite  Ras 
anaṅkuśaṃ samāruhya vane mattagajaṃ yathā 
tathā rasāṅkuśābhijño rasendraṃ prāpya sīdati  Ras 
vidyayā saha mantavyaṃ guroḥ satsampradāyinaḥ 
rasaprayogajātaṃ tu sarvataḥ siddhimicchatā  Ras 
atha praśnāvatārāya pūrvoktaṃ rasabhairavam 
samāhitamanā dhyāyet tadālīnaṃ samācaret  Ras 
anāhate brahmarandhre manaḥ kṛtvā nirāmaye 
karanyāsaṃ purā kṛtvā aṅganyāsamanantaram 
yathāśakti japenmantraṃ rasendrasya samāhitaḥ  Ras 
catuṣkoṇaṃ punaḥ kṛtvā madhye ṣaṭkoṇamaṇḍalam 
hastamātraṃ dvihastaṃ vā taṇḍulairvimalairlikhet  Ras 
sugandhairlepite sthāne pūjayeccandanādibhiḥ  Ras 
karṇikāyāṃ nyaseddevi pūrvoktaṃ rasabhairavam 
ṣaṭkoṇe devatāṣaṭkaṃ mahākālādi vinyaset  Ras 
mahākālaṃ mahābalam aghoraṃ vajravīrakam 
nyaset krodhaṃ ca kaṅkālaṃ mālāmantraiḥ samarcayet  Ras 
oṃ hrīṃ krauṃ kṣlaiṃ kṣlaṃ hrīṃ hrīṃ hrīṃ hrūḥ huṃ phaṭ raseśvarāya mahākālabhairavāya raudrarūpāya kṛṣṇapiṅgalalocanāya 
avatara  avatāraya  jalpa  jalpaya  śubhāśubhaṃ kathaya  kathāpaya  mahārakṣāṃ kuru  rasasiddhiṃ dehi 
iti mālāmantrāḥ 
oṃ mahākālabhairavāya hṛdayāya namaḥ 
oṃ mahābalabhairavāya śirase svāhā 
oṃ aghorabhairavāya śikhāyai vauṣaṭ 
oṃ vajravīrabhairavāya kavacāya hum 
oṃ krodhabhairavāya netrāya vauṣaṭ 
oṃ kaṅkālabhairavāya astrāya phaṭ 
sarvatra svāhāntam 
evamaṅganyāsāḥ 
evamaṅgulīnyāsān kuryādādau 
ete ṣaḍaṅge pūjane ca mūlamantrāḥ 
evaṃ nyāsākṣaraḥ kuṭaiḥ gandhapuṣpaiḥ samarcayet 
pūrṇakumbhaṃ nyasenmadhye śarāvaṃ taṇḍulaiḥ saha  Ras 
tasyopari ghṛtadīpaṃ vartīṃ mantraiśca mantrayet  Ras 
samānīya kumārīṃ tu kumāraṃ vā suśobhanam 
ekadvitricatuḥpañca yathālābhaṃ samānayet 
gandhapuṣpairdhūpadīpaiḥ naivedyena ca pūjayet  Ras 
ekaikasyā nyasenmantraṃ hṛdayādyāśca devatāḥ  Ras 
tato nirīkṣya taddīpaṃ sarvāstatra kumārikāḥ 
paśyanti devatā dīpe kumārāśca śubhāśubham 
siddhiṃ vāpyathavāsiddhiṃ kathayanti kumārikāḥ  Ras 
praśnāvatāraṃ jñātveti rasakarmaṇi saṃcaret  Ras 
yaḥ purā devadeveśi rasendre bhāvitātmavān 
saptajanma mṛto jāto na tyajed rasabhāvanam  Ras 
evaṃ śubhāśubhaṃ jñātvā devatānugrahānvitaḥ 
maṇḍape pūrvavaddevīm arcayitvā rasāṅkuśīm  Ras 
ācāryamapi saṃpūjya dhūpasrakcandanādibhiḥ 
aghoreṇa baliṃ dattvā tataḥ karma samācaret  Ras 
oṣadhyo maṇḍape prācyāṃ rasasvedo 'gnigocare 
dakṣiṇasyāṃ lohamāro nairṛtyāṃ peṣaṇādikam  Ras 
drutikriyā tu vāruṇyāṃ vāyavye dhamanaṃ priye 
varṇotkarṣastu kauberyām aiśānyāṃ rasavedhanam  Ras 
āsanaṃ tu gurormadhye niveśya suranāyike 
niyāmanādikaṃ karma krāmaṇāntaṃ varānane 
rasāṅkuśena mantreṇa kartavyaṃ sādhakena tu  Ras 
yaḥ purā devadeveśi varṇito rasabhairavaḥ 
sadyojātaṃ tasya jānu vāmadevaṃ tu guhyakam  Ras 
aghoraṃ hṛdayaṃ tasya vaktraṃ tatpuruṣaṃ smṛtam 
yāvad bhrūmadhyam īśānam ardhacandraṃ lalāṭakam  Ras 
bindur deveśi tasyordhve bindorūrdhve sthito nadaḥ 
lalāṭaśirasormadhye śaktistatraiva saṃsthitā  Ras 
vyāpinī brahmarandhrasthā tasyordhve tūnmanā bhavet 
unmanā unmanībhāvam unmanāpadamavyayam  Ras 
tasyordhve paramaṃ satyaṃ vyomasthāyi parātparam 
śūnyaṃ śūnyaṃ punaḥ śūnyaṃ triśūnyaṃ ca nirāmayam  Ras 
nabhaśca gaganaṃ vyoma khamākāśaṃ ca kevalam 
niṣkalaṃ nirmalaṃ nityaṃ nistaraṅgaṃ nirāmayam  Ras 
niṣprapañcaṃ nirādhāraṃ nirguṇaṃ guṇagocaram 
evaṃrūpaṃ sadā dhyāyet svadehe rasabhairavam  Ras 
yadā ca niścalaṃ dhyāyet yadā ca niścalaṃ manaḥ 
vahnimadhye tadā sūto badhyate niścalastathā  Ras 
yadā ca calati dhyānaṃ raso vahnau na tiṣṭhati  Ras 
maṇḍalasya bahiḥ rātrau surāmatsyāmiṣādibhiḥ 
arcayed yakṣagandharvān piśācān rākṣasāṃstathā  Ras 
kriyākaraṇavighnāśca phalavighnāśca koṭiśaḥ 
sambhavanti tathā tattac chāntyai ca vaṭukeśvaram 
arcānugrahaṣaṭkaṃ ca sampūjyādau samācaret  Ras 
karmānte ca punarbālam aṣṭāṣṭakamanugraham 
sampūjya viniyuñjyāt tat siddhadravyaṃ tu siddhidam  Ras 
siddhastu nāśayedvādaṃ taddeśaṃ tu parityajet 
bhramenmādhukarīṃ bhikṣāṃ susiddhe tu mahārase  Ras 
pramādādutthito vighno rasabandhe kṛte sati 
rasaśāntirvidhātavyā rasakṣobhaṃ na kārayet  Ras 
rasaṃ na darśayeddevi nārīhaste na pātayet 
nāryai guhyaṃ na vaktavyaṃ dravyaṃ tābhyo hi gopayet  Ras 
paradravyair na kartavyaṃ paradārānna saṃspṛśet 
parānnaṃ naiva bhuñjīta parāṃścaiva na viśvaset  Ras 
na deyaṃ duṣṭabuddhīnāṃ goṣṭhīrūpeṇa yācake  Ras 
aṣṭamyāṃ paurṇamāsyāṃ ca amāvāsyāṃ yugādiṣu 
ayane viṣuve caiva caturdaśyāṃ viśeṣataḥ 
rasotsavaṃ prakurvīta yathāvittānusārataḥ  Ras 
evaṃ rasotsavaṃ devi yaḥ kuryādbhaktisaṃyutaḥ 
brahmahatyādipāpāni naśyanti vividhāni ca  Ras 
anena vidhinā yatra pūjāṃ kurvanti sādhakāḥ 
na tatra rogadaurgatyaṃ netayaḥ prabhavanti ca  Ras 
evaṃvidhāṃ rase pūjāṃ pratiṣṭhāpya yathāvidhi 
paścātkarma vidhātavyam ātmanaḥ śubhamicchatām  Ras 
anyathā kurute yastu tasya siddhirna jāyate 
apāyaḥ pāpaśaṅkā ca buddhibhaṅgo hi jāyate  Ras 
avajñā rogajātaṃ ca saṃdehaśca pade pade 
ālasyādgurulobhācca parasya kathanena ca 
utpannamapi vijñānaṃ haranti kulakāḥ priye  Ras 
dīkṣito rasakarmāṇi mantranyāsavidācaret 
tanmamācakṣva deveśi kimanyacchrotum icchasi  Ras 
Tṛtīyaḥ paṭalaḥ Mantranyāsāḥ
śrīdevyuvāca
bhagavan devadeveśa lokanātha jagatpate 
mantranyāsaṃ samācakṣva rasakarmopakārakam  Ras 
śrībhairava uvāca
punaranyaṃ pravakṣyāmi mantramūrtiṃ rasāṅkuśīm 
pañcamaṃ tu gṛhaṃ devi durlabhaṃ devadānavaiḥ  Ras 
catvāraḥ pradhānagṛhāḥ haṃsagṛhaṃ tu pañcamam 
yatra siddhir makārādiḥ tiṣṭhate pañcame gṛhe  Ras 
liṅgāśrayaṃ yathā rūpaṃ liṅgimāyā tu liṅginī 
gaganena tu sā jñeyā bhagarekhā tu pañcame  Ras 
praṇavaṃ pūrvam uccārya bījaṃ śabdamanuttaram 
hrīṃkāraṃ caiva krīṃkāraṃ haṃsabuddhimanantaram  Ras 
kālapāśaṃ mahāmantraṃ gṛhṇīyāt sādhakeśvaraḥ 
mahārambhe tu tanmantraṃ pratīhāraṃ rasāṅkuśīm  Ras 
lakṣamekaṃ japettasya mahāsiddhiḥ pravartate 
bālavatsapurīṣaṃ tu tataḥ kenaiva grāhayet  Ras 
citāgnibhasma tenaiva grāhayet parameśvari 
kṣetraṃ taduttamaṃ sthānaṃ rasendrastatra tiṣṭhati  Ras 
mārjanyā mārjayetsthānaṃ kubjikākhyā tu khecarī 
dvātriṃśadakṣarā devi pañcanādeṣu saṃsthitā  Ras 
tataḥ siddhāśca catvāraḥ puruṣāṣṭādaśa smṛtāḥ 
arthapañcakasaṃyuktā dhyānaṃ syāt pañcakaṃ punaḥ  Ras 
yoginīṣaṭkasaṃyuktaṃ saptaviṃśatkramānvitam 
ekāśītipadairyuktaṃ pañcāvaraṇasaṃyutam  Ras 
anena kramayogena mārjanīṃ paripūjayet 
anena mārjayet kṣetraṃ rasendro yatra tiṣṭhati  Ras 
upalepaṃ tu tatraiva caṇḍaghaṇṭāṃ tu kārayet 
pūrve gṛhe tu sā devī caṇḍaghaṇṭā vyavasthitā  Ras 
caṇḍabhairavikā devī saṃsthitā dakṣiṇe gṛhe 
gomayaṃ tena gṛhṇīyāl lepanārthaṃ varānane  Ras 
caṇḍakāpālinī devī saṃsthitā cottare gṛhe 
gṛhītvā codakaṃ tena lepayedbhūmimaṇḍalam  Ras 
saptadaśākṣarāṃ kālīṃ khallapāṣāṇato nyaset 
dvātriṃśadakṣaraṃ ghoraṃ mardake tu niyojayet  Ras 
gṛhṇīyāt kāñjikāṃ devi kālapāśena mantritaḥ 
evaṃ sukarmasaṃyogaṃ kurute khecarīkulam  Ras 
aṣṭāśītisahasrāṇi yāḥ sthitā divyakhecarī 
tāḥ sarvāḥ kiṃkarāstasya auṣadhaṃ peṣayanti tāḥ  Ras 
tāsāṃ sarvaṃ tu mantraikaṃ caturakṣarasaṃyutam 
so 'haṃ haṃsaḥ 
sā vidyā khecarīṇāṃ tu nāmnāṃ tu kulakhecarī  Ras 
rājikāṃ saindhavaṃ nyasya sā vidyā kulakhecarī 
mantrayet kāñjikāṃ tatra mantrarājo rasāṅkuśī  Ras 
astravidyāṃ japettatra yā jñātā pūrvabhārgave 
guḍeṣṭakāṃ tu saṃmardya priye tanmarditaṃ rasam  Ras 
kā kathā mantrarājasya na vākyaṃ triśirasya ca 
ṣaḍaṅgaṃ yojayet tāṃ tu tvaritaṃ dhārayet tataḥ  Ras 
ḍāmarākhyaṃ mahāmantraṃ dhamanīṣu niyojayet 
cintāmaṇimahāvidyāṃ kavaceṣu niyojayet  Ras 
caṇḍikāyā mahāmantraṃ taṃ tu pātre niyojayet 
navavidyāṃ varārohe vinyasettuṣagomaye  Ras 
tripurābhairavīṃ devīṃ rājikākāñjike nyaset 
guḍasya kālarātris tu nyastavyā vīravandite  Ras 
trikūṭākṣaṃ trinetraṃ tu analasya tu vinyaset 
udake vinyaseddevi caturaśīticaṇḍikāḥ  Ras 
kṣetrapālamaghorāstraṃ nyastavyaṃ koṣṭhake priye 
mahāpāśupatāstraṃ tu mūṣāyāṃ ca niyojayet  Ras 
etanmantragaṇaṃ devi rasasthāne niyojayet 
tadā tu sidhyate tasya sādhakasya phalaṃ priye  Ras 
rasāṅkuśaṃ mahāmantraṃ japettu hṛdayāntare 
anye ye yoginīmantrāḥ sarvānnārīśca jāpayet  Ras 
aprakāśaṃ tu tenaiva mantrarājaṃ rasāṅkuśam 
aprakāśaṃ ca nārīṇāṃ rakṣayetpraṇavaṃ tathā 
mahāsamayavibhraṃśaṃ nārīṇāṃ hṛdayaṃ yathā  Ras 
kubjikādyāstu ye mantrā mayā te saṃprakāśitāḥ 
trailokyaṃ kṣobhitāste tu na manyante mama priye  Ras 
rasāṅkuśena jñānena trailokyaṃ vaśyatāṃ vrajet  Ras 
mantranyāsamiti jñātvā yantramūṣāgnimānavit 
kurvāṇo rasakarmāṇi siddhiṃ prāpnoti sādhakaḥ  Ras 
Caturthaḥ paṭalaḥ Yantramūṣāgnivarṇanaḥ
śrīdevyuvāca
yantramūṣāgnimānāni na jñātvā mantravedyapi 
kiṃ karoti mahādeva tāni me vaktumarhasi  Ras 
śrībhairava uvāca
rasoparasalohāni vasanaṃ kāñjikam viḍam 
dhamanīlohayantrāṇi khallapāṣāṇamardakam  Ras 
koṣṭhikā vakranālaṃ ca gomayaṃ sāramindhanam 
mṛnmayāni ca yantrāṇi musalolūkhalāni ca  Ras 
saṇḍasīpaṭṭasaṃdaṃśaṃ mṛtpātrāyaḥkaṭorakam 
pratimānāni ca tulā chedanāni kaṣopalam  Ras 
vaṃśanāḍīlohanāḍīm ūṣāṅgārāṃs tathauṣadhīḥ 
snehāmlalavaṇakṣāra viṣāṇyupaviṣāṇi ca  Ras 
evaṃ saṃgūhya sambhāraṃ karmayogaṃ samācaret  Ras 
dravadravyeṇa bhāṇḍasya pūritārdhodarasya ca 
mukhe tiryakkṛte bhāṇḍe rasaṃ sūtreṇa lambitam 
taṃ svedayet talagataṃ dolāyantramiti smṛtam  Ras 
lohamūṣādvayaṃ kṛtvā dvādaśāṅgulamānataḥ 
īṣac chidrānvitām ekāṃ tatra gandhakasaṃyutām  Ras 
mūṣāyāṃ rasayuktāyām anyasyāṃ tāṃ praveśayet 
toyaṃ syāt sūtakasyādhaḥ ūrdhvādho vahnidīpanam  Ras 
rasonakarasaṃ bhadre yatnato vastragālitam 
dāpayetpracuraṃ yatnāt āplāvya rasagandhakau  Ras 
sthālikāyāṃ nidhāyordhvaṃ sthālīm anyāṃ dṛḍhāṃ kuru 
saṃdhiṃ vilepayedyatnāt mṛdā vastreṇa caiva hi  Ras 
sthālyantare kapotākhyaṃ puṭaṃ karṣāgninā sadā 
yantrasyādhaḥ karīṣāgniṃ dadyāttīvrāgnimeva vā  Ras 
evaṃ tu tridinaṃ kuryāt tato yantraṃ vimocayet 
taptodake taptacullyāṃ na kuryācchītale kriyām  Ras 
na tatra kṣīyate sūto na ca gacchati kutracit 
anena kramayogena kuryādgandhakajāraṇam  Ras 
ūrdhvaṃ vahniradhaścāpo madhye tu rasasaṃgrahaḥ 
mūṣāyantramidaṃ devi jārayedgaganādikam  Ras 
garbhayantraṃ pravakṣyāmi piṣṭikābhasmakāraṇam 
caturaṅguladīrghāṃ tu mūṣikāṃ mṛnmayīṃ dṛḍhām  Ras 
tryaṅgulāṃ madhyavistāre vartulaṃ kārayenmukham 
lohasya viṃśatirbhāgā eko bhāgastu gugguloḥ  Ras 
suślakṣṇaṃ peṣayitvā tu toyaṃ dadyāt punaḥ punaḥ 
mūṣālepaṃ tataḥ kuryāt tale piṣṭīṃ ca nikṣipet  Ras 
tuṣakarṣāgninā bhūmau mṛdusvedaṃ tu kārayet 
ahorātraṃ trirātraṃ vā rasendro bhasmatāṃ vrajet  Ras 
jāraṇe māraṇe caiva rasarājasya rañjane 
yantramekaṃ paraṃ marma yatrauṣadhyo mahābalam  Ras 
auṣadhīrahitaścāyaṃ haṭhādyantreṇa badhyate 
sarvatra sūtako yāti muktvā bhūdharalakṣaṇam  Ras 
devatābhiḥ samākṛṣṭo loṣṭastho 'pi hi gacchati 
tasmādyantrabalaṃ caikaṃ na vilaṅghyaṃ vijānatā  Ras 
mantrauṣadhisamāyogāt susiddhaṃ kurute hy ayam 
mantro 'ghoro 'tra japtavyo japānte pūjayedrasam  Ras 
ekānte tu kriyā kāryā dṛṣṭānyairviphalā bhavet  Ras 
gandhakasya kṣayo nāsti na rasasya kṣayo bhavet 
kṣayo yantrasya vijñeyaḥ yantre vikriyate kriyā 
alābhe kāntalohasya yantraṃ lohena kārayet  Ras 
vahnilakṣyam avijñāya rasasyārdhakṣayo bhavet 
yantrakṣayavidhijñasya caturthāṃśakṣayo bhavet  Ras 
dvimāsena dvitīyāṃśaṃ tṛtīyāṃśaṃ tribhirbhavet 
mahāgniṃ sahate hy eṣa sārito yatra tiṣṭhati  Ras 
kharparaṃ sikatāpūrṇaṃ kṛtvā tasyopari nyaset 
aparaṃ kharparaṃ tatra śanairmṛdvagninā pacet  Ras 
pañcakṣāraistathā mūtrair lavaṇaiśca viḍaṃ tataḥ 
haṃsapākaḥ sa vijñāto yantratantrārthakovidaiḥ  Ras 
kṛṣṇā raktā ca pītā ca śuklavarṇā ca mṛttikā 
ādyā śreṣṭhā kaniṣṭhāntyā madhyamā madhyamā matā  Ras 
dagdhadhānyatuṣopetā mṛttikā koṣṭhikāvidhau 
vakranālakṛtā vāpi śasyate surasundari  Ras 
gārā dagdhā tuṣā dagdhā dagdhā valmīkamṛttikā 
ajāśvānāṃ malaṃ dagdhaṃ yāvattat kṛṣṇatāṃ gatam  Ras 
vāsakasya ca pattrāṇi valmīkasya mṛdā saha 
peṣayedvahnitoyena yāvattat ślakṣṇatāṃ gatam  Ras 
mardayettena badhnīyāt vakranālaṃ ca koṣṭhikām  Ras 
gārā dagdhā tuṣā dagdhā dagdhā valmīkamṛttikā 
cīramaṅgārakaḥ kiṭṭaṃ vajreṇāpi na bhidyate  Ras 
dagdhāṅgārasya ṣaḍbhāgā bhāgaikā kṛṣṇamṛttikā 
cīramaṅgārakaḥ kiṭṭaṃ vajramūṣā prakīrtitā  Ras 
tuṣaṃ vastrasamaṃ dagdhāṃ mṛttikā caturaṃśikā 
kupīpāṣāṇasaṃyuktā varamūṣā prakīrtitā  Ras 
prakāśā cāndhamūṣā ca mūṣā tu dvividhā smṛtā  Ras 
prakāśamūṣā deveśi śarāvākārasaṃyutā 
dravyanirvāhaṇe sā ca vādikaiḥ supraśasyate  Ras 
andhamūṣā tu kartavyā gostanākārasaṃnibhā 
pidhānakasamāyuktā kiṃcid unnatamastakā  Ras 
pattralepe tathā raṅge dvaṃdvamelāpake tathā 
saiva chidrānvitā mandā gambhīrā sāraṇocitā  Ras 
tilabhasma dvir aṃśaṃ tu iṣṭakāṃśasamanvitam 
bhasmamūṣā tu vijñeyā tārāsaṃśodhane hitā  Ras 
mokṣakṣārasya bhāgau dvau iṣṭakāṃśasamanvitau 
mṛdbhāgās tāraśuddhyartham uttamā varavarṇini  Ras 
raktavargeṇa sammiśrā raktavargapariplutā 
raktavargakṛtālepā sarvaśuddhiṣu śobhanā  Ras 
śuklavargeṇa sammiśrā śuklavargapariplutā 
śuklavargakṛtālepā śuklaśuddhiṣu śobhanā  Ras 
viḍavargeṇa sammiśrā dhṛtimicchati jāraṇe 
nirvāhaṇaṃ prakurvīta raktavargapraliptayā  Ras 
viṣaṭaṅkaṇaguñjābhiḥ mūṣālepaṃ tu kārayet 
prakāśāyāṃ prakurvīta yadi vāṅgāralepanam  Ras 
tasyāṃ vinyasya mūṣāyāṃ dravyamāvartayedbudhaḥ 
lepo varṇapuṭaṃ devi raktamṛtsindhubhūkhagaiḥ  Ras 
āvartamāne kanake pītā tāre sitā prabhā 
śulve nīlanibhā tīkṣṇe kṛṣṇavarṇā sureśvari  Ras 
vaṅge jvālā kapotābhā nāge malinadhūmakā 
śaile tu dhūsarā devi āyase kapilaprabhā  Ras 
ayaskānte dhūmravarṇā sasyake lohitā bhavet 
vajre nānāvidhā jvālā khasattve pāṇḍuraprabhā  Ras 
na visphuliṅgo na ca budbudaśca yadā na rekhāpaṭalaṃ na śabdaḥ 
mūṣāgataṃ ratnasamaṃ sthiraṃ ca tadā viśuddhaṃ pravadanti loham  Ras 
pratīvāpaḥ purā yojyo niṣekastadanantaram 
chādanaṃ tu pratīvāpaḥ niṣekaṃ majjanaṃ viduḥ 
abhiṣekaṃ tadicchanti snapanaṃ kriyate tu yat  Ras 
vāpo niṣekaḥ snapanaṃ drute nirmalatāṃ gate 
uṣṇenaiva hi vāñchanti śītalaṃ na ca vāñchati  Ras 
śukladīptiḥ saśabdaśca yadā vaiśvānaro bhavet 
lohāvartaḥ sa vijñeyaḥ sattvaṃ patati nirmalam  Ras 
ṣoḍaśāṅgulavistīrṇaṃ hastamātrāyataṃ śubham 
dhātusattvanipātārthaṃ koṣṭhakaṃ varavarṇini  Ras 
vaṃśakhādiramādhūka badarīdārusambhavaḥ 
paripūrṇaṃ dṛḍhāṅgāraiḥ dhamedvātena koṣṭhakam 
bhastrayā jvālamārgeṇa jvālayecca hutāśanam  Ras 
pravitatamukhabhāgaṃ saṃvṛtāntaḥpradeśaṃ sthalaracitacirāntarjālakaṃ koṣṭhakaṃ syāt 
bakagalasamamānaṃ vaṅkanālaṃ vidheyaṃ śuṣiranalinikā syānmṛnmayī dīrghavṛttā  Ras 
mṛnmaye lohapātre vā ayaskāntamaye 'thavā 
pāṣāṇe sphaṭike vātha muktāśailamaye 'thavā  Ras 
sudṛḍho mardakaḥ kāryaḥ caturaṅgulakocchrayaḥ 
sa ca lohamayaḥ śailo hy ayaskāntamayo 'thavā  Ras 
aghorāstrābhidhānena mahāpāśupatena vā 
mantreṇa racayecchuddhiṃ bhūmiṃ tenaiva śodhayet  Ras 
indhanāni ca sarvāṇi dravyāṇi ca viśeṣataḥ 
dāhakaṃ jvālayettena khallaṃ tenaiva śodhayet  Ras 
rasaṃ viśodhayettena vinyaset divase śubhe 
khallopari nyasitvā ca śivamūrtimanusmaret  Ras 
devatānugrahaṃ prāpya yantramūṣāgnimānavit 
deveśi rasasiddhyarthaṃ jānīyāt oṣadhīrapi  Ras 
yantramūṣāgnimānāni varṇitāni sureśvari 
tanmamācakṣva deveśi kimanyacchrotumicchasi  Ras 
Pañcamaḥ paṭalaḥ Oṣadhinirṇaya
śrīdevyuvāca
niyāmanādikaṃ karma krāmaṇāntaṃ sureśvara 
yayā sampadyate hy eṣām oṣadhīṃ vaktumarhasi  Ras 
śrībhairava uvāca
sarpākṣo vahnikarkoṭī kañcukī jalabindujā 
śatāvarī bhṛṅgarājaḥ śarapuṅkhā punarnavā  Ras 
maṇḍūkaparṇī matsyākṣī brahmadaṇḍī śikhaṇḍinī 
anantā kākajaṅghā ca kākamācī kapotikā  Ras 
viṣṇukrāntā sahacarā sahādevī mahābalā 
balā nāgabalā kṛṣṇā cakramardaḥ kuruṅgiṇī  Ras 
pāṭhā cāmalakī nīlī jvālinī padmacāriṇī 
phaṇitrijihvā gojihvā kokilākṣo ghanadhvaniḥ  Ras 
ākhuparṇī triparṇī ca dviparṇī caikaparṇikā 
tittiḍī kṣīriṇī rāsnā meṣaśṛṅgī ca kukkuṭī  Ras 
kṛṣṇaparṇī ca tulasī śvetā ca girikarṇikā 
etā niyāmakauṣadhyaḥ puṣpamūladalānvitāḥ 
dolāsvedaḥ prakartavyo mūlenānena suvrate  Ras 
caṇḍālī rākṣasī vyāghrī khaḍgārī gajakarṇikā 
śaṅkhapuṣpyagnidhamanī lāṅgalī bālamocakā  Ras 
raktasnuhī raktaśṛṅgī raktikā nīlacitrakaḥ 
śṛgālajihvā bṛhatī vajrā cakrī ca rājikā  Ras 
ekavīrā narakasā rudantī brahmacāriṇī 
uccaṭā māninīkandā kumārī raktacitrakaḥ  Ras 
lakṣmīḥ śākhoṭakaścaiva kañcukī meṣaśṛṅgikā 
himāvatī somalatā modā vyāghranakhī śamī  Ras 
kāñcanī vanarājī ca kākamācī ca keśinī 
ajamārī koṭarākṣī hanūmatyaṅganāyikā  Ras 
narajīvā hemapuṣpī kākamuṇḍī ca kālikā 
toyavallī gajārī ca haṃsāṅghrī kuhukaṃvikā 
tāmbūlī sūryabhaktā ca rasanirjīvakārikāḥ  Ras 
kaṭutumbī ca gosandhī devadālīndravāruṇī 
vākucī brahmabījāni kārpāsaṃ kṛṣṇajīrakam  Ras 
kaṅgunī kṛṣṇakanakaṃ śvetārkaṃ ca pipīlijam 
dantinī yavaciñcā ca karkoṭī kāravallikā  Ras 
gojihvā kākajaṅghā ca mahākālī ca śambarī 
śvetaguñjā sitāṅkolaḥ paṭolī bilvameva ca 
ekaikamoṣadhībījaṃ mārayedrasabhairavam  Ras 
raktasnuhī somalatā rudantī raktacitrakaḥ 
śākhoṭakī dagdharuhā modinī vṛddhadārukaḥ  Ras 
triśūlī kṛṣṇamārjārī cakrikā kṣīrakukkuṭī 
devadālī śaṅkhapuṣpī kākamācī hanūmatī  Ras 
nīlajyotis tṛṇajyotir utkaṭā hemavallarī 
tridaṇḍī brahmadaṇḍī ca cakrāṅkī sthalapadminī  Ras 
nāgajihvā nāgakarṇī vīrā vartulaparṇikā 
arkapattrī vaṃśapattrī tāmraparṇī tatheśvarī 
indurī devadeveśi rasabandhakarāḥ priye  Ras 
tīvragandharasasparśair dravyaiḥ sthāvarajaṅgamaiḥ 
mriyate badhyate caiva rasaḥ svedanamardanāt  Ras 
sūryāvartaśca kadalī vandhyā kośātakī tathā 
vajrakandodakakaṇā kākamācī ca śigrukaḥ  Ras 
devadālī ca deveśi drāvikāḥ parikīrtitāḥ 
doṣān haranti yogina dhātūnāṃ pāradasya ca  Ras 
kākamācī ghanaravaḥ kāsamardaḥ kṛtāñjaliḥ 
varāhakarṇī saṭirī haṃsadāvī śatāvarī  Ras 
tāmbūlī nāginī brahmī haṃsapādī ca lakṣaṇā 
arjunī kṣīranālī ca kāravello 'rkapattrikā 
vyāghrī cavī kuravakaḥ krāmikāḥ suravandite  Ras 
brahmadaṇḍaḥ sudaṇḍaśca lohadaṇḍastṛtīyakaḥ 
ete rasāyane yogyā brahmaviṣṇumaheśvarāḥ  Ras 
bhūpāṭalī ca kaumārī siṃhavallī ca śūkarī 
hemaparṇī paṭolī ca nāgavallī ca bhṛṅgarāṭ 
ityaṣṭa mūlikāḥ proktāḥ pañcaratnaṃ śṛṇu priye  Ras 
mantrasiddhāsanā devī tathā kaṅkālakhecarī 
indirā ca kṣamāpālī pañcamī tu niśācarī 
pañcaratnamidaṃ devi rasaśodhanajāraṇe  Ras 
rasasya bandhane śastam ekaikaṃ suravandite 
rasāṅkuśena gṛhṇīyāt pañcaratnāni suvrate 
dadāti khecarīṃ siddhiṃ rasabhairavasaṃgame  Ras 
trikṣāraṃ ṭaṅkaṇakṣāro yavakṣāraśca sarjikā 
tilāpāmārgakadalī palāśaśigrumocikāḥ 
mūlakārdrakaciñcāśca vṛkṣakṣārāḥ prakīrtitāḥ  Ras 
amlavetasajambīra luṅgāmlacaṇakāmlakam 
nāraṅgaṃ tintiṇīkaṃ ca cāṅgeryamlagaṇottamāḥ  Ras 
sāmudraṃ saindhavaṃ caiva cūlikālavaṇaṃ tathā 
sauvarcalaṃ ca kācaṃ ca lavaṇāḥ pañca kīrtitāḥ  Ras 
saktukaṃ kālakūṭaṃ ca sitamustā tathaiva ca 
śṛṅgī kṛṣṇaviṣaṃ caiva pañcaite tu mahāviṣāḥ  Ras 
snuhyarkonmattakaṃ caiva karavīraṃ ca lāṅgalī 
pañcaivopaviṣā mukhyāḥ tailāni hy uttamāni vai 
kusumbhakaṅguṇīnaktā tilasarṣapajāni tu  Ras 
hastyaśvachāganārīṇāṃ mūtraṃ gavyaṃ ca pañcamam  Ras 
pittaṃ pañcavidhaṃ matsya gavāśvanarabarhijam  Ras 
vasā pañcavidhā matsya meṣāhinarabarhijā  Ras 
kapotacāṣagṛdhrāṇāṃ śikhikukkuṭayośca viṭ  Ras 
mañjiṣṭhā kuṅkumaṃ lākṣā khadiraścāsanaṃ tathā 
raktavargastu deveśi pītavargamataḥ śṛṇu 
kusumbhaṃ kiṃśukaṃ rātrī pataṃgo madayantikā  Ras 
śuklavargaḥ sudhākūrma śaṅkhaśuktivarāṭikāḥ  Ras 
guñjāṭaṅkaṇamadhvājya guḍā drāvaṇapañcakam  Ras 
kācaṭaṅkaṇasauvīraṃ śodhanatritayaṃ priye  Ras 
sarve malaharāḥ kṣārāḥ sarve cāmlāḥ prabodhakāḥ 
viṣāṇi ca tamoghnāni snehā mārdavakārakāḥ  Ras 
ityoṣadhigaṇāḥ proktāḥ siddhidā rasasaṃgame 
kriyāṃ kurvanti tadyogāt śaktayaśca mahārasāḥ  Ras 
tanmamācakṣva deveśi kimanyacchrotumicchasi  Ras 
Ṣaṣṭhaḥ paṭalaḥ Abhrakādilakṣaṇasaṃskāranirṇaya
śrīdevyuvāca
devadeva mahādeva śaktīnāṃ lakṣaṇaṃ katham 
rasakarmaṇi yogyatve saṃskāras tasya kathyatām  Ras 
śrībhairava uvāca
kadācidgirijā devī haraṃ dṛṣṭvā manoharam 
mumoca yattadā vīryaṃ tajjātaṃ śubhamabhrakam 
pītaṃ kṛṣṇaṃ tathā śuklaṃ raktaṃ bhūmeśca saṃgamāt  Ras 
abhrakaṃ kāntapāṣāṇaṃ vajraṃ vaikrāntakaṃ śṛṇu  Ras 
pinākaṃ darduraṃ nāgaṃ vajraṃ cābhraṃ caturvidham 
pināke 'gniṃ praviṣṭe tu śabdaś ciṭiciṭir bhavet  Ras 
dardure 'gniṃ praviṣṭe tu śabdaḥ kukkuṭavadbhavet 
agniṃ praviṣṭaṃ nāgaṃ tu phūtkāraṃ devi muñcati  Ras 
agniṃ praviṣṭaṃ vajraṃ tu vajravattiṣṭhati priye  Ras 
kuṣṭhapradaṃ pinākābhraṃ darduraṃ maraṇapradam 
nāgaṃ dehagataṃ nityaṃ vyādhiṃ kuryād bhagaṃdaram  Ras 
rase rasāyane caiva yojyaṃ vajrābhrakaṃ priye 
anekavarṇabhedena taccaturvidhamabhrakam  Ras 
raktaṃ pītaṃ ca hemārthe kṛṣṇaṃ hemaśarīrayoḥ 
tārakarmaṇi śuklaṃ ca kācakiṭṭaṃ sadā tyajet  Ras 
ekapattraṃ kṛtaṃ pūrvam abhrakaṃ suranāyike 
agastyapuṣpatoyena kumudānāṃ rasena ca  Ras 
kapitindukajambīra meghanādapunarnavaiḥ 
yavaciñcāranālāmla karavīrāruṇotpalaiḥ  Ras 
vanasūraṇabhūdhātrī bhiṇḍīmūlāmlavetasaiḥ 
meṣaśṛṅgīśaśavasā śṛṅgatailaśamīrasaiḥ  Ras 
vajravallīkṣīrakanda maricaiḥ sumukhena ca 
tridinaṃ svedayed devi jāyate doṣavarjitam  Ras 
dhānyābhrakaṃ purā kṛtvā suślakṣṇaṃ navanītavat 
triṃśatpalaṃ vyomarajaḥ kṣudramatsyapaladvayam  Ras 
tilacūrṇapalaṃ guñjā tripalaṃ pādaṭaṅkaṇam 
godhūmabaddhā tatpiṇḍī pañcagavyena bhāvitā  Ras 
dhamanāt koṣṭhikāyantre bhastrābhyāṃ tīvravahninā 
patatyabhrakasattvaṃ tu sattvāni nikhilāni ca  Ras 
svedanauṣadhiniryāsa lolitaṃ puṭitaṃ muhuḥ 
mṛtaṃ tu pañcanicula puṭair bahulapotakam  Ras 
piṇḍitaṃ vyoma niṣkledaṃ dattvā sattvaṃ nirañjanam 
umāphalaiśca puṣpaiśca ṣaṣṭikāmlapariplutaiḥ 
aumadaṇḍavimardena gamanaṃ dravati sphuṭam  Ras 
agnijāraṃ nave kumbhe sthāpayitvā dharottaram 
gaganaṃ dravati kṣipraṃ muktāphalasamaprabham  Ras 
śatadhā kañcukīcūrṇaṃ kañcukīrasabhāvitam 
drāvayedgaganaṃ devi lohāni sakalāni ca  Ras 
dhānyāmlake paryyuṣitaṃ niculakṣāravāriṇi 
sthitaṃ taddravatāṃ vāti nirleparasasannibham  Ras 
agastyapuṣpatoyena piṣṭvā sūraṇakandake 
koṣṭhabhūmigataṃ māsaṃ jāyate rasasannibham  Ras 
chāgamūtreṇa saṃsiktaṃ kapitindukareṇunā 
abhrakaṃ vāpitaṃ devi jāyate jalasannibham  Ras 
kākinīvījacūrṇena ghṛṣṭamabhrakajaṃ rajaḥ 
snuhikṣīreṇa saptāhaṃ siktaṃ dhmātaṃ drutaṃ bhavet  Ras 
apāmārgasya pañcāṅgam abhrakaṃ ca supeṣitam 
sthāpayenmṛnmaye pātre tadbhavet salilaṃ yathā  Ras 
ghṛṣṭamabhrakacūrṇaṃ tu kapālīmaricaiḥ saha 
śilayā vāpitaṃ bhūyo 'py agastyarasasaṃyutam  Ras 
mārjārapādīsvarasa phalamūlāmlamarditam 
mātuluṅgaphale nyastaṃ vrīhimadhye nidhāpayet 
taddravet pakṣamātreṇa śilāsaindhavayojitam  Ras 
ekapatrīkṛtaṃ sapta dinaṃ munirase kṣipet 
dārvīmaricasaṃmiśraṃ maurvīrasapariplutam  Ras 
sauvarccalayuto meghā vajravallīrasaplutaḥ 
śarāvasaṃpuṭe dhmāto jāyate jalasannibhaḥ  Ras 
vegāphalasya cūrṇena samamabhrakajaṃ rajaḥ 
bhāvitāṃ kuliśakṣīre dhmātaṃ dravati tatkṣaṇāt  Ras 
vajravallīrasaiḥ piṣṭvā vyoma sauvarcalānvitam 
śarāvasaṃṣuṭe paktvā dravet salilasannibham  Ras 
gomāṃsasaindhavārkaistu munitoyayutaṃ punaḥ 
kadalīkandakāntaḥsthaṃ gomayāgnau tryahaṃ dravet  Ras 
kṛṣṇābhrapatraṃ saṃgṛhya pīlutailena lepayet 
saptāhamātape taptam āmle kṣiptvā dinatrayam  Ras 
vajrārkacitrakakṣāraṃ tumbīkṣārastathārjunaḥ 
sarjakṣāro yavakṣāra ṣṭaṅkaṇaścāṣṭamo bhavet  Ras 
kṣīrakandarasaṃ caiva vajrakandarasaṃ tathā 
vṛhatītrayasaṃyuktaṃ kṣāravargañca lepayet  Ras 
kalkenānena liptaṃ tat patrābhraṃ kāṃsyabhājane 
dhamanāt sūryyatāpotthāt tridinena drutaṃ bhavet  Ras 
athavābhrakapatraṃ tu kañcukokṣīramadhyagam 
bhāvayecca tathā tena yāvaccūrṇaṃ tato bhavet  Ras 
grāhayedabhrapatrāṇi nikṣipyāmle dinatrayam 
lepayettena kalkena kāṃsyapātre nidhāpayet 
sūryyatāpena saptāhaṃ drutiḥ sañjāyate kṣaṇāt  Ras 
kākāṇḍīphalacūrṇena drāvakaiḥ pañcabhistathā 
abhrakasya yutaṃ cūrṇaṃ dhmātaṃ mūṣāgataṃ dravat  Ras 
bhrāmakaṃ cumbakaṃ caiva karṣakaṃ drāvakaṃ tathā 
evaṃ caturvidhaṃ kāntaṃ romakāntañca pañcamam  Ras 
ekadvitricatuḥpañca sarbbatomukhameva tat 
pītaṃ kṛṣṇaṃ tathā raktaṃ trivarṇaṃ syāt pṛthak pṛthak  Ras 
krameṇa devatāstatra brahmaviṣṇumaheśvarāḥ  Ras 
sparśavedhi bhavet pītaṃ kṛṣṇaṃ śreṣṭhaṃ rasāyane 
raktavarṇaṃ mahābhāge rasabandhe praśasyate  Ras 
bhrāmakaṃ tu kaniṣṭhaṃ syāt cumbakaṃ madhyamaṃ priye 
uttamaṃ karṣakaṃ devi drāvakaṃ cottamottamam  Ras 
bhrāmayellohajātaṃ tu tatkāntaṃ bhrāmakaṃ priye 
cumbayeccumbakaṃ kāntaṃ karṣayet karṣakaṃ priye  Ras 
yatsākṣāddrāvayellohaṃ takrāntaṃ drāvakaṃ bhavet 
tadromakāntaṃ sphuṭitāt yathā romodgamo bhavet  Ras 
kaniṣṭhaṃ syādekamukhaṃ madhyaṃ dvitrimukhaṃ bhavet 
catuḥpañcamukhaṃ śreṣṭham uttamaṃ sarvatomukham  Ras 
bhrāmakaṃ cumbakañcaiva vyādhināśe praśasyate 
rase rasāyane caiva karṣakaṃ drāvakaṃ hitam  Ras 
madonmattagajaḥ sūtaḥ kāntamaṅkuśamucyate 
kṣetraṃ khātvā grahītavyaṃ tatprayatnena bhūyasā  Ras 
mārutātapavikṣiptaṃ varjayet surasundari 
bahiḥsthitaṃ tvayaskāntaṃ chāgaraktena bhāvayet  Ras 
chāgaraktapraliptena vāsasā pariveṣṭayet 
chāgacarmaparīveṣṭya vinyaset pūrvvavat kṣitau  Ras 
uddhṛtaṃ saptabhirmāsaiḥ toyakumbhe vinikṣipet  Ras 
raktapuṣpaiḥ sadā pūjyaṃ raktamālyānulepanaiḥ 
pūjitaṃ madyamāṃsaiśca yojyaṃ rasarasāyane  Ras 
saṃskṛtaṃ chāgaraktena bhrāmakaṃ cumbakaṃ bhavet 
anena kramayogena drāvakaṃ bhavati priye  Ras 
sūtalohasya vakṣyāmi saṃskāramatisaukhyadam 
jīvadehe praveśe ca dehasaukhyabalapradam  Ras 
kāntalohaṃ vinā sūto dehe na krāmati kvacit 
vedhayedvyāpayecchīghraṃ tailabindurivāmbhasi  Ras 
na sūtena vinā kānto na kāntaḥ sūtavarjitaḥ 
kāntasūtasamāyuktaḥ prayogo dehadhārakaḥ  Ras 
yavakṣārantu saṃgṛhya snigdhabhāṇḍe nidhāpayet 
maricābhrakacūrṇena piṇḍībandhantu kārayet 
kāntalohaṃ draveddhmātaṃ nātra kāryā vicāraṇā  Ras 
triṃśaccumbakakāntaṃ ca piṣṭvā tu triphalāmbhasā 
tenaiva kṣālanaṃ kāryyaṃ pañcaniṣkaṃ tu ṭaṅkaṇam  Ras 
jīrṇavastre vinikṣipya madhusarpiryutaṃ puṭet 
saṃsthāpya māsaparyyantaṃ tatra śuddhirbhavetpriye  Ras 
sināḍikāyā mūlaṃ tu daśaniṣkamitaṃ yutam 
phalatrayakaṣāyana khalle tu parimardayet  Ras 
trimūṣāsu samaṃ sthāpyam aṣṭāṅgulamitāsu ca 
mūṣakālepanaṃ kāryyaṃ tanmūlaṃ niṣkamātrakam  Ras 
śivapañcamukhīkāryyā mūṣāṃ prati samaṃ tataḥ 
yantrahaste susaṃbadhya khoṭakaṃ ca śilātale  Ras 
tailena miśritaṃ kṛtvā kāntanāgaṃ labhettataḥ 
abhrakakramayogena drutipātañca sādhayet  Ras 
surāsurairmathyamāne kṣīrode mandarādriṇā 
pītaṃ tadamṛtaṃ devair amaratvam upāgatam  Ras 
pibatāṃ bindavo devi patitā bhūmimaṇḍale 
śuṣkāste vajratāṃ yātā nānāvarṇā mahābalāḥ  Ras 
bindavaḥ ke 'pi sañjātāḥ sasyakā vimalāstathā 
brāhmaṇāḥ kṣattriyā vaiśvāḥ śudrāścaivamanekadhā  Ras 
śvetā raktāstathā pītā kṛṣṇāścaiva caturvidhāḥ 
puruṣāśca striyaścaiva napuṃsakam anukramāt  Ras 
vṛttāḥ phalakasaṃpūrṇās tejasvanto mahattarāḥ 
puruṣāste niboddhavyā rekhābinduvivarjitāḥ  Ras 
rekhābindusamāyuktāḥ khaṇḍāścaiva tu yoṣitaḥ 
trikoṇāḥ pattalā dīrghāḥ vijñeyāste napuṃsakāḥ  Ras 
sattvavanto balopetā lohe krāmaṇaśīlinaḥ 
rasabandhakarāḥ śīghraṃ puṃvajrāḥ suravandite  Ras 
śarīrakāntijananāḥ strīvajrāḥ svalpaśaktayaḥ 
napuṃsakāḥ sattvahīnāḥ kaṣṭaṃ lohe kramanti ca  Ras 
kṣatriyāḥ sarvakāryyeṣu varjyāśca rasakarmaṇi 
uttamā madhyamāścaiva kaniṣṭhāḥ parikīrtitāḥ  Ras 
sthūlātisthūlamadhyāśca sūkṣmāḥ sūkṣmatarāḥ priye 
āsphoṭadāhabhedaiśca nirvyaṅgā nirupadravāḥ 
vīryyavantaśca te jyeṣṭhā nirmalā balavattarāḥ  Ras 
rasāyane bhaved vipro hy aṇimādiguṇapradaḥ 
kṣatriyo mṛtyunāśārtho valīpalitarogahā  Ras 
dravyakāro tathā vaiśyaḥ śarīraṃ dṛḍhatāṃ nayet 
vyādhipraśamanaṃ śūdro vayaḥstambhaṃ karoti ca  Ras 
klībe klīvāḥ striyaḥ strīṇāṃ sarbbeṣāṃ puruṣā hitāḥ  Ras 
yathā jātistathotsāhaṃ yathā sattvaṃ tathā guṇān 
yathā rucistathā śīlaṃ yathā śīlaṃ tathā varam 
yathā varastathā varṇaṃ kurvanti kuliśāḥ priye  Ras 
śyāmā śamī ghanaravo vaṣābhūnmattakodravāḥ 
ākhukarṇī munitaruḥ kulatthaṃ cāmlavetasam  Ras 
meṣaśṛṅgī raso 'pyeṣāṃ kandasya sūraṇasya tu 
śodhayettridinaṃ vajraṃ śuddhimeti sureśvari  Ras 
meṣaśṛṅgaṃ bhujaṅgāsthi kūrmapṛṣṭhaṃ śilājatu 
snukkīlālarasaṃ stanyaṃ kāntapāṣāṇameva ca  Ras 
vajrakaṃ cāpi vaikrāntaṃ tanmadhye prakṣipet priye 
tīvrānale puṭaṃ dattvā puṭāntaṃ yāvadāgatam  Ras 
kulatthaṃ kodravaṃ cāpi hayamūtreṇa peṣayet 
taptaṃ nipecayet pīṭhe yāvattadbhasmatāṃ gatam  Ras 
eṣa kāpāliko yogo vajramāraṇa uttamaḥ  Ras 
mākṣikaṃ meṣaśṛṅgaṃ ca śilāgandhakaṭaṅkaṇam 
vaikrāntaṃ tālakaṃ cāpi vajrīkṣīrapariplutam  Ras 
lepaṃ mūṣodare dattvā samāvarttaṃ tu kārayet 
mriyante hīrakāstatra dvandve samyaṅmilanti ca  Ras 
gandhakaṃ ca śilādhātuṃ bhrāmakasya mukhaṃ tathā 
śaśakasya ca dantāṃśca vetasāmlena peṣayat  Ras 
anena siddhakalkena mūṣālepaṃ tu kārayet 
andhamūṣāgataṃ dhmātaṃ vajraṃ tu mriyate kṣaṇāt  Ras 
tenaiva militaṃ vajraṃ tārahemni na saṃśayaḥ  Ras 
tālakaṃ gandhakaṃ kāntaṃ tāpyaṃ karpūraṭaṅkaṇam 
ciñcāsthi meṣaśṛṅgaṃ ca strīrajaḥparipeṣitam 
mūṣālepagataṃ dhmātaṃ vajraṃ tu mriyate kṣaṇāt  Ras 
śarapuṅkhasya pañcāṅgaṃ peṣyaṃ strīrajasā tataḥ 
peṭārībījam athavā saṃpeṣyaṃ taṇḍulāmbhasā  Ras 
peṣyaṃ trikarṣakārpāsa mūlaṃ vā taṇḍulāmbhasā 
āraktarākāmūlaṃ vā strīstanyena tu peṣitam  Ras 
peṣayedvajrakandaṃ vā vajrīkṣīreṇa suvrate 
tatkalkapuṭitaṃ dhmātaṃ vajraṃ caiva mṛtaṃ bhavet  Ras 
mahānadīśvetaśuktyāṃ dinamekantu bhāvitam 
kṣīreṇottaravāruṇyāḥ kalkenānena suvrate  Ras 
tālena meṣaśṛṅgyā ca vajravallyā ca veṣṭitam 
andhamūṣāgataṃ dhmātaṃ vajraṃ tu mriyate kṣaṇāt  Ras 
kāntasya piṣṭikāmadhye vajraṃ devi vinikṣipet 
peṣayedgandhatailena mriyate vajram īśvari  Ras 
kulatthāmbhasi kāsīsa saurāṣṭrītālakānvite 
apāmārgakṣārayute vajraṃ siktaṃ mṛtaṃ bhavet  Ras 
amṛtākandatimira bījatvakkṣīraveṣṭitam 
meṣaśṛṅgagataṃ vajraṃ mṛlliptaṃ mriyate puṭaiḥ  Ras 
peṭārī haṃsapādī ca vajravallī ca sūraṇam 
aśvatthasyāṅkurā devi sarve strīstanyapeṣitāḥ  Ras 
anena siddhakalkena veṣṭitaṃ bṛhatīphale 
kṣiptaṃ bahirmṛdā liptaṃ mriyate saptabhiḥ puṭaiḥ  Ras 
śvetendurekhāpuṣpāmbu gandhakatrayamākṣikaiḥ 
veṣṭitaṃ kuliśaṃ devi puṭapākāt mṛtaṃ bhavet  Ras 
aśvatthabadarībhiṇḍī mākṣīkaṃ karkaṭāsthi ca 
snuhīkṣīreṇa saṃpeṣya puṭādvipro mṛto bhavet  Ras 
karavīrārkadugdhena meṣaśṛṅgaṃ sahiṅgulam 
udumbarasamāyuktaṃ puṭāt kṣatriyamāraṇam  Ras 
bālā cātibalā caiva gandhakaṃ karkaṭāsthi ca 
kṣīreṇottaravāruṇyāḥ puṭanādvaiśyamāraṇam  Ras 
kaṇḍūlasūraṇenaiva śilayā laśunena ca 
nyagrodhaśaṅkhadugdhena śūdro 'pi mriyate kṣaṇāt  Ras 
sthūlā bahusthūlapuṭaiḥ naśyanti phalakādayaḥ 
susvinnā iva jāyante mṛdutvamupajāyate  Ras 
piṣṭvāmalakapañcāṅgaṃ gaurābhām indravāruṇīm 
anena veṣṭitaṃ vajraṃ mriyate saptabhiḥ puṭaiḥ  Ras 
mātṛvāhakajīvasya madhye vajraṃ vinikṣipet 
dolāsvede tryahaṃ devi guṇapattrasamaṃ bhavet  Ras 
eraṇḍavṛkṣamadhye tu vajraṃ devi vinikṣipet 
ekamāse gate devi guṇapattrasamaṃ bhavet  Ras 
kāntasya piṣṭikāmadhye vajraṃ devi vinikṣipet 
kārpāsanimbapattraṃ ca badarīpattrasaṃyutam  Ras 
ekatra peṣayettattu kāntagolakaveṣṭitam 
bāhye tāmbūlapattreṇa sthāpayejjānumadhyataḥ  Ras 
yāmadvayena tadvajraṃ jāyate mṛdu niścitam 
tatkṣaṇānmriyate vajraṃ tāre hemni na saṃśayaḥ  Ras 
jambīraphalamadhyasthaṃ vastrapoṭalikāgatam 
kvāthayet kodravakvāthe krameṇānena tu tryaham 
tadvajraṃ jāyate khoṭaṃ hemnā milati tatkṣaṇāt  Ras 
nāgavallyā praliptaṃ tu tatpattreṇaiva veṣṭitam 
jānumadhye sthitaṃ yāmaṃ mṛdu saṃjāyate dhruvam  Ras 
mūle vajralatāyāstu mṛdu vajraṃ vinikṣipet 
puṭaṃ dadyāt prayatnena bhasmībhavati tatkṣaṇāt  Ras 
sukhādbandhakaraṃ hy āśu sattvaṃ muñcati tatkṣaṇāt 
sarvamṛtyupraśamanāḥ sarvasiddhikarāś ca te  Ras 
asthiśṛṅkhalamadhyasthaṃ kṛtvā vajraṃ virandhritam 
jalabhāṇḍe tu tat svinnaṃ saptāhaṃ dravatāṃ vrajet  Ras 
kṣāratrayaṃ rāmaṭhaṃ ca caṇakāmlāmlavetasam 
kṣiptvā jvālāmukhīkṣīraṃ sthalakumbhīrasena ca  Ras 
etaistu marditaṃ vajraṃ snuhyarkapayasā tathā 
dolāyāṃ svedayeddevi jāyate rasavad yathā  Ras 
athavāpyabhrakaṃ svinnaṃ mauktikaṃ ca pravālakam 
mākṣikaṃ nīlapuṣpaṃ ca pītaṃ marakataṃ mahat 
vaiḍūryasphaṭikādīni dravanti salilaṃ yathā  Ras 
lohajātaṃ tathā dhmātam agnivarṇaṃ tu dṛśyate 
vāpitaṃ sakṛd ekena mṛtaṃ jalasamaṃ bhavet  Ras 
muktāphalaṃ tu saptāhaṃ vetasāmlena bhāvitam 
jambīrodaramadhyasthaṃ dhānyarāśau nidhāpayet 
puṭapākena taccūrṇaṃ jāyate salilaṃ yathā  Ras 
śṛṇu devi mahābhāge vaikrāntākhyaṃ mahārasam  Ras 
daityendro mahiṣaḥ siddho haradehasamudbhavaḥ 
durgā bhagavatī devī taṃ śūlena vyamardayat  Ras 
tasya raktaṃ tu patitaṃ yatra yatra sthitaṃ bhuvi 
tatra tatra tu vaikrānto vajrākāro mahārasaḥ  Ras 
vindhyasya dakṣiṇe cāsti uttare nāsti sarvathā 
vikṛntayati lohāni tena vaikrāntakaḥ smṛtaḥ  Ras 
śvetaḥ pītastathā rakto nīlaḥ pārāvataprabhaḥ 
mayūravālasadṛśaś cānyo marakataprabhaḥ  Ras 
dehasiddhikaraḥ kṛṣṇaḥ pīte pītaḥ site sitaḥ 
sarvārthasiddhido raktaḥ tathā marakataprabhaḥ 
śeṣe dve niṣphale varjye vaikrāntamiti saptadhā  Ras 
yatra kṣetre sthitaṃ devi vaikrāntaṃ tatra bhairavam 
vināyakaṃ ca sampūjya gṛhṇīyāt sādhakottamaḥ  Ras 
vaikrāntaṃ cūrṇitaṃ sūkṣmaṃ surāsuranamaskṛtam 
vyāghrīkandasya madhyasthaṃ dhamayitvā puṭe sthitam  Ras 
aśvamūtreṇa mṛdvagnau svedayet saptavāsarāt 
chāyāśuṣkaṃ tataḥ kuryād idaṃ vaikrāntamuttamam  Ras 
athavā lavaṇakṣāra mūtrāmlakṛṣṇatailakaiḥ 
kulatthakodravakvāthe svedayet sapta vāsarān  Ras 
vandhyācūrṇaṃ tu vaikrāntaṃ samāṃśena tu cūrṇayet 
ajāmūtreṇa saṃbhāvya chāyāśuṣkaṃ tu kārayet 
andhanāle dhamitvā tu mūṣāsattvaṃ tu jāyate  Ras 
mokṣamoraṭapālāśa kṣāragomūtrabhāvitam 
vajrakandaśiphākalka lākṣāṭaṅkaṇasaṃyutam  Ras 
vaikrāntasambhavaṃ cūrṇaṃ meṣaśṛṅgīdravānvitam 
piṇḍitaṃ mūkamūṣāyāṃ dhmātaṃ sattvaṃ vimuñcati  Ras 
vaikrāntaṃ vajrakandaṃ ca peṣayed vajravāriṇā 
māhiṣe navanīte ca sakṣaudraṃ piṇḍitaṃ tataḥ 
śodhayitvā dhamet sattvam indragopasamaṃ patet  Ras 
ketakīsvarasaḥ kāṅkṣī maṇimatthaṃ sakhecaram 
svedanājjāyate devi vaikrāntaṃ rasasaṃnibham  Ras 
suvarṇaṃ rajataṃ tāmraṃ kāntalohasya vā rajaḥ 
anena svedavidhinā dravanti salilaṃ yathā  Ras 
ityuktamabhrakādīnāṃ caturṇāṃ lakṣaṇādikam 
tanmamācakṣva deveśi kimanyacchrotum icchasi  Ras 
iti śrīpārvatīparameśvarasaṃvāde rasārṇave rasasaṃhitāyām abhrakādilakṣaṇasaṃskāranirṇayo nāma ṣaṣṭhaḥ paṭalaḥ
 Mahārasoparasalohalakṣaṇasaṃskāraratnadrāvaṇamāraṇanirṇayaḥ
śrīdevyuvāca
saha lakṣaṇasaṃskārair ājñāpaya mahārasān 
anyacca tādṛśaṃ deva rasavidyopakārakam  Ras 
śrībhairava uvāca
mākṣiko vimalaḥ śailaś capalo rasakastathā 
sasyako daradaścaiva srotoñjanam athāṣṭakam 
aṣṭau mahārasāścaivam etān prathamataḥ śṛṇu  Ras 
kṛṣṇastu bhārataṃ śrutvā yoganidrāmupāgataḥ 
tasya pādatale viddhaṃ vyādhena mṛgaśaṅkayā  Ras 
ye tatra patitā bhūmau kṣatādrudhirabindavaḥ 
te nimbaphalasaṃsthānā jātā vai mākṣikopalāḥ  Ras 
mākṣiko dvividhastatra pītaśuklavibhāgataḥ 
vimalastrividho devi śuklaḥ pītaśca lohitaḥ  Ras 
tailāranālatakreṣu gomūtre kadalīrase 
kulatthakodravakvāthaiḥ mākṣikaṃ vimalaṃ tathā 
muhuḥ śūraṇakandasthaṃ svedayedvaravarṇini  Ras 
kṣārāmlalavaṇairaṇḍa tailasarpiḥsamanvitam 
puṭatrayaṃ pradātavyaṃ taddvayaṃ śodhitaṃ bhavet  Ras 
mākṣikaṃ cūrṇitaṃ stanya snuhyarkakṣīrabhāvitam 
sattvaṃ muñcati sudhmātaṃ ṭaṅkakaṅkuṣṭhamoditam  Ras 
kadalīkandatulasī nāraṅgāmlapariplutam 
saptasaptapuṭopetaṃ pañcadrāvakasaṃyutam 
strīstanyamoditaṃ dhmātaṃ sattvaṃ muñcati mākṣikam  Ras 
kṣaudragandharvatailābhyāṃ gomūtreṇa ghṛtena ca 
kadalīkandasāreṇa bhāvitaṃ mākṣikaṃ muhuḥ 
mūṣāyāṃ muñcati dhmātaṃ sattvaṃ śulvanibhaṃ mṛdu  Ras 
devadālīrasaṃ kṣiptvā pādāṃśaṭaṅkaṇairyutam 
prakaṭāṃ mūṣikāṃ kṛtvā dhamet sattvam apekṣitam  Ras 
kimatra citraṃ kadalīrasena supācitaṃ sūraṇakandasampuṭe 
vātāritailena puṭena tāpyaṃ puṭena dagdhaṃ varaśuddhim eti  Ras 
gomūtraiśca snuhikṣīraiḥ bhāvyameraṇḍatailakaiḥ 
mākṣikaṃ dinam ekaṃ tu marditaṃ vaṭakīkṛtam 
abhravaddhamayet sattvaṃ sasyakasyāpyayaṃ vidhiḥ  Ras 
tāpyam āvartakaṃ dhātu mākṣikaṃ madhudhātukam 
mākṣikaṃ tiktamadhuraṃ mehārśaḥkṣayakuṣṭhanut 
kaphapittaharaṃ balyaṃ yogavāhi rasāyanam  Ras 
jvarasaṃnipātadāridryāṇyapi yannāmakathanamātreṇa 
naśyanti yojanaśate kas tasmāllohavedhakaraḥ  Ras 
vimalaṃ śigrutoyena kāṅkṣīkāsīsaṭaṅkaṇaiḥ 
vajrakandasamāyuktaṃ bhāvitaṃ kadalīrasaiḥ  Ras 
mokṣakakṣārasaṃyuktaṃ dhāmitaṃ mūkamūṣayā 
sattvaṃ candrārkasaṃkāśaṃ prayacchati na saṃśayaḥ  Ras 
patito 'patitaśceti dvividhaḥ śailā īśvari 
granthāntare 'pi kīrtyo 'sau kīrtito bahubhiḥ suraiḥ  Ras 
nidāghe gharmasaṃtaptā dhātusāraṃ dharādharāḥ 
niryāsaṃ ca vimuñcanti tacchilājatu kīrtitam  Ras 
śilāvad dhātukaṃ dhmātaṃ śailajaṃ girisānujam 
jatvadrijaṃ giriḥ śailaḥ proktastvayānukīrtitaḥ  Ras 
kṣārāmlagojalairdhmātaṃ śudhyate ca śilājatu 
athavā goghṛtenāpi triphaladvyārdrakadravaiḥ 
lohapātre vinikṣipya śodhayettattu yatnataḥ  Ras 
śailaṃ vicūrṇayitvā tu dhānyāmlopaviṣair viṣaiḥ 
piṇḍaṃ baddhvā tu vidhivat pātayeccapalaṃ yathā  Ras 
gauraḥ śveto 'ruṇaḥ kṛṣṇaś capalastu praśasyate 
haimābhaścaiva tārābho viśeṣādrasabandhakaḥ  Ras 
śeṣau madhyau ca lākṣāvat śīghradrāvau tu niṣphalau 
vaṅgavaddravate vahnau capalastena kīrtitaḥ  Ras 
vastreṇa baddhvā capalaṃ laṅghayedyadi sāgaram 
vastraṃ ca veṣṭayet sadyaḥ tenāsau capalaḥ smṛtaḥ  Ras 
sārayet puṭapākena capalaṃ girimastake 
dehabandhaṃ karotyeva viśeṣādrasabandhanam  Ras 
capalaścapalāvedhaṃ karoti ghanavaccalaḥ 
capalo lekhanaḥ snigdho dehalohakaro mataḥ  Ras 
mṛttikāguḍapāṣāṇa bhedato rasakastridhā  Ras 
pītastu mṛttikākāro mṛttikārasako varaḥ 
guḍābho madhyamo jñeyaḥ pāṣāṇābhaḥ kaniṣṭhakaḥ  Ras 
kaṭukālābuniryāse nāloḍya rasakaṃ pacet 
śuddho doṣavinirmuktaḥ pītavarṇastu jāyate  Ras 
kimatra citraṃ rasakaṃ rasena rajasvalāyāḥ kusumena bhāvitam 
krameṇa kṛtvā uragena rañjitaṃ karoti śulbaṃ tripuṭena kāñcanam  Ras 
kṣīyate nāpi vahnisthaḥ sattvarūpo mahābalaḥ  Ras 
rasakaṃ cūrṇayitvā tu baddhvā vastre vicakṣaṇaḥ 
mūtre nidhāpayet strīṇāṃ saptarātraṃ sureśvari  Ras 
puṣpāṇāṃ raktapītānāṃ rasaiḥ pattraiśca bhāvayet  Ras 
kṣāraiḥ snehaistathā cāmlaiḥ bhāvitaṃ rasakaṃ muhuḥ 
ūrṇālākṣāniśāpathyā bhūlatādhūmasaṃyutam  Ras 
mūkamūṣāgataṃ dhmātaṃ ṭaṅkaṇena samanvitam 
sattvaṃ kuṭilasaṃkāśaṃ muñcatyeva na saṃśayaḥ  Ras 
gobhaddo rasakastutthaṃ kṣitikiṭṭo rasodbhavaḥ 
kharparo netrarogāriḥ rītikṛttāmrarañjakaḥ  Ras 
rasako rañjako rūkṣo vātakṛt śleṣmanāśanaḥ 
tridoṣaghnaṃ tu tatsattvaṃ netradoṣavināśanam  Ras 
kālakūṭaviṣaṃ pītvā garuḍaḥ soḍhumakṣamaḥ 
sudhāmapi tathāvāmat bhukta āśīviṣāmṛte 
svayaṃ vinirgate cañcvoḥ sasyako 'bhūt sa kālikaḥ  Ras 
ekadhā sasyakastasya strīmūtre bhāvayedrajaḥ 
śaśaśoṇitamadhye vā dinamekaṃ nidhāpayet  Ras 
tasya cūrṇaṃ maheśāni pādasaubhāgyasaṃyutam 
karañjatailamadhyasthaṃ dinamekaṃ nidhāpayet  Ras 
madhyasthamandhamūṣāyāḥ dhamayet kokilātrayam 
indragopakasaṃkāśaṃ sattvaṃ patati śobhanam  Ras 
ekadhā sasyakastasmāt dhmāto nipatito bhavet 
kālikārahito raktaḥ śikhikaṇṭhasamākṛtiḥ  Ras 
sasyo mayūratutthaṃ syāt vahnikṛt kālanāśanaḥ 
rasāyane tu yogyaḥ syād vayaḥstambhakaro bhavet  Ras 
sasyakaḥ śuddhimāpnoti raktavargeṇa bhāvitaḥ  Ras 
daradastrividhaḥ proktaś carmāraḥ śukatuṇḍakaḥ 
haṃsapādastṛtīyaḥ syād guṇavānuttarottaraḥ  Ras 
cūrṇapāradabhedena dvividho daradaḥ punaḥ  Ras 
gomāṃse māhiṣe mūtre dadhyamlatilatailayoḥ 
ekaikaṃ tridinaṃ paktvā śikhipittena bhāvayet  Ras 
daradaṃ pātanāyantre pātayet salilāśaye 
sattvaṃ tu sūtasaṃkāśaṃ jāyate nātra saṃśayaḥ  Ras 
laghukandaraso mleccho hiṅgulaṃ cūrṇapāradam 
maṇirāgajamasyaiva nāma carmāragandhikam  Ras 
tiktoṣṇaṃ hiṅgulaṃ divyaṃ rasagandhakasambhavam 
lohakuṣṭhaharaṃ divya balamedhāgnidīpanam  Ras 
kimatra citraṃ daradaḥ subhāvitaḥ kṣīreṇa meṣyā bahuśo 'mlavargaiḥ 
sitaṃ suvarṇaṃ bahugharmatāpitaṃ karoti sākṣādvarakuṅkumaprabham  Ras 
valmīkaśikharākāraṃ bhaṅge nīlotpaladyuti 
ghṛṣṭaṃ tu gairikacchāyaṃ srotojaṃ suravandite  Ras 
gośakṛdrasamūtreṣu ghṛtakṣaudravasāsu ca 
bhāvitaṃ bahuśastacca kṣipraṃ badhnāti sūtakam  Ras 
evaṃ mahārasāḥ proktāḥ śṛṇuṣvoparasān priye  Ras 
gandhakastālakaḥ śilā saurāṣṭrī khagagairikam 
rājāvartaśca kaṅkuṣṭham aṣṭā uparasāḥ smṛtāḥ  Ras 
śvetadvīpe purā devi sarvaratnavibhūṣite 
sarvakāmamaye ramye tīre kṣīrapayonidheḥ  Ras 
vidyādharībhirmukhyābhir aṅganābhiśca yoṣite 
siddhāṅganābhistviṣṭābhis tathaivāpsarasāṃ gaṇaiḥ  Ras 
devāṅganābhiranyābhiḥ krīḍitābhiḥ purā priye 
gītanṛtyairvicitraiśca vādyairnānāvidhaistathā  Ras 
evaṃ saṃkrīḍamānāyās tavābhūt prasṛtaṃ rajaḥ 
tadrajo 'tīva suśroṇi sugandhi sumanoharam  Ras 
rajasaścātibāhulyāt vāsaste raktatāṃ yayau 
tatra tyaktvā tu tadvāsaḥ susnātā kṣīrasāgare  Ras 
vṛtā devāṅganābhistvaṃ suraiścāpi puraṃ gatā 
ūrmibhiste rajovastraṃ nītaṃ madhye payonidheḥ  Ras 
evaṃ te śoṇitaṃ bhadre praviṣṭaṃ kṣīrasāgare 
kṣīrābdhimathane caitad amṛtena sahotthitam 
nijagandhena tān sarvān harṣayaddevadānavān  Ras 
tato devagaṇairuktaṃ gandhakākhyo bhavatvayam  Ras 
rasasya bandhanārthāya jāraṇāya bhavatvayam 
ye guṇāḥ pārade proktās te caivātra bhavantviti  Ras 
iti devagaṇaiḥ prītaiḥ purā proktaṃ sureśvari 
tenāyaṃ gandhako nāma vikhyātaḥ kṣitimaṇḍale  Ras 
sa cāpi trividho devi śukacañcunibho varaḥ 
madhyamaḥ pītavarṇaḥ syāc chuklavarṇo 'dhamaḥ priye  Ras 
karañjairaṇḍatailena drāvayitvājadugdhake 
siñcedunmattaniryāse trīnvārāṃstaṃ pṛthak pṛthak  Ras 
jvālinībījacūrṇena matsyapittaiśca bhāvayet 
bhṛṅgāmbhasā vā saptāhaṃ bhāvitaḥ kṣālito 'mbhasā  Ras 
tāpito badarāṅgāraiḥ ghṛtākte lohabhājane 
āvartitaśca mṛdvagnau ghṛtāktakarpaṭopari  Ras 
kṣipraṃ bhṛṅgasya niryāse kṣālito gandhako hitaḥ  Ras 
gandhako hi svabhāvena rasarūpaḥ svarūpataḥ 
gandhakaṃ śodhayet kṣīre śṛṅgaverarase tathā  Ras 
rase ca bhṛṅgarājasya nimbukasya rase tathā 
śodhitaḥ saptavārāṇi gandhako jāyate 'malaḥ  Ras 
tālakaḥ paṭalaḥ piṇḍo dvidhā tatrādya uttamaḥ 
kuṣmāṇḍe tu śataṃ vārān tālakaṃ svedayedbudhaḥ  Ras 
snukkṣīrakaṭukālābu rasayoḥ saptadhā pṛthak 
tilasarṣapaśigrūṇi lākṣā ca lavaṇaṃ guḍaḥ 
ṭaṅkaṇaṃ ca yutairhyetaiḥ tālakaṃ bhūdhare dravet  Ras 
vyādhighātaphalakṣāraṃ madhukuṣmāṇḍakaṃ tathā 
dravaiḥ punarnavodbhūtaiḥ saptāhaṃ mardayedbudhaḥ  Ras 
dattvā pādāṃśakaṃ sarvaṃ tataḥ pātanayantrake 
dadyāt puṭaṃ gajākāraṃ patet sattvaṃ sutālakāt  Ras 
raktā śilā tu gomāṃse luṅgāmlena vipācitā 
tāṃ raktapītapuṣpāṇāṃ rasaiḥ pittaiśca bhāvayet  Ras 
sitā kṛṣṇā ca saurāṣṭrī cūrṇakhaṇḍātmikā ca sā  Ras 
gopittena śataṃ vārān saurāṣṭrīṃ bhāvayettataḥ 
dhamitvā pātayet sattvaṃ krāmaṇaṃ cātiguhyakam  Ras 
kāsīsaṃ trividhaṃ śuklaṃ kṛṣṇaṃ pītamiti priye  Ras 
kāsīsaṃ cūrṇayitvā tu kāsamardarasena ca 
rājakośātakītoyaiḥ pittaiśca paribhāvayet  Ras 
gairikaṃ trividhaṃ rakta hemakevalabhedataḥ 
raktavargarasakvātha pittaistadbhāvayet pṛthak  Ras 
anena kramayogena gairikaṃ vimalaṃ dhamet 
kramāt sitaṃ ca raktaṃ ca sattvaṃ patati śobhanam  Ras 
rājāvarto dvidhā devi gulikācūrṇabhedataḥ  Ras 
taccūrṇaṃ devadeveśi mahiṣīkṣīrasaṃyutam 
vipacedāyase pātre goghṛtena vimiśritam  Ras 
taccūrṇitaṃ sureśāni kunaṭīghṛtamiśritam 
saubhāgyapañcagavyena piṇḍībaddhaṃ tu kārayet 
dhamitaṃ khādirāṅgāraiḥ sattvaṃ muñcati śobhanam  Ras 
kaṅkuṣṭhaṃ vidrumacchāyaṃ tacca sattvamayaṃ priye  Ras 
sūryāvartodakakaṇā vahniśigruśiphārasaiḥ 
kadalīkandasāreṇa vandhyākośātakīrasaiḥ  Ras 
kākamācīdevadālī vajrakandarasaistathā 
ebhir vyastaiḥ samastairvā kṣārāmlasnehasaindhavaiḥ 
mahārasāścoparasāḥ śuddhimāyānti bhāvitāḥ  Ras 
lākṣālavaṇasaubhāgya dhūmasārakaṭutrayam 
śigrumūlamadhūcchiṣṭaṃ pathyāgugguludhātavaḥ  Ras 
sarjikāsarjaniryāsa piṇyākorṇāsamanvitam 
pārāvatamalakṣudra matsyadrāvakapañcakam  Ras 
tilasarṣapagodhūma māṣaniṣpāvacikkasam 
chāgakṣīreṇa saṃyuktaṃ vajrapiṇḍī tu kīrtitā  Ras 
anayā vajrapiṇḍyā tu pañcamāhiṣayuktayā 
mahārasā moditāstu pañcagavyena bhāvitāḥ  Ras 
koṣṭhe kharāgninā dhmātāḥ sattvaṃ muñcanti suvrate 
evaṃ śilābhyo jīvebhyo mṛdbhyaḥ sattvaṃ prajāyate  Ras 
evaṃ coparasāḥ proktāḥ śṛṇu lohānyataḥ param  Ras 
suvarṇaṃ rajataṃ tāmraṃ tīkṣṇaṃ vaṅgaṃ bhujaṃgamam 
lohaṃ tu ṣaḍvidhaṃ tacca yathā pūrvaṃ tadakṣayam  Ras 
tatrāditaḥ sureśāni sāraṃ lohadvayaṃ smṛtam 
sādhāraṇe tīkṣṇaśulve vaṅganāgau tu pūtikau  Ras 
rasajaṃ kṣetrajaṃ caiva lohasaṃkarajaṃ tathā 
trividhaṃ jāyate hema caturthaṃ nopalabhyate  Ras 
raktābhaṃ pītavarṇaṃ ca dvividhaṃ devi kāñcanam 
dāhe raktaṃ sitaṃ chede nikaṣe kuṅkumaprabham  Ras 
sagauravaṃ mṛdu snigdhaṃ tāraśulvavivarjitam 
hema ṣoḍaśavarṇāḍhyaṃ śasyate dehalohayoḥ  Ras 
mṛttikā mātuluṅgāmlaiḥ pañcavāsarabhāvitā 
sabhasmalavaṇā hema śodhayet puṭapākataḥ  Ras 
śuklaṃ ca tārakṛṣṇaṃ ca dvividhaṃ rajataṃ priye 
guru snigdhaṃ mṛdu śvetaṃ tāramuttamamiṣyate  Ras 
nāgena kṣārarājena drāvitaṃ śuddhimicchati 
tāraṃ trivāraṃ nikṣiptaṃ piśācītailamadhyataḥ  Ras 
tāmraṃ ca dvividhaṃ proktaṃ raktaṃ kṛṣṇaṃ sureśvari 
ghanaghātasahaṃ snigdhaṃ raktapattraṃ mṛdūttamam  Ras 
snuhyarkakṣīralavaṇa kṣārāmlaparilepitam 
tāmrapattraṃ ca nirguṇḍī rasamadhye tu ḍhālayet  Ras 
rohaṇaṃ vājaraṃ caiva tṛtīyaṃ ca paḍālakam 
iti tīkṣṇaṃ tridhā tacca kāntalohamiti smṛtam  Ras 
nīlaṃ kṛṣṇamiti snigdhaṃ sūkṣmadhāramayaḥ śubham 
guḍūcī haṃsapādī ca naktamālaḥ phalatrayam  Ras 
gopālakī gorasānāṃ tumbururlohanighnakaḥ 
eṣāṃ rase ḍhālayettat giridoṣanivṛttaye  Ras 
trapu ca dvividhaṃ jñeyaṃ śvetakṛṣṇavibhedataḥ 
śvetaṃ laghu mṛdu snigdham uttamaṃ vaṅgamucyate  Ras 
nāgastvekavidho devi śīghradrāvī mṛdurguruḥ  Ras 
mahiṣasyāsthicūrṇena vāpāttanmūtrasecanāt 
vaṅgaṃ śuddhaṃ bhavettadvat nāgo nāgāsthimūtrataḥ  Ras 
gaurīphalāni kṣurako rajanītumburūṇi ca 
kuberākṣasya bījāni mallikāyāśca sundari  Ras 
palāśaśuṣkāpāmārga kṣārasnukkṣīrayogataḥ 
saptadhā parivāpena śodhayanti bhujaṃgamam  Ras 
snuhīkṣīrasamāyogāt vaṅgaṃ cāvāpayettataḥ  Ras 
snuhyarkakṣīrahalinī kañcukīkandacitrakaiḥ 
guñjākarañjadhuttūra hayagandhāṅghritālakaiḥ  Ras 
naktamāleṅgudīśakra vāruṇīmūlasaṃyutaiḥ 
piṣṭairmāhiṣatakre tu saptarātroṣitaistataḥ 
niṣekaḥ sarvalohānāṃ malaṃ hanti na saṃśayaḥ  Ras 
devadālīphalarajaḥ svarasairbhāvitaṃ muhuḥ 
drāvayet kanakaṃ vāpāt bhūyo na kaṭhinaṃ bhavet  Ras 
akhilāni ca sattvāni drāvayet tatprabhāvataḥ  Ras 
samāṃśaṃ suragopasya suradālyāśca yadrajaḥ 
āvāpāt kurute devi kanakaṃ jalasaṃnibham  Ras 
maṇḍūkāsthivasāṭaṅka hayalālendragopakaiḥ 
prativāpena kanakaṃ suciraṃ tiṣṭhati drutam  Ras 
triḥsaptakṛtvo gomūtre jvālinībhasma gālitam 
śoṣayettasya vāpena tīkṣṇaṃ mūṣāgataṃ dravet  Ras 
triḥsaptakṛtvo nicula bhasmanā bhāvitena tu 
ketakyāstu rasaistīkṣṇam āvāpāddravatāṃ vrajet  Ras 
pakvadhātrīphalarasaiḥ śaṅkhe saptāhabhāvitam 
punaḥ kañcukitoyena bhāvitaṃ saptavāsaram  Ras 
śarāvayugalāntaḥsthaṃ sudṛḍhaṃ paridhāmitam 
tattīkṣṇacūrṇaṃ deveśi rasarūpaṃ prajāyate  Ras 
tālakaṃ gandhapāṣāṇa śilāmākṣikagairikam 
kāsīsaṃ khaṇḍasaurāṣṭrī tutthamabhrakameva ca  Ras 
śvaśṛgālatarakṣūṇāṃ kukkuṭasya malaṃ tathā 
mayūragṛdhramārjāra viṣṭhā ca samabhāgakam  Ras 
bhāvayettriḥ snuhīkṣīrair devadālīrasena ca 
tatkalkam aṣṭamāṃśena lohapattrāṇi lepayet  Ras 
dhamed drutaṃ bhavelloham etaireva niṣecayet 
aṅkolasya tu mūlāni kāñjikena prapeṣayet 
lohalepaṃ tato dadyāt agnisthaṃ dhārayet priye  Ras 
punarlepaṃ tato dadyāt paricchinnārasena tu 
matsyapittena deveśi vahnisthaṃ dhārayet priye  Ras 
punarlepaṃ prakurvīta lāṅgalīkandasambhavam 
tribhirlepairdrutaṃ lohaṃ nirmalaṃ svacchavārivat  Ras 
cūrṇitaṃ devi kūrmāsthi meṣaśṛṅgaṃ śilājatu 
kurute prativāpena balavajjalavat sthiram  Ras 
arkāpāmārgamusalī niculaṃ citrakaṃ tathā 
kadalī potakī dālī kṣārameṣāṃ tu sādhayet  Ras 
gālayenmāhiṣe mūtre ṣaḍvārānsuravandite 
āvāpāddrāvayedeta dabhrasattvādijaṃ rajaḥ  Ras 
dantīdanto viśeṣeṇa drāvayet salilaṃ yathā  Ras 
rasenottaravāruṇyāḥ plutaṃ vaikrāntajaṃ rajaḥ 
prativāpena lohāni drāvayet salilopamam  Ras 
ratnānāṃ drāvaṇaṃ vakṣye gaganasya drutiṃ tathā  Ras 
triphalā ca trikaṭukaṃ trikṣāraṃ paṭupañcakam 
balā cātibalā caiva tṛtīyā ca mahābalā  Ras 
aśvagandhā cavī nārī bhūlatā mātṛvāhakaḥ 
gopendramaṇḍalī caiva ṣaḍbindurdvimukhī tathā  Ras 
dhīrā sūraṇakandaśca kañcukī ca punarnavā 
snuhyarkonmattahalinī pāṭhā cottaravāruṇī  Ras 
ayaskānto gokṣuraśca mṛdudūrvāmlavetasam 
śilājatu ca sauvīraṃ viṣagandhakaṭaṅkaṇam  Ras 
pṛthagdaśapalaṃ sarvaṃ sūkṣmacūrṇaṃ tu kārayet 
kumbhadvayaṃ kulatthānāṃ kāṣṭhena tiniśasya ca  Ras 
kvāthayenmṛdutāpena yāvat kumbhāvaśeṣitam 
tena kvāthena taccūrṇaṃ bhāvayedekaviṃśatim  Ras 
ratnāni tena liptāni tatkvāthasthaṃ dhamet punaḥ 
ahorātreṇa tānyāśu dravanti salilaṃ yathā  Ras 
abhrakādīni lohāni dravanti hy avicārataḥ 
nirmalāni ca jāyante harabījopamāni ca  Ras 
milanti ca rasenāśu vahnisthānyakṣayāṇi ca 
tair drutaiḥ sparśamātreṇa kṣaṇād badhyeta sūtakaḥ  Ras 
lohānāṃ māraṇaṃ vakṣye samāhitamanāḥ śṛṇu 
snuhīkṣīreṇa sindūraṃ kanakaṃ rajataṃ punaḥ  Ras 
tenaiva mākṣikaṃ tāmram ajākṣīreṇa gandhakam 
stanyena hiṅgulaṃ tīkṣṇaṃ vaṅgatālapalāśakam  Ras 
nāgaṃ śilārkakṣīreṇa svacchapattrīkṛtaṃ priye 
mārayet puṭapākena nirutthaṃ bhasma jāyate  Ras 
na so 'sti lohamātaṃgo yaṃ na gandhakakesarī 
nihanyādgandhamātreṇa yadvā mākṣikakesarī  Ras 
rasībhavanti lohāni mṛtāni suravandite 
haranti rogān sakalān rasayuktāni kiṃ punaḥ 
śīlanānnāśayantyeva valīpalitarugjarāḥ  Ras 
vajramākṣikatīkṣṇābhraṃ śasyate dehakarmaṇi 
nāgaṃ vaṅgaṃ suvīraṃ ca dravyakarmaṇi yojayet  Ras 
paribālaṃ tu yallohaṃ tathā ca malayodbhavam 
etallohadvayaṃ devi viśeṣāddeharakṣaṇam  Ras 
rāgaṃ mahārasādīnāṃ jñātvā bījāni sādhayet 
tanmamācakṣva deveśi kimanyacchrotumarhasi  Ras 
 Bījasādhana
śrīdevyuvāca
mahārasānāṃ lohānāṃ ratnānāṃ ca sureśvara 
rāgasaṃkhyāṃ tathā bīja sādhanaṃ ca vada prabho  Ras 
śrībhairava uvāca
mahāraseṣu dviguṇas tāmrarāgaḥ sureśvari 
giridoṣe kṣayaṃ nīte sūtakaṃ rañjayanti te  Ras 
sasyakaścapalaś caiva rājāvartaśca mākṣikaḥ 
vimalo gairikaṃ caiṣām ekaikaṃ dviguṇaṃ bhavet  Ras 
bhrāmakādiṣu kānteṣvapy ekadvitriguṇo hi saḥ 
ekaikamabhrake caiva śvetapītāruṇaḥ site  Ras 
aṣṭādaśasahasrāṇi sthitā rāgāśca gandhake 
ayutaṃ darade devi śilāyāṃ dvisahasrakam  Ras 
rasake saptasāhasraṃ kaṅkuṣṭhe tu catuṣṭayam 
rasagarbhe prakāśante jāraṇaṃ tu bhavedyadi  Ras 
dvādaśāgraṃ śataṃ pañca nāge rāgā vyavasthitāḥ 
śatahīnaṃ sahasraṃ tu vaṅge rāgā vyavasthitāḥ  Ras 
rāgāṇāṃ śatapañcāśat śulvamadhye vyavasthitāḥ 
raktapītāśca śuklāśca hemni rāgāśca ṣoḍaśa  Ras 
rāgāḥ ṣaṣṭisahasrāṇi śakranīle vyavasthitāḥ 
mahānīle ca deveśi te rāgā dviguṇāḥ sthitāḥ  Ras 
māṇikye tu sureśāni rāgā lakṣatrayodaśa 
gajavārisamutpannaṃ ratnaṃ muktāphalaṃ viduḥ  Ras 
gaje trīṇi sahasrāṇi ṣaṭsahasrāṇi vārije 
navalakṣaṃ ca rāgāṇāṃ padmarāge vyavasthitāḥ  Ras 
bhedayet sarvalohāni yacca kena na bhidyate 
tadvajraṃ tasya deveśi rāgaṃ lakṣadvayaṃ viduḥ  Ras 
ṣoḍaśaiva sahasrāṇi puṣparāge vyavasthitāḥ 
pādonalakṣarāgāstu proktā marakate priye  Ras 
rāgasaṃkhyāṃ na jānāti saṃkrāntasya rasasya tu 
adhikaṃ mārayellohaṃ hīnaṃ caiva prakāśayet  Ras 
mānavendraḥ prakurvīta yo hi jānāti pārvati 
śatakoṭipramāṇena rāgasaṃkhyāṃ prakalpayet 
sparśanaṃ caivamālokya śatakoṭistu vidhyate  Ras 
ataḥ paraṃ pravakṣyāmi bījānāṃ sādhanaṃ priye 
hematāravaśādbījaṃ dvividhaṃ tāvadīśvari  Ras 
pītāruṇairhemabījaṃ tārabījaṃ sitairbhavet 
kalpitaṃ rañjitaṃ pakvam iti bhūyastridhā bhavet  Ras 
kalpitaṃ dvividhaṃ tacca śuddhamiśravibhedataḥ  Ras 
rasoparasalohānāṃ bījānāṃ kalpanaṃ pṛthak 
śuddhaṃ miśraṃ tu saṃyogāt yathālābhaṃ sureśvari  Ras 
sattvamāvartitaṃ vyomni śodhitaṃ kācaṭaṅkaṇaiḥ 
ciñcāphalāmlanirguṇḍī pattrakalkaniṣecanaiḥ 
pakvaṃ niviḍitaṃ devi rasapiṣṭikṣamaṃ bhavet  Ras 
snehakṣārāmlavargaiśca śilāyāśca puṭatrayāt 
mṛtāhe dhūpanāyantre dhūpagandhānulepanāt 
vaṅgasyāpi vidhānena tālakasya hatasya vā  Ras 
tāpyahiṅgulayorvāpi hate ca rasakasya vā 
rasagarbhe dravet kṛṣṇaṃ pattraṃ kanakatārayoḥ  Ras 
saṃkarākhyaṃ tu durmelyaṃ priye mṛdukharāhvayam 
tataḥ saṃmṛditaṃ devi dvaṃdvamelāpanaṃ drutam 
bhavet samarasaṃ garbhe rasarājasya ca dravet  Ras 
ataḥ paraṃ pravakṣyāmi dvaṃdvamelāpanaṃ śṛṇu  Ras 
varṣābhūkadalīkanda kākamācīpunarnavāḥ 
cūrṇaṃ narakapālaṃ ca guñjāṭaṅkaṇasaṃyutam 
kṣīratailena sudhmātaṃ hemābhraṃ milati priye  Ras 
anenaiva vidhānena tārābhramapi melayet  Ras 
vaṅgamāvartya deveśi punaḥ sūtakayojitam 
kadalīkandatoyena mardayeṭṭaṅkaṇānvitam 
andhamūṣāgataṃ dhmātaṃ vaṅgābhraṃ milati kṣaṇāt  Ras 
cūrṇaṃ narakapālasya strīstanyaṃ vanaśigrukam 
guñjāṭaṅkaṇasaṃyuktaṃ vaṅgābhraṃ milati kṣaṇāt  Ras 
abhrakaṃ cūrṇayitvā tu kākamācīrasaplutam 
kapitthatoyasaṃspṛṣṭaṃ rasaṭaṅkaṇasaṃyutam 
vaṅgapattrāntaranyastaṃ dhmātaṃ vaṅgābhrakaṃ milet  Ras 
āvartya kaṭutailena bhasmāpāmārgajaṃ kṣipet 
vaṅgābhraṃ haritālaṃ ca nāgābhre tu manaḥśilāḥ  Ras 
hemābhraṃ nāgatāpyena tārābhraṃ vaṅgatālakāt 
gandhakena tu śulvābhraṃ tīkṣṇābhraṃ sindhuhiṅgulāt 
vaṅgābhraṃ haritālena nāgābhraṃ śilayā milet  Ras 
lāṅgalī cāmarīkeśaṃ kārpāsāsthikulatthakam 
bhūlatā cāśmadalanī strīstanyaṃ suragopakaḥ  Ras 
etatpraliptamūṣāyāṃ sudhmātāstīvravahninā 
kāntābhraśailavimalā milanti sakalān kṣaṇāt  Ras 
latāchuchundarīmāṃsaṃ viṣaṭaṅkaṇayojitam 
mūṣālepena kurute sarvadvaṃdveṣu melanam  Ras 
abhrakaṃ surasā śṛṅgaṃ maṇḍūkasya vasā viṣam 
guñjāṭaṅkaṇayogena sarvasattveṣu melanam  Ras 
ṭaṅkaṇorṇāgirijatu karṇākhyāmalakarkaṭaiḥ 
milanti sarvadvaṃdvāni strīstanyaparipeṣitaiḥ  Ras 
dhātakīgugguluguḍa sarjayāvakaṭaṅkaṇaiḥ 
strīstanyapeṣitaiḥ sarvaṃ dvaṃdvajaṃ tu rasāyane  Ras 
khasattvaṃ sūkṣmacūrṇaṃ tu pūrvakalkena saṃyutam 
andhamūṣāgataṃ dhmātaṃ saṃkaraṃ milati kṣaṇāt  Ras 
vāpitaṃ tāpyarasaka sasyakairdaradena ca 
khasattvaṃ syānnibaddhaṃ ca dṛḍhaṃ dhmātaṃ milettataḥ  Ras 
rasoparasalohāni sarvāṇyekatra dhāmayet 
anyonyaṃ dvaṃdvatāṃ yānti dravanti salilaṃ yathā  Ras 
bījāni kalpitānyevaṃ rañjitāni paraṃ śṛṇu  Ras 
ghanaṃ mākṣikacūrṇena śulvacūrṇena rañjitam 
dvaṃdvitaṃ tāpyasattvena rasarājasya rañjanam  Ras 
āraktavallīgomūtraḥ bahudhā paribhāvitaiḥ 
kunaṭīgandhapāṣāṇair hemamākṣikahiṅgulaiḥ  Ras 
vāpitaṃ sevitaṃ rakta gaṇaiḥ snehairmṛtaṃ tataḥ 
rañjanaṃ rasarājasya tīkṣṇatāmrau viśeṣataḥ  Ras 
kevalaṃ vimalaṃ tāmraṃ vāpitaṃ daradena ca 
kurute triguṇaṃ jīrṇaṃ lākṣābhaṃ nirmalaṃ rasam  Ras 
rasakaṃ dviguṇaṃ dattvā tāmraṃ sudhmātamīśvari 
kṛṣṇābhrakasya cūrṇaṃ ca raktavargair muhuḥ puṭaiḥ  Ras 
tāpyena vā mṛtaṃ hema triguṇena nivāpitam 
bhāṇḍikāyāṃ tu rasakaṃ tāpyasaindhavasaṃyutam  Ras 
indragopanibhaṃ yāvat sarvaṃ dviguṇajāraṇāt 
drutaṃ hemanibhaṃ sūtaṃ kurute nātra saṃśayaḥ  Ras 
abhrakaṃ hema tāmraṃ ca śilayā mākṣikeṇa ca 
gairikeṇa ca mukhyena rasakena ca rañjayet  Ras 
bījāni rañjitānyevaṃ pakvabījānyataḥ śṛṇu  Ras 
mahārasānuparasān tīkṣṇalohāni ca kṣipet 
samāṃśaṃ samamākṣīkaṃ gandhakāvāpayogataḥ  Ras 
śataśo vāpayedetat akṣīṇaṃ sāvaśeṣitam 
samāṃśaṃ rasarājasya garbhe dravati niścitam  Ras 
tadetadviṣṭikāstambhe jāraṇāyāṃ sureśvari 
rañjane rasarājasya sāraṇāyāṃ ca śasyate  Ras 
tadeva śataśo rakta gaṇaiḥ snehairniṣecitam 
adhikaṃ śasyate teṣu sahasrāṃśena vedhakṛt  Ras 
nirvyūḍhaṃ nāgavaṅgābhyāṃ kriyāyāṃ hematārayoḥ 
khasattvaṃ raviṇā yojyaṃ dvaṃdvitaṃ syādrasāyane  Ras 
sasnehakṣārapañcāmlaiḥ rasaistaistālakādibhiḥ 
samadvitriguṇān tāmre vāhayedvaṅgapannagān  Ras 
raktasnehaniṣiktaṃ tad rasākṛṣṭiriti smṛtam  Ras 
mākṣikaṃ gandhapāṣāṇaṃ haritālaṃ manaḥśilām 
vaikrāntakaṃ kāntamukhyaṃ sasyakaṃ vimalāñjanam 
rasakaṃ vāpitaṃ śaśvac cūrṇitaṃ hemni vāhayet  Ras 
lohaparpaṭikātāpya kaṅkuṣṭhavimalābhrakaiḥ 
mṛtaśulvaśilāsattva snuhyarkakṣīrahiṅgulaiḥ 
nāgo nirjīvatāṃ yāti puṭayogaiḥ punaḥ punaḥ  Ras 
rasatālakaśaṅkhābhra ciñcākṣāraistathā trapuḥ 
mṛtaṃ nāgaṃ mṛtaṃ vaṅgaṃ śulvaṃ tīkṣṇaṃ ca vā mṛtam 
ekaikamuttame hemni vāhayet suravandite  Ras 
nirutthe pannage hemni nirvyūḍhe śataśo gaṇe 
gorocanānibhaṃ dhāma bhāskare tārasaṃnibham  Ras 
tīkṣṇābhrakaṃ ravisamaṃ mākṣikaṃ dviguṇaṃ tathā 
āvartitaṃ cūrṇitaṃ ca māritaṃ saptabhiḥ puṭaiḥ  Ras 
vyūḍhe śataguṇe hemni tadbījaṃ jārayet samam 
candrārkapattralepena śatabhāgena vedhayet  Ras 
ūrdhvādho mākṣikaṃ dattvā śulvaṃ hemasamaṃ bhavet 
evaṃ daśaguṇaṃ vyūḍhaṃ bījaṃ kāraṇasaṃnibham  Ras 
rasakābhraṃ kāntatāmre bhāgavṛddhyā dhamettataḥ 
mākṣikeṇa hataṃ tacca bīje nirvāhayet priye  Ras 
dvātriṃśadguṇitaṃ hemni nāgaṃ tāpyaṃ hataṃ vahet 
triṃśadguṇaśilāvāpaṃ nāgabījamudāhṛtam  Ras 
tāpyatālakavāpena sattvaṃ pītābhrakasya tu 
bīje nirvāhayed etat yoṣāmṛṣṭasya vedhakam  Ras 
nāgaḥ karoti mṛdutāṃ nirvyūḍhastāṃ ca raktatām 
vāpitaṃ pītatāṃ tīkṣṇaṃ kāntasthāṃ kālikāṃ viṣam  Ras 
hemabījamiti proktaṃ tārabījamataḥ śṛṇu  Ras 
tīkṣṇābhratāpyavimala rasakaṃ samabhāgikam 
vaṅgabhāgāstu catvāraḥ sarvaṃ dhmātaṃ vicūrṇitam  Ras 
puṭena nihataṃ kāryaṃ vyūḍhaṃ tāraṃ tu vedhayet 
dvātriṃśatsadguṇaṃ tāre vaṅge tāpyaṃ hataṃ vahet 
triṃśadguṇāt tālavāpāt vaṅgabījamudāhṛtam  Ras 
kuṭilaṃ vimalaṃ tīkṣṇaṃ khasattvaṃ cāpi vāhayet 
vaṅgābhraṃ tāpyasattvaṃ vā tālamākṣikavāpataḥ 
śuklapuṣpagaṇaiḥ sekaṃ snehayuktaistu kārayet  Ras 
uktāni tārabījāni bījānāṃ rañjanaṃ śṛṇu  Ras 
tīkṣṇamākṣikaśulvaṃ ca nāgaṃ capalamāritam 
sindūrasaṃnibhaṃ yāvat tena bījāni rañjayet  Ras 
nidhāya kharpare nāgaṃ brahmabījadalaiḥ saha 
dagdhamagnimadho dattvā vahnivarṇaṃ yadā bhavet  Ras 
vāsakena vibhītena śākakiṃśukaśigrubhiḥ 
koraṇḍakasya puṣpeṇa bakulasyārjunasya ca  Ras 
ahimāreṇa nāginyā kumāryā nāgakanyayā 
śilayā ca triguṇayā kvathitenājavāriṇā  Ras 
bhāvitaṃ kharparasthaṃ ca plāvayitvā punaḥ punaḥ 
saptabhirdivasaireva māritaṃ suravandite  Ras 
puṭayedgandhakenādāv āmlaiśca tadanantaram 
idaṃ dalānāṃ bījānāṃ rasarājasya rañjane 
udghāṭe krāmaṇe yojyaṃ piṣṭīstambhe viśeṣataḥ  Ras 
mañjiṣṭhākiṃśukarase khadiraṃ raktacandanam 
karavīraṃ devadāruṃ saralaṃ rajanīdvayam  Ras 
anyāni raktapuṣpāṇi piṣṭvā lākṣārasena tu 
tailaṃ vipācayeddevi tena bījāni rañjayet  Ras 
dviguṇe raktapuṣpāṇāṃ raktapītagaṇasya ca 
kvāthe caturguṇe kṣīre tailamekaṃ sureśvari  Ras 
jyotiṣmatīkarañjākhya kaṭutumbīsamudbhavam 
pāṭalīpippalīkāma kākatuṇḍīrasānvitam  Ras 
bhekaśūkarameṣāhi matsyakūrmajalaukasām 
vasayā caikayā yuktaṃ ṣoḍaśāṃśaiḥ supeṣitaiḥ  Ras 
bhūlatāmalamākṣīka dvaṃdvamelāpanauṣadhaiḥ 
pācitaṃ gālitaṃ caitat sāraṇā tailamucyate  Ras 
rasatulyaṃ yathā bījaṃ gataṃ garbhadrutiṃ priye 
vyāpakatvena sarve ca samabhāgāstatheṣyate  Ras 
pakvaṃ śreṣṭhaṃ samaṃ garbhe yaddravedrañjayecca tam  Ras 
evamuktāni bījāni jārayedviḍayogataḥ 
tanmamācakṣva deveśi kimanyacchrotumicchasi  Ras 
 Viḍakathana
śrīdevyuvāca
bījānāṃ kalanaṃ proktaṃ viśeṣeṇa ca sādhanam 
jāryante tāni yaiḥ sūte tān viḍān vaktumarhasi  Ras 
śrībhairava uvāca
kāsīsaṃ saindhavaṃ kāṅkṣī sauvīraṃ vyoṣagandhakam 
sauvarcalaṃ sarjikā ca mālatīnīrasambhavam 
śigrumūlarasaiḥ sikto viḍo 'yaṃ sarvajāraṇaḥ  Ras 
nirdagdhaṃ śaṅkhacūrṇaṃ tu ravikṣīraśataplutam 
puṭitaṃ bahuśo devi praśasto jāraṇāviḍaḥ  Ras 
śataśo vā plutaṃ cūrṇaṃ gandhakasya gavāṃ jalaiḥ  Ras 
nirdagdhaṃ śaṅkhacūrṇaṃ tu śigrumūlāmbubhāvitam 
śataśo viṣasindhūttha saṃyutaṃ vaḍavāmukham  Ras 
ṭaṅkaṇaṃ śataśo devi bhāvayet kiṃśukadravaiḥ 
viḍo vahnimukhākhyo 'yaṃ lohānāṃ jāraṇe priye  Ras 
cūlikā gandhapāṣāṇaḥ kāntasya ca mukhaṃ priye 
ekaikameva paryāptaṃ lauhacūrṇasya jāraṇe  Ras 
gandhatālakasindhūtthaṃ cūlīṭaṅkaṇabhūkhagam 
kṣārairmūtraiśca vipaced ayaṃ jvālāmukho viḍaḥ  Ras 
ekaviṃśatiparyāyaṃ devadālīdaladravaiḥ 
bhāvito niculakṣāraḥ sarvasattvāni jārayet  Ras 
vāstukairaṇḍakadalī devadālīpunarnavam 
vāsā palāśaniculaṃ tilakāñcanamākṣikam  Ras 
sarvāṅgaṃ khaṇḍaśaśchinnaṃ nātiśuṣkaṃ śilātale 
dagdhakāṇḍais tilānāṃ tu pañcāṅgaṃ mūlakasya ca  Ras 
plāvayenmūtravargeṇa jalaṃ tasmāt parisrutam 
lohapātre pacedyantre haṃsapāke 'gnimānavit  Ras 
bāṣpāṇāṃ budbudānāṃ ca bahūnāmudgamo yadā 
tadā kāsīsasaurāṣṭrī kṣāratrayakaṭutrayam  Ras 
gandhakaṃ ca sitaṃ hiṅgu lavaṇāni ca ṣaṭ tathā 
eṣāṃ cūrṇaṃ kṣipedeṣa lohasampuṭamadhyagaḥ 
saptāhaṃ bhūgataḥ paścād dhānyasthaḥ pravaro viḍaḥ  Ras 
jambīrāmlena pacanaṃ śigrumūladraveṇa ca 
cūlikāgandhakāsiktau dvau viḍau śataśaḥ kramāt  Ras 
koṣātakīdalarasaiḥ kṣārairvā niculodbhavaiḥ 
devadālīśivābījaṃ guñjāsaindhavaṭaṅkaṇam 
bhāvayedamlavargeṇa viḍo 'yaṃ hemajāraṇaḥ  Ras 
mūlakārdrakacitrāṇāṃ kṣārair gomūtragālitaiḥ 
gandhakaḥ śataśo bhāvyo viḍo 'yaṃ hemajāraṇe  Ras 
haritālaśilākṣāro lavaṇaṃ śaṅkhaśuktikā 
haṃsapākavipakvo 'yaṃ viḍaḥ syāddhemajāraṇe  Ras 
evaṃ saṃgṛhya sambhārān rasakarma samācaret 
tanmamācakṣva deveśi kimanyacchrotumicchasi  Ras 
 Rasaśodhana
śrīdevyuvāca
rasasya lakṣaṇaṃ kiṃvā rasakarma ca kīdṛśam 
tanna jānāmi deveśa vaktumarhasi tattvataḥ  Ras 
śrībhairava uvāca
prāgevoktā rasotpattis tallakṣaṇam ataḥ śṛṇu  Ras 
tasya nāmasahasrāṇi ayutānyarbudāni ca 
śakyate na mayā vaktuṃ saṃkṣepāt kathyate śṛṇu  Ras 
raso rasendraḥ sūtaśca pāradaścātha miśrakaḥ  Ras 
rasaṃ siddharasaṃ vidyāt siddhakṣetrasamāśrayam 
nāśayet sakalān rogān valīpalitameva saḥ  Ras 
dehalohakaraṃ śuddhaṃ rasendramadhunā śṛṇu 
śarīre hemni kartā ca jāraṇe sāraṇāsu ca  Ras 
īṣatpītaśca rūkṣāṅgo doṣayuktaśca sūtakaḥ  Ras 
yo bāhyābhyantare śveto bahulaṃ kañcukāvṛtaḥ 
taṃ vidyāt pāradaṃ devi tārakarmaṇi yojayet  Ras 
yathā kāñjikasaṃsparśāt kṣīrabhāṇḍaṃ vinaśyati 
tathā hema śarīraṃ ca pāradena vinaśyati  Ras 
mayūrapattrikābhāsaṃ miśrakaṃ ca vidurbudhāḥ 
dhūmravarṇaṃ rasaṃ dṛṣṭvā viśeṣeṇopalabhyate 
miśrakaṃ tu vijānīyād udvāhakarmakārakam  Ras 
evaṃ pañcavidhā devi rasabhedā nirūpitāḥ  Ras 
svedanaṃ mardanaṃ caiva cāraṇaṃ jāraṇaṃ tathā 
drāvaṇaṃ rañjanaṃ caiva sāraṇaṃ krāmaṇaṃ kramāt 
iti yo vetti tattvena tasya sidhyati sūtakaḥ  Ras 
tīvratvaṃ jāyate svedāt amalatvaṃ ca mardanāt 
cāraṇena balaṃ kuryāt jāraṇādbandhanaṃ bhavet  Ras 
ekatvaṃ drāvaṇāt tasya raktatvaṃ raktakāñjanāt 
vyāpitvaṃ sāraṇāt tasya krāmitvaṃ krāmaṇāttathā  Ras 
malago malarūpeṇa tvarito haṃsago bhavet 
malago malarūpeṇa sadhūmo dhūmago bhavet  Ras 
anyā jīvagatirdevi jīvo 'ṇḍādiva niṣkramet 
sa tāvajjīvayejjīvaṃ tena jīvo rasaḥ smṛtaḥ  Ras 
catuṣṭayī gatistasya nipuṇena tu labhyate 
catasro gatayo dṛśyā adṛśyā pañcamī gatiḥ  Ras 
mantradhyānādinā tasya kṣīyate pañcamī gatiḥ  Ras 
dhūmaściṭiciṭiścaiva maṇḍūkaplutireva ca 
akampaśca vikampaśca pañcāvasthā rasasya tu  Ras 
mathyamānasya kalkena sambhaveddhi gatitrayam 
jale gatirmalagatiḥ punar haṃsagatistataḥ  Ras 
hema dattvā tataḥ śuddhaṃ tattu stambhen niyāmake 
niyāmakagaṇauṣadhyā rasaṃ dattvā vipācayet  Ras 
niyamito na prayāti tathā dhūmagatiṃ śive  Ras 
kaṇikācālarahito budbudaiścāpavarjitaḥ 
niyamito bhavatyeṣa cullikāgnisahastathā  Ras 
aniyamya yadā sūtaṃ jārayet kāñjikāśaye 
jāyate niścitaṃ bhadre tadā tasya gatitrayam  Ras 
dolāsvedena cāvaśyaṃ svedito hi dinatrayam 
vasubhaṇṭādibhirdevi rasarājo na hīyate  Ras 
akṣīṇaṃ tu rasaṃ dṛṣṭvā dadyādvyomādikaṃ tataḥ 
svedanaṃ ca tataḥ karma dīyamānasya mardanam  Ras 
rasāliṅgita āhāraḥ piṣṭiketyabhidhīyate 
taddrutaṃ rasagarbhe tu jāraṇaṃ parikīrtitam  Ras 
jāraṇā tatsamākhyātā tadevaṃ copalabhyate 
jīrṇānte rañjanaṃ kāryaṃ raktavargagaṇena ca  Ras 
jīrṇaṃ jīrṇaṃ tu saṃraktaṃ samahemnā tu sārayet 
sāraṇāyantrayogena badhyate sārito rasaḥ  Ras 
sāritaḥ sāritaścaiva yathā bhavati sūtakaḥ 
krāmaṇena samāyuktaṃ taṃ ca vedhe niyojayet  Ras 
āroṭaḥ pārado brahmā mūrchitastu janārdanaḥ 
baddhastu rudrarūpaḥ syāt karmayogabalādrasaḥ  Ras 
śṛṇu devi pravakṣyāmi karmayogasya vistaram  Ras 
pāradasya trayo doṣā viṣaṃ vahnirmalas tathā 
viṣeṇa saviṣaṃ vidyāt vahnau kuṣṭhī bhavennaraḥ 
malenodararogī syāt mriyate ca rasāyane  Ras 
ṣaṭtruṭyaścaikalikṣā syāt ṣaḍlikṣā yūka eva ca 
ṣaḍyūkāstu rajaḥsaṃjñāḥ kathitāstava suvrate  Ras 
ṣaḍrajaḥ sarṣapaḥ sākṣāt siddhārthaḥ sa ca kīrtitaḥ 
ṣaṭsiddhārthāśca deveśi yavastvekaḥ prakīrtitaḥ  Ras 
ṣaḍyavairekaguñjā syāt ṣaḍguñjāścaikamāṣakaḥ 
māṣā dvādaśa tolaḥ syāt aṣṭau tolāḥ palaṃ bhavet  Ras 
dvātriṃśatpalakaṃ devi śubhaṃ tu parikīrtitam 
śubhasya tu sahasre dve bhāra ekaḥ prakīrtitaḥ  Ras 
dve sahasre palānāṃ tu sahasraṃ śatameva vā 
aṣṭāviṃśat palānāṃ tu daśa pañcakameva vā  Ras 
palārdhenaiva saṃskāraḥ kartavyaḥ sūtakasya tu  Ras 
mahābalā nāgabalā meghanādā punarnavā 
meṣaśṛṅgī ca tatsāraiḥ navasārasamanvitam 
pāradaṃ devadeveśi svedayeddivasatrayam  Ras 
girikarṇī ca mīnākṣī sahadevī punarnavā 
uragā triphalā kāntā laghuparṇī śatāvarī  Ras 
tuṣavarje tu dhānyāmle sarvaṃ saṃkṣubhya nikṣipet 
ekādaśaguṇe 'mle 'smin ṣoḍaśāṃśairvimarditam  Ras 
āsurīlavaṇavyoṣa citrakārdrakamūlakaiḥ 
dolāyāṃ svedayeddevi tridinaṃ mṛdunāgninā  Ras 
aṅkolastu viṣaṃ hanti vahnimāragvadhaḥ priye 
citrakastu malaṃ hanyāt kumārī saptakañcukam  Ras 
tasmād ebhiḥ samopetair mardayet pātayedbudhaḥ  Ras 
vidyādhareṇa yantreṇa bhāvayeddoṣavarjitam 
tatastriguṇavastrasthaṃ taṃ rasaṃ devi gālitam  Ras 
triphalāvahnimūlatvāt gṛhakanyārasānvitam 
nirudgāre tu pāṣāṇe mardayet pātayet punaḥ  Ras 
dhūmasāraguḍavyoṣa rajanīsitasarṣapaiḥ 
iṣṭikākāñjikorṇābhiḥ tridinaṃ mardayettataḥ  Ras 
nirmalo jāyate sūtaḥ matprabhāvaṃ prakāśayet  Ras 
vāsakena vibhītena mardayet pātayet punaḥ 
nāgavaṅgādikā doṣā yānti nāśam upādhijāḥ  Ras 
saptavāraṃ kākamācyā gatadoṣaṃ vimardayet 
pātayet saptavāraṃ ca giridoṣaṃ tyajedrasaḥ  Ras 
kṣetradoṣaṃ tyajeddevi gokarṇarasamūrchitaḥ  Ras 
kārpāsapattraniryāse svinnas trikaṭukānvite 
saptakañcukanirmuktaḥ saptāhājjāyate rasaḥ  Ras 
kākamācī jayā brāhmī gāṅgerī raktacitrakaḥ 
maṇḍūkī mudgaparṇī ca śṛṅgaveraṃ rasāṅkuśaḥ  Ras 
devadālī śaṅkhapuṣpī kākajaṅghā śatāvarī 
kumārī bhṛṅgarājaśca nirguṇḍī grīṣmasundaraḥ  Ras 
śūlinī śūrpaparṇī ca gojihvā kṣīrakañcukaḥ 
tadrasairmarditaḥ pātyaḥ saptadhā nirmalo bhavet  Ras 
tāmreṇa piṣṭikāṃ kṛtvā pātayedūrdhvapātane 
vaṅganāgau parityajya śuddho bhavati sūtakaḥ  Ras 
marditas triphalāśigru rājikāpaṭucitrakaiḥ 
ūrdhvabhāṇḍagataḥ pācyaḥ pradīptair upalairadhaḥ  Ras 
sṛṣṭyambujanirodhena labdhaprāyo bhavedrasaḥ 
karkoṭīkañcukībimbī sarpākṣyambujasaṃyutam  Ras 
rasaṃ niyāmake dadyāt tejasvī nirmalo bhavet 
evaṃ viśodhitaḥ sūto bhadrāṣṭāṃśaviśoṣitaḥ  Ras 
kṣudrāmlalavaṇakṣāra bhūkhagoṣaṇaśigrubhiḥ 
rājikāṭaṅkaṇayutair āranāle dinatrayam 
svedanāddīpito devi grāsārthī jāyate rasaḥ  Ras 
vyomasattvādibījāni rasajāraṇaśodhane 
tanmamācakṣva deveśi kimanyacchrotumicchasi  Ras 
 Bālajāraṇa
śrīdevyuvāca
lakṣaṇaṃ śodhanaṃ caiva pāradasya śrutaṃ mayā 
cāraṇaṃ jāraṇaṃ caiva śrotumicchāmi bhairava  Ras 
śrībhairava uvāca
sarvapāpakṣaye jāte prāpyate rasajāraṇā 
tatprāptau prāptameva syād vijñānaṃ muktikāraṇam  Ras 
mokṣābhivyañjakaṃ devi jāraṇaṃ sādhakasya tu 
yāvanna jāryate sūtaḥ tāvattu na ca nirvṛtiḥ  Ras 
khallastu pīṭhikā devi rasendro liṅgamucyate 
mardanaṃ vandanaṃ tasya grāsaḥ pūjā vidhīyate  Ras 
yāvaddināni vahnistho jāryate dhāryate rasaḥ 
tāvadyugasahasrāṇi śivaloke mahīyate  Ras 
dinamekaṃ rasendrasya yo dadāti hutāśanam 
dravanti tasya pāpāni kurvannapi na lipyate  Ras 
jāraṇā dvividhā bāla jāraṇā baddhajāraṇā 
tatrādau parameśāni vakṣyate bālajāraṇā  Ras 
gaganaṃ jārayedādau sarvasattvamataḥ param 
tato mākṣikaśuddhaṃ ca suvarṇaṃ tadanantaram  Ras 
garbhasthaṃ drāvayitvā tu tato bāhyadrutiṃ dravet 
sitaṃ sitena dravyeṇa raktaṃ raktena rañjayet  Ras 
sāraṇaṃ krāmaṇaṃ jñātvā tato vedhaṃ prayojayet  Ras 
oṃ namo 'mṛtalohāya parāmṛtarasodbhavāya huṃ svāhā  Ras 
sarvasattvopakārāya bhagavan tvadanujñayā 
jāraṇaṃ kartumicchāmi grāsaṃ gṛhṇa mama prabho  Ras 
kuruṣveti śivenoktaṃ grāhyameva subuddhinā  Ras 
śṛṇu devi pravakṣyāmi vyomajāraṇam uttamam 
pattrābhrajāraṇaṃ sattva jāraṇaṃ ceti taddvidhā  Ras 
nirmukhaṃ samukhaṃ caiva vāsanāmukhameva ca 
ekaikaṃ trividhaṃ tacca tad vakṣyāmy ānupūrvaśaḥ  Ras 
vaikrāntavajrasaṃsparśād divyauṣadhibalena vā 
nirmukho bhakṣayeddevi kṣaṇena gaganaṃ rasaḥ  Ras 
hemakarmaṇi hemaiva tāre tāro mukhaṃ bhavet  Ras 
taptakhallakṛtā piṣṭiḥ ślakṣṇam alpālpamabhrakam 
amlavetasajambīra bījapūrāmlabhūkhagaiḥ 
marditaṃ carate devi seyaṃ samukhajāraṇā  Ras 
kṣāratrayaṃ pañcapaṭu kākṣīkāsīsagandhakam 
mākṣikaṃ cāmlasaṃyuktaṃ tāmrapātre tu jārayet  Ras 
etaccābhiṣavād divyaṃ kārayitvā vicakṣaṇaḥ 
jāraṇārthaṃ ca bījānāṃ vajrāṇāṃ ca viśeṣataḥ  Ras 
tasminnāvartitaṃ nāgaṃ vaṅgaṃ vā suravandite 
niṣecayecchataṃ vāraṃ na rasāyanakarmaṇi  Ras 
anena sakalaṃ devi cāraṇāvastu bhāvayet 
kṣārāmle bhāvitaṃ vyoma rajasā prathamena ca  Ras 
sṛṣṭitrayodakakaṇā tumburudravamarditam 
carejjaredvā puṭitaṃ yavaciñcārasena ca  Ras 
śatāvarī gadā rambhā meghanādā punarnavā 
śigruko yavaciñcā ca bhāvitaṃ tadrasaiḥ kramāt  Ras 
mūlaṃ hilamucāyāstu kauverīmūlameva ca 
kadalīmusalīśigru tāmbūlīvāṇapīlukam  Ras 
alambuṣā balā kolam āsphoṭaḥ kharamañjarī 
tumburustiktaśākaṃ vāpy eṣām ekarasena tu 
rājikāvyoṣayuktena tridinaṃ svinnamabhrakam  Ras 
kāsīsatuvarīsindhu ṭaṅkaṇakṣārasaṃyutaḥ 
pūrvābhiṣavayogena sūtakaścarati kṣaṇāt  Ras 
golako bhavati kṣipraṃ sarvasiddhipradāyakaḥ  Ras 
gṛhītvā devi dhānyāmlam amlavargeṇa saṃyutam 
kvāthayitvābhrakaṃ tattu snuhīkṣīreṇa mardayet  Ras 
āraṇyagomayenaiva kapotākhyaṃ puṭaṃ tataḥ  Ras 
kadalīkandaniryāsair mūlakandarasena ca 
kākamācī ca mīnākṣī apāmārgo munistathā  Ras 
eraṇḍamārdrakaṃ caiva meghanādā punarnavā 
ekaikasya dravaireva puṭaikaikaṃ pradāpayet  Ras 
vajrīkṣīreṇa saṃyuktaṃ dolāyantreṇa pācayet 
chāyāśuṣkaṃ tataḥ kṛtvā caṇakāmlena saṃyutam  Ras 
navasāraṃ ca kāsīsaṃ vacāṃ nimbaṃ tathaiva ca 
abhrasya ṣoḍaśāṃśena ekaikaṃ tatra nikṣipet  Ras 
nidhāya tāmrapātre tu gharṣayettacca suvrate 
navavāraṃ tato devi lohapātre tu jārayet  Ras 
rasena saha deveśi caṇakāmlena kāñjikam 
mṛdvagninā tu niṣkvāthyaṃ praharārdhena jāyeta  Ras 
somavallīrasaiḥ piṣṭvā vyoma sauvarcalānvitam 
śanaiḥ śanairhaṃsapādyā dāpayecca puṭatrayam  Ras 
somavallīrasenaiva saptavāraṃ ca dāpayet 
pātayenmṛnmaye bhāṇḍe rasena saha saṃyutam  Ras 
mūlaṃ siteṣupuṅkhāyā gavyakṣīreṇa gharṣayet 
kalkena lepayet sūtaṃ gaganaṃ ca tadūrdhvagam  Ras 
tāpayedravitāpena nirmukhaṃ grasate kṣaṇam 
jāyate piṣṭikā śīghraṃ nātra kāryā vicāraṇā  Ras 
tilaparṇīrasenaiva gaganaṃ bhāvayet priye 
mardanājjāyate piṣṭī nātra kāryā vicāraṇā  Ras 
muṇḍīniryāsake nāgaṃ bahuśastu niṣecayet 
tenābhrakaṃ tu saṃplāvya bhūyobhūyaḥ puṭe dahet  Ras 
citrakārdrakamūlānām ekaikena tu saptadhā 
plāvitavyaṃ prayatnena gandhakābhrakacūrṇakam  Ras 
nāgaśuṇḍīrasastanya rajoluṅgāmlabhāvitam 
ṣoḍaśāṃśena tadvattaṃ dolāyāṃ tu caredrasaḥ  Ras 
catuḥṣaṣṭiguṇaṃ devi dvātriṃśadguṇameva vā 
athavā ṣoḍaśaguṇaṃ tathāṣṭaguṇameva vā 
caturguṇaṃ vā dviguṇaṃ samaṃ vā cārayet priye  Ras 
paramabhrakasattvasya jāraṇaṃ śṛṇu pārvati  Ras 
vyomasattvaṃ samāṃśena tāpyasattvena saṃyutam 
sa khalvevaṃ careddevi garbhadrāvī bhavedrasaḥ  Ras 
nāgābhraṃ devi vaṅgābhraṃ tīkṣṇābhraṃ bhāskarābhrakam 
tārābhraṃ devi hemābhraṃ rasagarbheṇa jārayet  Ras 
pūrvābhiṣekayogena garbhe dravati mardanāt  Ras 
catuḥṣaṣṭyaṃśakaḥ pūrvaḥ dvātriṃśāṃśo dvitīyakaḥ 
tṛtīyaḥ ṣoḍaśāṃśastu caturtho 'ṣṭāṃśa eva ca  Ras 
pañcamastu caturthāṃśaḥ ṣaṣṭho dvyaṃśaḥ prakīrtitaḥ 
grāso rasasya dātavyaḥ sasattvasyābhrakasya ca  Ras 
catuḥṣaṣṭyaṃśake grāse daṇḍadhārī bhavedrasaḥ 
jalaukāvaddvitīye ca grāsayoge sureśvari  Ras 
grāsena tu tṛtīyena kākaviṣṭhāsamo bhavet 
grāsena tu caturthena dadhimaṇḍasamo bhavet  Ras 
pañcame carite grāse navanītasamo bhavet 
ṣaṣṭhe tu golakākāraḥ kramājjīrṇasya lakṣaṇam  Ras 
kāñjikena niṣiktena raktavyoma śataplutam 
khallāntaścārayettacca śulvavāsanayā saha  Ras 
hema tāraṃ ca saṃghṛṣya khalle tatra rasaṃ nyaset 
kāñjīsahitakāsīsaṃ sindhunā carate rasaḥ  Ras 
hema sīsaṃ tu saṃghṛṣya rasaṃ tatra pradāpayet 
nāgahemayutaṃ vyoma samajīrṇaṃ drutaṃ bhavet 
abhrakoparasān kṣipraṃ mukhenaiva caratyayam  Ras 
tāraṃ vaṅgaṃ ca saṃghṛṣya rasaṃ tatra pradāpayet 
nāgahemayutaṃ vyoma samajīrṇaṃ drutaṃ bhavet 
mukhena carate vyoma tārakarmaṇi śasyate  Ras 
samukhaṃ nirmukhaṃ vāpi yatnataścārayennabhaḥ  Ras 
cāraṇāṃ trividhāmevaṃ kṛtvā garbhadrutiṃ rase 
jārayet svedayet piṇḍaṃ pariṇāmakramais tribhiḥ  Ras 
paṭvamlakṣāragomūtra snuhīkṣīraiḥ pralepitam 
bahiśca baddhaṃ vastreṇa bhūyo grāsaṃ niveditam 
kṣārāranālataileṣu svedayenmṛdunāgninā  Ras 
krameṇānena deveśi jāryate divasais tribhiḥ 
yantrād uddhṛtamātraṃ tu lohapātre sthitaṃ rasam  Ras 
koṣṇena kāñjikenādau kṣālitaṃ vastragālitam 
pātre sukhoṣṇahastena yāvat śeṣaṃ vimardayet  Ras 
caturguṇena vastreṇa pīḍito nirmalaśca saḥ  Ras 
gālanakriyayā grāse sati niṣpeṣanirgate 
sa bhaveddaṇḍadhārī ca jīrṇagrāsastathā rasaḥ  Ras 
ajīrṇe pācayet piṣṭīṃ svedayenmardayettathā 
vetasāmlaprayogeṇa jīrṇe grāsaṃ tu dāpayet  Ras 
iṣṭikāguḍadagdhorṇā rājīsaindhavadhūmajaiḥ 
ṣoḍaśāṃśaiḥ sa dhānyāmlaiḥ mardyaḥ svedyaśca pāradaḥ  Ras 
nirmalīkaraṇārthaṃ tu grāse grāse punaḥ punaḥ 
jīrṇābhro jīrṇabījo 'pi rāgān gṛhṇāti nirmalaḥ  Ras 
krameṇānena dolāyāṃ cāryaṃ grāsacatuṣṭayam 
tataḥ kacchapayantreṇa jvālanaṃ bandhanaṃ kramāt  Ras 
ūrdhvādhaś cāṣṭamāṃśena viḍaṃ dattvāpi jārayet 
samajīrṇābhrakaḥ sūtaḥ śatavedhī bhavet priye  Ras 
sahasravedhī dviguṇe triguṇe 'yutavedhakaḥ 
caturguṇe lakṣavedhī sa bhavedbhūcaro rasaḥ  Ras 
jīrṇe pañcaguṇe devi brahmāyurjāyate rasaḥ 
āyustu ṣaḍguṇe viṣṇoḥ koṭivedhī bhavedrasaḥ  Ras 
rasasya sarvadoṣāstu ṣaḍguṇenābhrakena tu 
jīrṇena nāśamāyānti nātra kāryā vicāraṇā  Ras 
rasarāje yadā jīrṇaṃ ṣaḍguṇaṃ gaganaṃ priye 
tadā grasati lohāni tyajecca gatimātmanaḥ  Ras 
dhūmaś ciṭiciṭiścaiva maṇḍūkaplutireva ca 
sakampaśca vikampaśca pañcāvasthā rasasya tu  Ras 
kapilo 'tha nirudgāri vipluṣaś caiva muñcati 
agnau tiṣṭhati niṣkampo vyomajīrṇasya lakṣaṇam  Ras 
samajīrṇo bhavedbālo yauvanasthaścaturguṇam 
vṛddhastu ṣaḍguṇaṃ jīrṇaḥ kuryāt karma pṛthak pṛthak  Ras 
bālastu pattralepena kalkayogena yauvanaḥ 
vṛddho vidhyati lohāni jāritaḥ sārito 'thavā  Ras 
kumārastu raso devi na samartho rasāyane 
yauvanastho raso devi kṣamo dehasya rakṣaṇe  Ras 
jarāvastho raso yaśca dehe lohena saṃkramet 
abhāve 'bhrakasattvasya kāntasattvaṃ pradāpayet  Ras 
kāntasya cāpyabhāve tu tīkṣṇalohaṃ tu dāpayet 
anena kramayogena sarvasattvāni jārayet  Ras 
eko 'pi hemasaṃyuktaś cāmīkarakaraḥ kṣaṇāt 
gandhakāt parato nāsti raseṣūparaseṣu vā  Ras 
pūrvoktayantrayogena dvir aṣṭaguṇagandhakam 
athavā dvādaśaguṇaṃ ṣaḍguṇaṃ vāpi jārayet  Ras 
mākṣikaṃ sattvamādāya pādāṃśena tu jārayet 
tato 'pi sarvasattvāni drāvayet sūtagarbhataḥ  Ras 
hemapāvakayoḥ sakhyaṃ tathā kāñcanasūtayoḥ 
vahnisūtakayor vairaṃ tayormitreṇa mitratā  Ras 
agniko yavaciñcā ca vasuhaṭṭaśca rāgiṇī 
dolāsvedena tat pakvaṃ hemajāraṇamuttamam  Ras 
palāśabhasmāpāmārgo yavakṣāraśca kāñjikam 
sauvarcalaṃ ca kāsīsaṃ sāmudraṃ saindhavaṃ tathā  Ras 
āsurī ṭaṅkaṇaścaiva navasārastathaiva ca 
karpūraścaiva mākṣīkaṃ samabhāgāni kārayet  Ras 
snuhyarkadugdhairdeveśi mūṣālepaṃ tu kārayet 
viḍacūrṇaṃ tato dattvā kanakaṃ jārayet priye  Ras 
śṛṇu devi pravakṣyāmi bhūcarākhyaṃ tu jāraṇam  Ras 
kṛṣṇaṃ pītaṃ raktamabhraṃ śulve tīkṣṇe ca melayet  Ras 
śulve tīkṣṇaṃ yadā cūrṇaṃ dvāviṃśatiguṇaṃ priye 
gandhanāgaṃ tato 'rdhaṃ tu krameṇaiva tu melayet  Ras 
hemnā tu saha dātavyaṃ sūtakaikena ṣoḍaśa 
gandhanāgaṃ yadā jīrṇaṃ tadā baddho bhavedrasaḥ 
hemni jīrṇe tato 'rdhena mṛtalohena rañjayet  Ras 
gandhakena hataṃ śulvaṃ mākṣikaṃ daradāyasam 
puṭena mārayecchuddhaṃ hema dadyāt tu ṣaḍguṇam  Ras 
sūtake hemabījaṃ ca yadā jīrṇaṃ caturguṇam 
baddharāgaṃ vijānīyāt hemābho jāyate rasaḥ  Ras 
sāraṇāyantramadhyasthaṃ tenaiva saha sārayet 
tribhāgasāritaṃ kṛtvā punastatraiva jārayet  Ras 
jāritaḥ sāritaścaiva punarjāritasāritaḥ 
saptaśṛṅkhalikāyogāt koṭivedhī bhavedrasaḥ  Ras 
bhūcarī jāraṇā proktā khecarīṃ jāraṇāṃ śṛṇu  Ras 
hīramukhyāni ratnāni rasocchiṣṭāni kārayet 
kaṭutumbasya bījāni tasyārdhena tu dāpayet  Ras 
mahājāraṇamityuktaṃ kalkaṃ kuryādvicakṣaṇaḥ 
vajramūṣāmukhe caiva tanmadhye sthāpayedrasam  Ras 
katakaṃ kanakaṃ caivam ekīkṛtya ca mardayet 
padmarāgaṃ prayatnena rase grāsaṃ tu dāpayet  Ras 
ekādaśaguṇaṃ yāvat padmarāgaṃ tu sūtake 
rāgajīrṇastu deveśi liṅgākāro bhavedrasaḥ  Ras 
rakṣitavyaṃ prayatnena lokapālāṣṭakena ca 
ṣaḍbhāgaṃ sūtakendrasya teṣu sarveṣu dāpayet  Ras 
bhakṣitavyaṃ prayatnena natvā ca gurudevayoḥ 
sarvasiddhānnamaskṛtya devatāśca viśeṣataḥ  Ras 
mūrchāṅgadāhaśca tato jāyate nātra saṃśayaḥ 
ātmānamutthitaṃ paśyet divyatejomahābalam  Ras 
śaṅkhakāhalanirghoṣaiḥ siddhavidyādharaiḥ saha 
icchayā vicarellokān kāmarūpī vimānagaḥ  Ras 
devāśca yatra līyante siddhastatraiva līyate  Ras 
punaranyaṃ pravakṣyāmi jāraṇāyogamuttamam  Ras 
sughṛṣṭaṃ pācitaṃ sūtaṃ sarvadoṣojjhitaṃ tataḥ 
śākapallavasāreṇa viṣṇukrāntārasena ca  Ras 
palāśapuṣpatoyena bhāvitaṃ gandhakaṃ samam 
samaṃ kṛṣṇābhrasattvaṃ ca rasakaṃ cāṣṭakaṃ guṇam  Ras 
tīkṣṇaśulvoragaṃ caiva kūrmayantreṇa jārayet 
kāñcanaṃ jārayet paścāt viḍayogena pārvati  Ras 
tataḥ siddhaṃ vijānīyāt dvaidhaṃ śulvasya dāpayet 
karmasaṃkhyāpramāṇena nāgo bhavati kāñcanam  Ras 
ataḥ paraṃ pravakṣyāmi jāraṇākramamuttamam  Ras 
bījacūrṇāni tailena bhāvayitvā punaḥ punaḥ 
ṣoḍaśāṃśena tadgrāsam aṅgulyā mardayecchanaiḥ  Ras 
ārdrakādi tato yogād dātavyaṃ ṣoḍaśāṃśataḥ 
bhūrje dattvā tato deyaṃ dolāyantre vinikṣipet  Ras 
ahorātreṇa tadbījaṃ sūtako grasati priye 
tamuddhṛtya rasaṃ devi khalle saṃmardayettataḥ  Ras 
tato yantre vinikṣipya divārātraṃ dṛḍhāgninā 
taptaṃ samuddhṛtaṃ yantrāt taptakhalle vimardayet  Ras 
mardayitvābhrake piṇḍaṃ kṣiptvā tatra puṭaṃ dadet 
tato garbhe patatyāśu jārayet tat sukhena tu  Ras 
dolāyantre tato dattvā ārdrapiṇḍena saṃyutam 
tṛtīye divase sūto jarate grasate tataḥ  Ras 
samajīrṇaṃ tato yāvat dolāyantre vicakṣaṇaḥ 
paścāt kacchapayantreṇa samajīrṇaṃ tu pārvati 
taṃ grāsadvādaśāṃśena kacchapena tu jārayet  Ras 
prāgvadārdrakayogaṃ ca garbhadrāvaṇameva ca 
paścāttaṃ devi nikṣipya puṭaṃ dadyādvicakṣaṇaḥ  Ras 
aṣṭāṃśena tato grāsaṃ garbhadrāvaṃ ca pūrvavat 
kandodare sūraṇasya taṃ vinikṣipya sūtakam 
puṭettu jāritastāvat yāvat kando na dahyate  Ras 
pādāṃśena tu mūṣāyā grāsaḥ sūte vidhīyate 
pūrvavacca viḍaṃ dadyāt garbhadrāvaṇameva ca  Ras 
evaṃ caturguṇe jīrṇe sūtako balavān bhavet 
tataḥ śalākayā grāsān agnistho grasate rasaḥ  Ras 
tato ratnāni jāryāṇi vakṣyamāṇakrameṇa tu  Ras 
abhrakaṃ bhrāmakaṃ caiva śaṅkhanābhiṃ tathaiva ca 
rasānuparasān dattvā mahājāraṇasaṃyutān  Ras 
vajrakandaṃ vajralatā meṣaśṛṅgyamṛtāyasam 
kaṭutumbasya bījāni mṛtalohāni pācayet  Ras 
sarvāṇi samabhāgāni śikhiśoṇitamātritam 
tāvattaṃ mardayet prājño yāvat karma dṛḍhaṃ bhavet  Ras 
mūṣā vallākṛtiścaiva kartavyā chādanaiḥ saha 
tanmadhye sthāpayet sūtam adhovātena dhāmayet  Ras 
ādau tatraiva dātavyaṃ vajramauṣadhalepitam 
gṛhyate ko 'tra saṃdeho yathā tīvre hutāśane  Ras 
kuliśena puṭe dagdhe karṣvagnau tena mardayet 
yāvadekādaśaguṇaṃ kuliśaṃ jārayet punaḥ  Ras 
sudagdhaśaṅkhanābhiśca mātuluṅgarasaplutaḥ 
muktāphalaṃ tato deyaṃ vajrajīrṇe tu sūtake  Ras 
anena kramayogena hy ekādaśaguṇaṃ bhavet 
kevalaṃ śikhipittaṃ ca nīlī niryāsamiśritam  Ras 
nīlotpalāni liptāni prakṣiptāni tu sūtake 
rase kalpenmahārāgān hīnarāgān parityajet  Ras 
raktāni śikhipittaṃ ca mahāratnasamanvitam 
sadratnaṃ lepayettena pradravet rasamadhyataḥ  Ras 
rajanīṃ caiva kuṣṭhaṃ ca brahmaniryāsabhāvitam 
jāraṇaṃ puṣparāgasya tenaiva saha dāpayet  Ras 
bahuratneṣu jīrṇeṣu bhṛṅgarāgeṣu suvrate 
rasendro dṛśyate devi nīlapītāruṇacchaviḥ  Ras 
śuddhāni hemapattrāṇi śatāṃśena tu lepayet 
puṭena mārayedetad indragopanibhaṃ bhavet  Ras 
saṃsparśādvedhayetsarvam idaṃ hema mṛtaṃ priye 
tribhāgaṃ sūtakendrasya tenaiva saha sārayet  Ras 
mūṣāmadhyasthite tasmin punastenaiva jārayet 
dhūmavedhī bhaveddevi punaḥ sāritajāritaḥ  Ras 
anena kramayogena yadi jīrṇā triśṛṅkhalā 
vedhayennātra saṃdeho giripātālabhūtalam  Ras 
pārśvajyotiḥ pradṛśyeta cordhvaṃ naiva tu dṛśyate 
bhūcaraṃ taṃ vijānīyāt rasendraṃ nātra saṃśayaḥ  Ras 
tenāśrāntagatirdevi yojanānāṃ śataṃ vrajet 
divyatejā mahākāyo divyadṛṣṭirmahābalaḥ  Ras 
sarvarogavinirmukto jīvedācandratārakam 
tasya mūtrapurīṣaṃ tu sarvalohāni vidhyati  Ras 
samajīrṇena vajreṇa hemnā ca sahitena ca 
agnistho jārayellohān bandhamāyāti sūtakaḥ  Ras 
sārayettena bījena sahasramapi vedhayet 
sāritaṃ jārayet paścāt lepyaṃ kṣepyaṃ sahasraśaḥ  Ras 
sārayet tena bījena lakṣavedhamavāpnuyāt 
anena kramayogena koṭivedhī bhavedrasaḥ  Ras 
kevalaṃ tu yadā vajraṃ samajīrṇaṃ tu jārayet 
baddhaḥ sūtastadā jñeyo niṣkampo nirupadravaḥ  Ras 
agnistho jāyate sūtaḥ śalākāṃ grasate kṣaṇāt 
haṭhāgninā dhāmyamāno grasate sarvamādarāt  Ras 
carate jarate sūta āyurdravyapradāyakaḥ 
mūṣāsthaṃ dhamayet sūtaṃ haṭhāgnau naiva kampate  Ras 
jārayet sarvaratnāni baddhaḥ khecaratāṃ nayet 
iti lohe 'ṣṭaguṇite jīrṇe syādrasabandhanam  Ras 
lohāni sattvaṃ triguṇaṃ dviguṇaṃ kanakaṃ tathā 
dhūmāvalokavedhī syāt bhavennirvāṇado rasaḥ  Ras 
ādāv aṣṭaguṇaṃ jāryaṃ vyomasattvaṃ mahārasam 
samaṃ hemadaśāṃśena vajraratnāni jārayet  Ras 
sarvaṃ ca jārayedvajraṃ tadāsau khecaro rasaḥ 
bhramet pradakṣiṇāvartaḥ koṭivedhī ca jāyate  Ras 
same tu pannage jīrṇe daśavedhī bhavedrasaḥ 
dviguṇe śatavedhī syāt triguṇe tu sahasrakam  Ras 
caturguṇe 'yutaṃ devi krameṇānena vardhayet 
uttarottaravṛddhyātu jārayet tatra pannagam  Ras 
kuṭilaṃ pannagaṃ jāryaṃ tatra saṃkhyākrameṇa tu 
tadvādameti deveśi koṭivedhī bhavedrasaḥ  Ras 
ruruṇā dānavendreṇa bhakṣito bhasmasūtakaḥ 
jāritaṃ dvādaśaguṇaṃ yatra tīkṣṇaṃ sureśvari  Ras 
bhakṣayitvā palaikaṃ tu dānavo baladarpitaḥ 
jagadutpāṭitaṃ tena kailāso 'pi ca cūrṇitaḥ  Ras 
tatra mayā kṣaṇaṃ dhyātvā dṛṣṭvā tanmāyayā kṛtam 
jāritaṃ pannage sūtaṃ samāṃśaṃ śilayā hatam  Ras 
tena sūtena saṃliptaṃ triśūlaṃ himaśailaje 
tena śūlena nihato dānavo baladarpitaḥ  Ras 
hema śulvaṃ tathā tīkṣṇaṃ vājaraṃ ca paḍālakam 
rohaṇaṃ kāntalohaṃ ca jārayettattvasaṃkhyayā  Ras 
ekaike rasarājo 'yaṃ baddhaḥ khecaratāṃ nayet 
gandhanāge drute devi jāraṇāṃ sukarāṃ śṛṇu  Ras 
ādau saṃśodhitaṃ sūtaṃ rajanīcūrṇasaṃyutam 
mardayed yāvad ākṛṣṇaṃ kṣālayeduṣṇakāñjikaiḥ  Ras 
evaṃ muhurmuhurghṛṣṭo gandhanāgo drutiṃ caret  Ras 
nāgasya mūtre deveśi vatsasya mahiṣasya vā 
āvartyāvartya bhujagaṃ sapta vārān niṣecayet  Ras 
kṛtvā kaṇṭakavedhyāni tasya pattrāṇi sundari 
caturthāṃśapramāṇena gandhakasya tu yojayet  Ras 
prasārya lākṣāpaṭalaṃ romāṇi tadanantaram 
ūrdhvaṃ gandhakacūrṇaṃ ca tato nāgadalaṃ tathā  Ras 
gandhakaṃ naralomāni lākṣāyāḥ paṭalaṃ kramāt 
ūrdhvaṃ prasārya saṃsthāpya sūtrairvartiṃ tu kārayet  Ras 
karañjatailamadhye tu daśarātraṃ nidhāpayet 
dīptāgrabhāgāṃ tāṃ vartiṃ saṇḍaśyā tu vidhārayet  Ras 
tāṃ drutiṃ pātayetpātre sauvīraṭaṅkaṇānvite 
kācakūpyāśca madhye tu tattailaṃ sthāpayet priye  Ras 
kṛtvā gostanamūṣāyāṃ liptāyāṃ śilayā rasam 
catuḥṣaṣṭyādibhāgena jñātvā devi balābalam  Ras 
gandhanāgadrutiṃ dattvā tāṃ mūṣāṃ suravandite 
garte gomayasampūrṇe vinyasya puṭapācanam 
dadyāt karīṣatuṣayoḥ prasṛtidvitayena ca  Ras 
dadyādajīrṇaśaṅkāyāṃ siṃhavallīrasasya tu 
caturbindūn puṭe prāgvad evaṃ pratidinaṃ bhavet  Ras 
jāraṇātriguṇāt sūto bhavejjambūphalaprabhaḥ  Ras 
mākṣikaṃ sattvamalpālpaṃ mṛtanāgasamanvitam 
mūṣāgataṃ bhavedyāvat kācaṃ dattvādharottaram 
evaṃ dvādaśavārāṃstu sudhmātaṃ rañjitaṃ bhavet  Ras 
tena pakvaṃ bījacūrṇaṃ pārade pādabhāgikam 
marditaṃ caṇakāmlena kṣaṇādgarbhadrutirbhavet  Ras 
garbhadrutirna ceddevi varṇikādvayagandhayoḥ 
raktasindhūdbhavālarka ṭaṅkaṇāśugapuṅkhataḥ 
kalkena liptaṃ puṭitaṃ bījaṃ garbhe drutaṃ bhavet  Ras 
bīje pādārdhatulyāṃśe jīrṇe vedhaṃ karoti saḥ 
daśaṣoḍaśabhāgena dvāviṃśāṃśena ca kramāt  Ras 
saṃyojya triguṇāṃ rītiṃ tāre tārāvaśeṣitaiḥ 
tārāriṣṭamidaṃ liptvā tena sūtena vedhayet  Ras 
ataḥ paraṃ tu saṃskāraṃ vakṣye nāgābhrajāraṇam 
karavīrāruṇāṃ devi cūrṇayitvā manaḥśilām  Ras 
bhāvayedviṃśatiṃ vārān yavaciñcārasena tu 
tena kalkena saṃlipya nāgapattraṃ prayatnataḥ 
karṣvanalena vipacet yāvattat cūrṇitaṃ bhavet  Ras 
rasakasya ca bhāgāṃs trīn bhāgaikaṃ daradasya ca 
peṣayenmātuluṅgena pādagandhaṃ śilāviṣam  Ras 
kalkenānena liptāyāṃ mūṣāyāṃ puṭapācitam 
taṃ nāgaṃ dhamayedevaṃ saptadhā hemavadbhavet  Ras 
pītābhrakaṃ tv ekadalaṃ liptāyāṃ maricena tu 
mūṣāyāṃ dhmātamagnyābhaṃ saubhāñjanarase kṣipet  Ras 
pātayetpūrvavidhinā tat sattvaṃ hemabhāsuram  Ras 
pattraṃ rañjitanāgasya sattvaṃ pītābhrakasya ca 
strīstanyakācadhūmottha guñjāyaskāntaṭaṅkaṇaiḥ 
tutthena saṃyutenaitan nāgābhraṃ dvaṃdvitaṃ bhavet  Ras 
kiṃvāranālasiddhārtha dhūmasāreṣṭakāguḍaiḥ 
mardayettridinaṃ sūtaṃ dolāyāṃ svedayet tryaham  Ras 
punarnavāmeṣaśṛṅgī sarpākṣīkalkasaṃyutam 
athāsurī sindhuviṣaṃ maricaiḥ paripeṣitaiḥ 
dolāyantre punarapi svedayeddivasatrayam  Ras 
aṣṭamāṃśena nāgābhraṃ cārayitvā sureśvari 
śilābhāgadvayaṃ caikaṃ sindhusauvarcalaṃ bhavet  Ras 
ṭaṅkārdhaṃ viṣapādaṃ ca viḍaḥ piṇḍāṣṭamāṃśataḥ 
tridine kacchape jāryam evaṃ jāryaṃ tu ṣaḍguṇam  Ras 
śailaṃ tutthoragaṃ tāmraṃ tīkṣṇaghoṣārakāñcanam 
kramavṛddham idaṃ tutthaṃ tāpyasattvanipātanāt  Ras 
hemāvaśeṣaṃ tadbījaṃ pādāṃśaṃ mātulāmbhasā 
cārayedrasarājasya jārayet kanakānvitaiḥ  Ras 
tāpyasauvarcalaśilā gandhakāsīsaṭaṅkaṇaiḥ 
padmayantre niveśyātha kīlaṃ dattvā sureśvari  Ras 
dhameddinatrayaṃ mandaṃ yāvadbījaṃ drutaṃ bhavet 
tameva samajīrṇaṃ tu vahnau niṣkampanaṃ rasam  Ras 
tataḥ ṣaḍguṇabījena sāraṇā kramayogataḥ 
tārāriṣṭamahiṃ śulbaṃ sahasrāṃśena vedhayet  Ras 
viṣagandhakatāpyābhra kākaviṣṭhā ghanadhvaniḥ 
sahadevīvahniśikhā kalkena kramate rasaḥ  Ras 
mūrchito mṛtasūtaśca jalūkābandha eva ca 
caturtho mūrtibandhas tu paṭṭabandhastu pañcamaḥ 
bhasmasūtaśca khoṭaśca saṃskārāt saptadhā rasaḥ  Ras 
nāgavarṇaṃ bhavet sūtaṃ vihāya ghanacāpalam 
lakṣaṇaṃ dṛśyate yasya mūrchitaṃ taṃ vadanti hi  Ras 
ārdratvaṃ ca ghanatvaṃ ca tejogauravacāpalam 
yasyaitāni na dṛśyante taṃ vidyānmṛtasūtakam  Ras 
nānāvarṇaṃ tathā svacchaṃ drutaṃ yonau jalūkavat 
badhyate sūtakaṃ yacca jalūkābandhalakṣaṇam  Ras 
gurutvamaruṇatvaṃ ca tejasā sūryasaṃnibham 
śikhimadhye dhṛtaṃ tiṣṭhet mūrtibandhasya lakṣaṇam  Ras 
śalākājāraṇādvāpi mūrtibandhatvamiṣyate  Ras 
śvetaṃ pītaṃ guru tathā mṛdu sikthakasaṃnibham 
agnimadhye yadā tiṣṭhet paṭṭabandhasya lakṣaṇam  Ras 
kṛṣṇaṃ śvetaṃ tathā pītaṃ nīlaṃ bhasmanibhaṃ tathā 
capalatvaṃ yadā naṣṭaṃ bhasmasūtasya lakṣaṇam  Ras 
kukkuṭāṇḍanibhaṃ sūtaṃ yadā lavaṇabhedi ca 
āvartate rasastadvat khoṭakasya ca lakṣaṇam  Ras 
athavā chedane snigdhaṃ raśminā mṛdunā dravet 
akṣayaṃ kaṭhinaṃ śvetaṃ khoṭabandhasya lakṣaṇam  Ras 
khoṭādayastu ye pañca vihāya jalukākṛti 
haṭhāgnau dhāmitāḥ santi na tiṣṭhatyeva mūrchitaḥ  Ras 
taruṇādityasaṃkāśo nānāvarṇaḥ sureśvari 
vedhayeddehalohāni rañjito rasabhairavaḥ  Ras 
śodhanaṃ sūtakasyādau grāsamānamataḥ param 
jāraṇaṃ vyomasattvasya sarvasattvasya jāraṇam  Ras 
garbhabāhyadrutiḥ paścāt suvarṇasya tu jāraṇam 
divyauṣadhipuṭaḥ paścāt ratnabandhamataḥ param  Ras 
rañjanaṃ ca tato devi jāraṇā cānusāraṇā 
krāmaṇaṃ ca tato deyaṃ sūtakasya vicakṣaṇaiḥ  Ras 
evaṃ kramaṃ tu yo vetti tasya siddhirna saṃśayaḥ  Ras 
vedhakaṃ yastu jānāti dehe lohe rasāyane 
tasya janma jarā vyādhir naśyatyeva na saṃśayaḥ  Ras 
dehe tu pañcaratnāni nāgaṃ vaṅgaṃ tathāyasam 
krāmaṇaṃ rasarājasya bheṣajaṃ vyādhināśanam  Ras 
auṣadhaiḥ kramate sūto yogaśaktikrameṇa tu 
kramate vyādhisaṃghāte grasate duṣṭamāmayam  Ras 
tasya tu krāmaṇaṃ jñātvā tato vaidyairupācaret 
krāmaṇena vinā sūto na kramet na ca vedhayet 
dehalohāmayān sarvān vṛthā syāt kevalaṃ śramaḥ  Ras 
yasya rogasya yo yogas tenaiva saha yojayet 
rasendro harati vyādhīn narakuñjaravājinām  Ras 
āroṭo balamādhatte mūrchito vyādhināśanaḥ 
baddhena khecarīsiddhiḥ māritenājarāmaraḥ  Ras 
viśeṣādvyādhiśamano gandhakena tu mūrchitaḥ 
oṣadhyā ghātitaḥ sūto yathā bhūyo na jīvati  Ras 
sahi krāmati loheṣu tena kuryādrasāyanam 
tanmamācakṣva deveśi kimanyacchrotumicchasi  Ras  
śrīdevyuvāca
oṣadhī kīdṛśī nātha rasamūrchākarī śubhā 
kena vā bhasmasūtaḥ syāt kena vā khoṭabandhanam  Ras 
śrībhairava uvāca
śṛṇu bhairavi yatnena rahasyaṃ rasabandhanam 
brahmaviṣṇusurendrādyair na jñātaṃ vīravandite  Ras 
gaṅgāyamunayormadhye prayogo nāma rākṣasaḥ 
tasyāsanne varārohe kṣaṇād badhyeta sūtakaḥ  Ras 
niśācarasya pattrāṇi gṛhṇīyāt sādhakottamaḥ 
adho niṣpīḍitaṃ devi raso bhavati cottamaḥ  Ras 
rasaṃ saṃmardya tenaiva dināni trīṇi vārttikaḥ 
āroṭaṃ bandhayet kṣipraṃ gaganaṃ tatra jārayet  Ras 
tena pattrarasenaiva sādhayedgaganaṃ punaḥ 
saptadhā bhāvitaṃ tena tryūṣaṇena sahaikataḥ 
yantre vidyādhare devi gaganaṃ tatra jārayet  Ras 
māsamātreṇa deveśi jīryate tat samaṃ same 
samajīrṇe rase devi śatavedhī bhavedrasaḥ  Ras 
niśācararase devi gandhakaṃ bhāvayettataḥ 
bhāvayet saptavāraṃ tu dvipadyāśca rasena tu  Ras 
tārasya pattralepena ardhārdhakāñcanottamam 
gandhake samajīrṇe 'smin śatavedhī raso bhavet  Ras 
punastaṃ gandhakaṃ dattvā pattralepe raviṃ haret 
taṃ raviṃ tāramadhye tu triguṇaṃ vāhayettataḥ  Ras 
hemārdhe militaṃ hema mātṛkāsamatāṃ vrajet 
punastaṃ gandhakaṃ sākṣād drāvayitvā drutaṃ kuru  Ras 
rasendraṃ mardayettena gatadehaṃ tu kārayet 
lepamātreṇa tenaiva kuṣṭhānaṣṭādaśa priye 
arśo bhagaṃdaraṃ lūtāṃ śirorogāṃśca nāśayet  Ras 
niśācararase bhāvyaṃ saptavāraṃ tu tālakam 
tenaiva ghātayedvaṅgaṃ vaṅgaṃ tāre tu nirvahet  Ras 
taṃ tāraṃ jārayet sūte tatsūtaṃ bandhanaṃ vrajet 
lepamātreṇa tenaiva catuḥṣaṣṭitamo bhavet  Ras 
catuḥṣaṣṭitame bhāge śulvavedhaṃ tu dāpayet 
śulvaṃ tu dāpayettāre tattāraṃ kāñcanaṃ bhavet 
tattāraṃ jāyate śreṣṭhaṃ dharmakāmārthamokṣadam  Ras 
niśācarasya puṣpāṇi sūkṣmacūrṇāni kārayet 
palāni daśa cūrṇasya rasairdhātryāstu bhāvayet  Ras 
ghṛtena madhunāloḍya navabhāṇḍe vinikṣipet 
dhānyarāśau nidhātavyaṃ trisaptāhaṃ sureśvari  Ras 
tena bhakṣitamātreṇa valīpalitavarjitaḥ  Ras 
valkalaṃ sūkṣmacūrṇaṃ tu madhunā sahitaṃ lihet 
ardhamāsaprayogeṇa pratyakṣo 'yaṃ bhavet priye  Ras 
tasya mūtrapurīṣeṇa śulvaṃ bhavati kāñcanam 
māsamātraprayogeṇa pannagaḥ kāñcanaṃ bhavet  Ras 
grāhyaṃ tatphalatailaṃ vā yantre pātālasaṃjñake 
tena tailena deveśi rasaṃ saṃkocayedbudhaḥ  Ras 
tatkṣaṇājjāyate devi paṭṭabaddho mahārasaḥ  Ras 
kaṭukaṃ kaṅkaṇaṃ kāryaṃ rasaliṅge varānane 
saṃkocya māraṇaṃ tena kartavyaṃ paramādbhutam  Ras 
niśācararase kṣiptaṃ saptavāraṃ tu bhāskaram 
kālikārahitaṃ tena jāyate kanakaprabham  Ras 
tattāreṇa samaṃ bāhyaṃ tena siktaṃ tu vāpitam 
daśāṃśaṃ vedhayet sūtaṃ daśa pītaṃ śatena ca  Ras 
śataṃ vedhayate lakṣaṃ sahasraṃ koṭivedhakam 
daśāṃśaṃ koṭivedhi syāt koṭivedhi samena ca  Ras 
punaranyaṃ pravakṣyāmi rasabandhaṃ sudurlabham  Ras 
trailokyajananī yā syād oṣadhī ajanāyikā 
tasyāḥ samparkamātreṇa baddhastiṣṭhati pāradaḥ  Ras 
saptāhaṃ marditastasyā mahauṣadhyā rasena saḥ 
śatāṃśenaiva vedhena kurute divyakāñcanam  Ras 
dvisaptāhaṃ rase tasyā mardanādvaravarṇini 
lakṣavedhī rasaḥ sākṣād aṣṭau lohāni kāñcanam  Ras 
trisaptāhena deveśi daśalakṣāṇi vidhyati 
caturthe caiva saptāhe koṭivedhī mahārasaḥ  Ras 
svedatāpananighṛṣṭo mahauṣadhyā rasena tu 
dadāti khecarīṃ siddhim anivāritagocaraḥ  Ras 
kāmayet kāminīnāṃ tu sahasraṃ divasāntare 
naṣṭacchāyo hy adṛśyaśca trailokyaṃ ca bhramedrasaiḥ  Ras 
mahauṣadhyā rasenaiva mṛtasaṃjīvanaṃ bhavet 
anena ghātayet sūtaṃ pañcāvasthaṃ kuru priye  Ras 
mṛtasya dāpayennasyaṃ hastapādau tu mardayet 
tasya tu praviśejjīvo mṛtasyāpi varānane  Ras 
punaranyaṃ pravakṣyāmi rasabandhaṃ sudurlabham 
narasārarasenaiva kṣaṇād badhyeta sūtakaḥ  Ras 
narasārarasaṃ dattvā dvipadīrajasā saha 
dinānte bandhamāyāti sarvalohāni rañjayet  Ras 
narasārarasenaiva jīrṇe ṣaḍguṇapannage 
tāre tāmre 'pi vā devi bhāvayettaṃ manaḥśilām  Ras 
nirgandhā jāyate sā tu ghātayettadrasāyanam 
dvipadīrajasā sārdhaṃ niḥsattvaḥ pannago bhavet  Ras 
narasārarasenaiva jīrṇe ṣaḍguṇapannage 
tāre tāmre 'pi vā devi koṭivedhī bhavedrasaḥ  Ras 
narasārarasastanye bhāvanāḥ saptadhā pṛthak 
rasendraṃ dāpayedgrāsaṃ yantre vidyādharāhvaye  Ras 
jīryate gaganaṃ devi nirmukhaṃ ca varānane 
narasārarasenaiva kīṭamārīrasena ca 
drāvayedgaganaṃ devi tīkṣṇaṃ lohaṃ ca pannagam  Ras 
narasārarasenaiva hanūmatyā rasena ca 
jāyate kāñcanaṃ divyaṃ niṣekād bhāskarapriye  Ras 
narasārarase dattvā mañjiṣṭhāraktacandanam 
svarase mardayet paścāt pannagaṃ devi secayet  Ras 
tatkṣaṇāt kāñcanaṃ divyaṃ saptavāraṃ niṣecitam 
ravighṛṣṭaṃ tu taṃ devi pannagaṃ triguṇaṃ priye  Ras 
tacchulvaṃ hemasaṃkāśaṃ tārapañcāṃśayojitam 
aṣṭamāṃśayutaṃ hema hemakarmaṇi cauṣadham  Ras 
narasārarase bhāvyaṃ saptavāraṃ tu hiṅgulam 
tenaiva ghātayettīkṣṇaṃ bhasmībhūtatvamādiśet  Ras 
tadbhasma tāmrapiṣṭaṃ tu triguṇaṃ tena nirvahet  Ras 
tacchulvaṃ hemasaṃkāśaṃ tāramaṣṭāṃśayojitam 
tārahema samāṃśaṃ tu dviguṇaṃ pittalaṃ bhavet  Ras 
narasārarase bhāvyaṃ rasakaṃ saptavārataḥ 
taṃ rasaṃ rasakaṃ caiva tīkṣṇaṃ lohaṃ ca pannagam  Ras 
narasārarasenaiva tenaivaikatra mardayet 
tatkṣaṇājjāyate bandho rasasya rasakasya ca  Ras 
tīkṣṇaṃ nāgaṃ tathā śulvaṃ rasakena tu rañjayet 
samastaṃ jāyate hema kūṣmāṇḍakusumaprabham  Ras 
punaranyaṃ pravakṣyāmi rasabandhaṃ sudurlabham  Ras 
kaṅkālakhecarī nāma oṣadhī parameśvari 
tasyāstailaṃ tu saṃgṛhya māghakhecarisaṃyutam 
bhāvayet dinamekaṃ tu pātre bhāskaranirmite  Ras 
dvitīye vāsare prāpte vajraratnaṃ tu ghātayet 
anale dhāmayettat tu sutaptajvalanaprabham  Ras 
kaṅkālakhecarītaile vajraratnaṃ niṣecayet 
daśavāraṃ niṣiktaṃ tu bhasmākāraṃ hi jāyate  Ras 
taddhemapakvabījaṃ tu tena bhasmasamaṃ kuru 
tribhāgaṃ ṭaṅkaṇaṃ dattvā andhamūṣāgataṃ dhamet 
tatkṣaṇānmilati dvaṃdvaṃ vajraratnaṃ ca kāñcanam  Ras 
candrahema varārohe samaṃ jārayate yadi 
koṭivedhī raso devi lohānyaṣṭau ca vidhyati  Ras 
punaranyaṃ pravakṣyāmi rasabandhaṃ sudurlabham  Ras 
sabījā cauṣadhī grāhyā kācid gulmalatā priye 
mantrasiṃhāsanī nāma dvitīyā devi khecarī 
pātālayantre tattailaṃ gṛhṇīyāttāmrabhājane  Ras 
tasya tailasya madhye tu prakṣipet khecarīrasam 
medinīyantramadhye tu sthāpayettu varānane  Ras 
pūrvauṣadhyā tu taddevi gaganaṃ medinītale 
rasagrāsaṃ tato dattvā mardanādgolakaṃ kuru  Ras 
baddhvā poṭalikāṃ tena gaganaṃ tena jārayet 
same tu gagane jīrṇe baddhastiṣṭhati sūtakaḥ  Ras 
bhastrāphūtkārayuktena dhāmyamānena naśyati 
kākaviṣṭhāsamaṃ rūpaṃ samajīrṇasya jāyate  Ras 
dviguṇe gagane jīrṇe aṣṭau lohāni saṃharet  Ras 
punaranyaṃ pravakṣyāmi rasabandhaṃ sudurlabham  Ras 
śivadehāt samutpannā oṣadhī turasiṃhanī 
jārayedgandhakaṃ sā tu jārayet sāpi tālakam  Ras 
kāñcanaṃ jārayet sāpi rasendraṃ sā ca baddhayet 
pravālaṃ jārayet sā tu gaganaṃ drāvayet tathā 
vajraṃ ca ghātayet sā tu sarvasattvaṃ ca pātayet  Ras 
jārayetsarvalohāni sattvānyapi ca pācayet 
harīṃdarīrase nyasya gośṛṅge tu varānane 
dhānyarāśau nidhātavyaṃ mṛtaṃ tiṣṭhati sūtakam  Ras 
divyauṣadhyā rasenaiva rasendraḥ suravandite 
same tu kanake jīrṇe daśakoṭīstu vedhayet  Ras 
pañcame lakṣakoṭistu ṣaḍguṇe sparśavedhakaḥ 
saptame dhūmavedhī syāt aṣṭame tv avalokataḥ 
navame śabdavedhī syād ata ūrdhvaṃ na vidyate  Ras 
bhramanti paśavo mūḍhāḥ kulauṣadhivivarjitāḥ 
tṛṇauṣadhirasānāṃ ca naiva siddhiḥ prajāyate  Ras 
tasmāt sarvaprayatnena jñātavyā tu kulauṣadhī  Ras 
divyauṣadhī catuḥṣaṣṭiḥ kulamadhye vyavasthitā 
naiva jānanti mūḍhāste devamohena mohitāḥ  Ras 
adivyāstu tṛṇauṣadhyo jāyante girigahvare  Ras 
tṛṇauṣadhyā rase sūtaṃ naiva baddhaṃ kadācana 
akṣayaṃ ca varārohe vahnimadhye na tiṣṭhati  Ras 
na khoṭo na ca vā bhasma naiva dravyaṃ karoti saḥ 
kiṃ tat dravyaṃ prakurvīta dhāmyamāno na tiṣṭhati  Ras 
pattre pāke kaṭe chede naiva tiṣṭhati kāñcane 
na vedhaṃ ca śatād ūrdhvaṃ karoti sa rasaḥ priye  Ras 
yāvanna baddhamekaṃ tu vikrītaṃ tattu kāñcanam 
dharmārthakāmamokṣārthaṃ naiva dadyāttu tat priye  Ras 
śrīdevyuvāca
nirjīvatvaṃ gataḥ sūtaḥ kathaṃ jīvaṃ dadāti ca 
nirjīvena tu nirjīvaḥ kathaṃ jīvati śaṃkara  Ras 
śrībhairava uvāca
divyauṣadhyā yadā devi rasendro mūrchito bhavet 
kālikārahitaḥ sūtas tadā bhavati pārvati  Ras 
parasya harate kālaṃ kālikārahito rasaḥ 
aṣṭānāṃ caiva lohānāṃ malaṃ śamayati kṣaṇāt  Ras 
mahāmūrchāgataṃ sūtaṃ ko vāpi kathayenmṛtam 
divyauṣadhyā rasenaiva jāyate naṣṭacetanaḥ  Ras 
pañcabhūtātmakaḥ sūtas tiṣṭhatyeva sadāśivaḥ  Ras 
punaranyaṃ pravakṣyāmi rasabandhanamīśvari  Ras 
kṣmāpālena hataṃ vajram anenaiva tu kāñcanam 
vajrabhasma hemabhasma tadvai ekatra bandhayet  Ras 
niśācararase jāryaṃ narajīvena jārayet 
taṃ sūtaṃ mārayedbhadre gajāridivyakauṣadhī  Ras 
bhakṣitaḥ sa raso yena so 'pi sākṣāt sadāśivaḥ 
bhakṣite tolakaikena sparśavedhī bhavennaraḥ  Ras 
prasvedāttasya gātrasya rasarājaśca vedhyate 
prasvedādapi mūtreṇa aṣṭau lohāni kāñcanam  Ras 
lakṣavarṣasahasrāṇi sa jīvet sādhakottamaḥ 
prajāpatiḥ kṛṣṇatejāḥ kṣaṇādbadhnāti sūtakam  Ras 
gajārisparśanāddevi kṣmāpālena ca badhyate  Ras 
vajravallīrasenaiva bhāvitaṃ gaganaṃ priye 
jārayedvālukāyantre khoṭo bhavati tatkṣaṇāt  Ras 
mṛtagolakamāṣaikaṃ māṣaikaṃ hemagolakam 
ekīkṛtya tu saṃmardya luṅgāmlena dinatrayam 
karṣaikaṃ nāgapattrāṇi rasakalkena lepayet  Ras 
veṣṭayedvṛścikālyā ca tatpiṇḍaṃ lepayet tataḥ 
mārayet pannagaṃ devi śakragopanibhaṃ bhavet  Ras 
karṣaikaṃ tārapattrāṇi mṛtanāgena lepayet 
vṛścikālyā ca tatpattraṃ lepitaṃ veṣṭayettataḥ  Ras 
tattāraṃ mriyate devi sindūrāruṇasaṃnibham 
sahasrāṃśena tenaiva śulbavedhaṃ pradāpayet  Ras 
jāyate kanakaṃ divyaṃ devābharaṇabhūṣaṇam  Ras 
kṣīrayuktā bahuphalā granthiyuktā ca pārvati 
nāmnā caṭulaparṇīti śasyate rasabandhane  Ras 
ekavīrākandarase mūkamūṣāgataṃ rasam 
dhamenmukhānilairbaddho bhakṣaṇāya praśasyate  Ras 
raktakañcukikandaṃ tu strīstanyena tu peṣitam 
mūṣāyāṃ pūrvayogena kurute rasabandhanam  Ras 
vṛścikāpattrikābījaṃ nārīkṣīrasamanvitam 
dhamayet pūrvavat sūtaṃ bhakṣaṇārthāya vārttikaḥ  Ras 
vajrakandaṃ samādāya rasamadhye vinikṣipet 
gajendrākhyaṃ puṭaṃ dattvā saptadhā baddhatāṃ nayet  Ras 
bhakṣayet taṃ rasaṃ prājñaḥ ṣaṇmāsādamaro bhavet  Ras 
lāṅgalīkandamādāya karkoṭīkandameva ca 
rasaṃ tanmadhyagaṃ kṛtvā svedayenmardayetpunaḥ  Ras 
mriyate nātra saṃdeho dhmātastīvrānalena tu 
śukacañcugataṃ sūtaṃ puṭayeddhāmayettataḥ  Ras 
śatāṃśaṃ vedhakartāyaṃ dehasiddhikaro bhavet  Ras 
haṃsapādīrasaṃ sūtaṃ śūkakandodare kṣipet 
gajendrapuṭanaṃ dadyāt mriyate nātra saṃśayaḥ  Ras 
haṃsāṅghriṃ śukatuṇḍīṃ ca gṛhītvā mardayed rasam 
krauñcapādodare dattvā tato dadyāt puṭatrayam  Ras 
mriyate nātra saṃdeho lakṣavedhī mahārasaḥ  Ras 
tṛṇajyotiriti khyātā śṛṇu divyauṣadhī priye 
niśāsu prajvalennityaṃ nāhni jvalati pārvati 
tasyā mūle tu nikṣiptaṃ kṣīraṃ raktaṃ bhavet priye  Ras 
tanmūlarasagandhābhrair mātuluṅgāmlapeṣitaiḥ 
śulbapattraṃ viliptaṃ tu bhaveddhema puṭatrayāt  Ras 
tanmūlacūrṇasaṃyukto rasarājaḥ sureśvari 
mātuluṅgarase ghṛṣṭam abhrakaṃ carati kṣaṇāt  Ras 
athoccaṭīṃ pravakṣyāmi rasabandhakarīṃ priye 
ekameva bhavennālaṃ tasya roma tu veṣṭanam  Ras 
tasyāgre ca bhavet puṣpaṃ śukatuṇḍasya saṃnibham 
tatpattrāṇi ca deveśi śukapicchanibhāni ca 
tatkandaṃ kuṣṭhasaṃsthānaṃ kṣīraṃ sindūrasaṃnibham  Ras 
jalaṃ sravenmadhūcchiṣṭaṃ tatsamādāya pārvati 
vedhayet sarvalohāni kāñcanāni bhavanti ca  Ras 
rasatālakatutthāni mardayeduccaṭīrasaiḥ 
ātape mriyate tapto raso divyauṣadhībalāt  Ras 
vedhayet sapta lohāni lakṣāṃśena varānane  Ras 
atha raktasnuhīkalpaṃ vakṣyāmi surasundari 
snuhīkṣīreṇa śulbasya pattralepaṃ tu kārayet  Ras 
kṣīreṇa tāpayedbhūyaḥ saptavāraṃ varānane 
āvartitaṃ bhaved yāvaj jāmbūnadasamaprabham  Ras 
athātastilatailena pācayecca dinatrayam 
tathā śulvasya pattrāṇi vedhyaṃ jāmbunadaṃ bhavet  Ras 
rasaṃ raktasnuhīkṣīraṃ kunaṭīṃ gandhakābhrakam 
daradaṃ caiva lohāni sahasrāṃśena vedhayet  Ras 
snuhīkṣīraṃ samādāya niśārdhaṃ hema cobhayam 
kunaṭīṃ gandhacūrṇaṃ ca sarvamekatra mardayet  Ras 
anenaiva prakāreṇa niśārdhaṃ hema śodhayet 
guṭikākṛtya tenaiva nāgaṃ vidhyati tatkṣaṇāt  Ras 
athātaḥ sthalapadminyā divyauṣadhyā vidhiṃ śṛṇu  Ras 
padminīsadṛśī pattraiḥ puṣpairapi ca tādṛśī 
bhaṅge caiva bhavet kṣīraṃ raktavarṇaṃ suśobhanam  Ras 
ākramya vāmapādena paśyedgaganamaṇḍalam 
paśyecca tārakāyuktaṃ grahanakṣatramaṇḍalam 
lakṣayojanato devi sā jñeyā sthalapadminī  Ras 
tasyāḥ pañcāṅgamādāya haragaurīsamanvitam 
manaḥśilātālayuktaṃ mākṣikeṇa samanvitam  Ras 
mardayet saptarātraṃ tu tena śulvaṃ ca vedhayet 
sahasrāṃśena deveśi viddhaṃ bhavati kāñcanam  Ras 
tasyāḥ pañcāṅgamādāya pūrvoktavidhinā priye 
cārayet sūtarājaṃ tu mūkamūṣāgataṃ dhamet  Ras 
mriyate mūṣikāmadhye saṃkocena na saṃśayaḥ 
tenaiva sarvalohāni sahasrāṃśena vedhayet  Ras 
athātaḥ sampravakṣyāmi kumudinyā vidhiṃ priye 
bhittvā kāśmīripāṣāṇe pūrṇimāyāṃ tu kārayet  Ras 
tasyāḥ pañcāṅgam ādāya bhāvayettu manaḥśilām 
kharpare dhārayitvā tu bhāvayettu punaḥ punaḥ  Ras 
kharpare drāvitaṃ nāgaṃ tatkalkena yutaṃ kuru 
kāśmīradravatulyaṃ hi jāyate kanakaṃ dhruvam  Ras 
citrakasya yathā grāhyaṃ kathayāmi samāsataḥ  Ras 
citrakastrividho jñeyo raktaḥ kṛṣṇo rasāyane 
śuklo vyādhipraśamane śreṣṭho madhyaḥ kanīyasaḥ  Ras 
kṛṣṇaṃ raktaṃ sitaṃ vāpi hemante noddharedbudhaḥ  Ras 
kṛṣṇacitrakamutpāṭya gobhir nāghrātamīśvari 
kṣīramadhyasthitaṃ kṣīraṃ kṛṣṇavarṇaṃ bhavet kṣaṇāt  Ras 
tasya pañcāṅgacūrṇena pāradaṃ saha mardayet 
dhamecca mūkamūṣāyāṃ khoṭo bhavati tatkṣaṇāt  Ras 
raktāmbaradharo bhūtvā raktamālyānulepanaḥ 
kṛṣṇapakṣe tu pañcamyāṃ raktaśālyodanena tu 
baliṃ dattvā mahādevi raktacitrakamuddharet  Ras 
raktacitrakacūrṇena vaṅgas tāpais tribhis tribhiḥ 
sarvadoṣavinirmuktaḥ stambhamāyāti tatkṣaṇāt  Ras 
tanmūlaṃ sūtakaṃ cāmle kaṅguṇītailasevanāt 
ekaviṃśativāreṇa śulvaṃ śuddhaṃ bhaviṣyati  Ras 
raktacitrakabhallāta tailaliptaṃ puṭena tu 
candrārkapattraṃ deveśi jāyate hema śobhanam  Ras 
nāginīkandasūtendraṃ raktacitrakasaṃyutam 
pattralepapramāṇena candrārkaṃ kāñcanaṃ bhavet  Ras 
raktacitrakasaṃyukto raso 'pi sarvado bhavet  Ras 
jyotiṣmatītailavidhiṃ vakṣyāmi śṛṇu pārvati  Ras 
jyotiṣmatī nāma latā yā ca kāñcanasaṃnibhā 
vallīvitānabahulā hemavarṇaphalā śubhā  Ras 
āṣāḍhapūrvapakṣe tu gṛhītvā bījamuttamam 
tilavat kvāthayitvā tu hastaiḥ pādairathāpi vā 
tasya tailaṃ samādāya kumbhe tāmramaye kṣipet  Ras 
tāpayedbhūgataṃ kumbhaṃ kramādūrdhvaṃ tuṣāgninā 
ṣaṇmāse tu vyatikrānte sa ghaṭaḥ kāñcanaṃ bhavet  Ras 
taṃ tu hemamayaṃ kṛtvā tailamākṣikamiśritam 
prativāpe niṣiñcet tat hema tāmrasamaṃ bhavet  Ras 
tathāca śatavedhi syād vidyāratnamanuttamam  Ras 
dagdhārohāṃ pravakṣyāmi rasabandhakarīṃ priye 
sparśavedhe tu sā jñeyā sarvakāryārthasādhinī  Ras 
śastracchinnā mahādevi dagdhā vā pāvakena tu 
prarohati kṣaṇāddivyā dagdhā chinnā mahauṣadhī  Ras 
raktaṃ pītaṃ sitaṃ kṛṣṇaṃ tasyāḥ puṣpaṃ prajāyate 
caṇakasyeva pattrāṇi suprasūtāni lakṣayet  Ras 
sā sthitā gomatītīre gaṅgāyām arbude girau 
ujjayinyā dakṣiṇato vanānteṣu ca dṛśyate  Ras 
tasyāḥ kandarasaṃ divyaṃ kṛṣṇarājisamanvitam 
tāmbūlena samaṃ kṛtvā guṭikāṃ kārayedbudhaḥ  Ras 
sarveṣāmeva lohānāṃ drutānāṃ vahnimadhyataḥ 
sahasraṃ vedhayitvā tu kāñcanaṃ kurute kṣaṇāt  Ras 
tathaiva mriyate sūtaḥ kāntahemābhrasaṃyutaḥ 
kurute kāñcanaṃ divyaṃ devābharaṇabhūṣaṇam  Ras 
kaṭutumbīti vikhyātāṃ devi divyauṣadhīṃ śṛṇu  Ras 
tasyā bījāni saṃgṛhya sūkṣmacūrṇāni kārayet  Ras 
ekaviṃśativārāṃstu bhāvyaṃ dhātrīrasena tu 
payasā sahitenaiva viśvabheṣajasaṃyutam  Ras 
bījaṃ yantre vinikṣipya tailaṃ saṃgṛhya paṇḍitaḥ 
rasaṃ mūrchāpayet tena cakramardena mardayet  Ras 
gopittaṃ śikhipittaṃ ca kāṅkṣīkāsīsasaṃyutam 
tāratulyāni caitāni sarveṣāṃ sūtakaḥ samaḥ  Ras 
meṣaśṛṅge nidhātavyaṃ māsamekaṃ nirantaram 
lohadaṇḍena saṃsiktaṃ sarvalohāni vedhayet  Ras 
gandhakaṃ lohadaṇḍena ekaviṃśatibhāvitam 
yuktaṃ lohamanenaiva jambīrarasasaṃyutam  Ras 
sabījaṃ sūtakopetam andhamūṣāniveśitam 
bhūgataṃ māsamekaṃ tu tāraṃ kāñcanatāṃ nayet  Ras 
dalasya bhāgamekaṃ tu tārapañcakameva ca 
śulvasya pañcabhāgaṃ ca bījasyaikaṃ ca yojayet  Ras 
ete dvādaśa bhāgāḥ syuḥ sarvaṃ taddhārayet kṣitau 
sthānasyāsya niṣekaṃ tu bhūdaṇḍena tu kārayet  Ras 
pañcaviṃśaddinānte tu jāyate kanakottamam  Ras 
kṣīrakandavidhiṃ vakṣye sarvasiddhikaraṃ param 
caturvarṇavidhaṃ tatra raktakandaḥ praśasyate  Ras 
bhagnam etacchravet kṣīraṃ raktavarṇaṃ suśobhanam  Ras 
meghānāṃ tu ninādena saṃjātairupaśobhitaiḥ 
pattraiḥ snuhīsamaiḥ snigdhaiḥ saptabhir hemasuprabhaiḥ 
bandhanaṃ rasarājasya sarvasattvavaśaṃkaram  Ras 
tasya kṣīraṃ tu saṃgṛhya tāraṃ nirvāpayedbudhaḥ 
dhameddhavāgninā caiva jāyate hema śobhanam  Ras 
tintiṇīpattraniryāsair īṣattāmrarajoyutam 
mardayet pāradaṃ prājño rasabandho bhaviṣyati  Ras 
toyamadhye vinikṣipya guṭikā vajravad bhavet  Ras 
śākavṛkṣasya deveśi niṣpīḍya rasamuttamam 
raktacandanasaṃyuktaṃ sarvalohāni jārayet  Ras 
gandhapāṣāṇagandhena āyase viniyojayet 
milanti sarvalohāni dravanti salilaṃ yathā  Ras 
gandhakaṃ rasakaṃ tāpyaṃ pāradaṃ raktacandanam 
rudantyā rasasaṃyuktaṃ tāramāyāti kāñcanam  Ras 
śākavṛkṣasya niryāsaṃ pattre tasya ca gālayet 
śigrumūlasya cūrṇaṃ tu tadrasena vimardayet  Ras 
pralipya śulvapattrāṇi puṭe kṣiptvā vipācayet 
taddrutaṃ kāñcanaṃ divyaṃ bhavellakṣaṇasaṃyutam  Ras 
phalāni śākavṛkṣasya paripakvāni saṃgṛhet 
tadrasena yutaṃ prājñaḥ saptarātraṃ tu bhāvayet  Ras 
tadrasena samāyuktaṃ mañjiṣṭhāmiśritaṃ tathā 
lepayet tārapattrāṇi dhmātaṃ bhavati kāñcanam  Ras 
devadālyā mahauṣadhyā vidhiṃ vakṣyāmi tatparam 
sā śvetā vyādhināśe ca kṛṣṇā pītā rasāyane  Ras 
paurṇamāsyāṃ trayodaśyāṃ rāhugraste divākare 
athavā kṛṣṇapañcamyām imāṃ vidhivaduddharet  Ras 
devadālīphalaṃ devi viṣṇukrāntā ca sūtakam 
mūrchayed bandhayet kṣipraṃ śulvaṃ hema karoti ca  Ras 
devadālīphalaṃ mūlam īśvarīrasa eva ca 
toyena marditaṃ kṛtvā vaṅgaṃ stambhayati kṣaṇāt  Ras 
ataḥ paraṃ pravakṣyāmi śvetaguñjāvidhiṃ priye  Ras 
kṛṣṇapakṣe caturdaśyām aṣṭamyāṃ vā surārcite 
kapāle mṛttikāṃ nyasya secayet salilena tu  Ras 
bījāni sitaguñjāyāḥ puṣpayogena vāpayet 
vakṣyamāṇena mantreṇa kuryāt saṃgrahaṇaṃ tathā  Ras 
namo bhagavati śvetavalli śvetaparvatavāsini sarvakāryāṇi kuru kuru apratihate namo namaḥ svāhā 
anena manunā proktā siddhirbhavati nānyathā 
ṣaṇmāsena tathā vallīṃ mantrapūtena rakṣayet  Ras 
śuddhaśulvaṃ tu saṃgṛhya mūṣāmadhye tu saṃsthitam 
tripañcapalasaṃkhyaṃ tu karṣārdhasitaguñjayā  Ras 
sahaikatra bhavettāraṃ tasya gandhavivarjitam 
brahmarītisamāyuktaṃ guñjācūrṇaṃ sahaikataḥ 
devānāṃ bhūṣaṇaṃ devi jāyate hema śobhanam  Ras 
candrodakena deveśi vakṣyāmi rasabandhanam  Ras 
śuklapakṣe pūrṇamāsyāṃ dṛṣṭvā pūrṇendumaṇḍalam 
nirgacchanti mahīṃ bhittvā candratoyānyanekadhā  Ras 
kānicinmṛttivarṇāni rasena lavaṇāni tu 
kāniciccandratulyāni vyomabhāsāni kānicit 
candravṛddhyābhivardheran kṣīyeran tatkṣayeṇa tu  Ras 
dṛṣṭvā candrodakaṃ mantrī paurṇamāsyāṃ viśeṣataḥ 
nirgacchati mahīṃ bhittvā candravṛddhyā vivardhate  Ras 
kṣetrabandhaṃ purā kṛtvā devamabhyarcya śaṃkaram 
caturdaśyāṃ ca tatkṣetraṃ pūjayitvā vicakṣaṇaḥ 
ahorātroṣito bhūtvā baliṃ tatra nivedayet  Ras 
pūrṇamāsyāṃ ca rātrau ca gatvā tasya samīpataḥ 
candrodakaṃ tu saṃgṛhya mantrayuktaṃ sumantritam 
āloḍya madhusarpirbhyāṃ pibettattu samāhitaḥ  Ras 
pītamātreṇa tenaiva mūrchā bhavati tatkṣaṇāt 
candrodaye tato dṛṣṭe kṣīraṃ tasya tu dāpayet 
saptarātraprayogeṇa candravannirmalo bhavet  Ras 
ekaviṃśatirātreṇa jīvedbrahmadinatrayam 
ekamāsaprayogeṇa brahmāyuḥ sa bhavennaraḥ  Ras 
candrodakena gaganaṃ rasaṃ hema ca mardayet 
mūṣāmadhyagataṃ dhmātaṃ tatkṣaṇādguṭikā bhavet  Ras 
ayaṃ ca sparśamātreṇa lohānyaṣṭau ca vedhayet  Ras 
tadrasena rasaṃ bhāvyaṃ vajreṇa samajāritam 
catuḥṣaṣṭyaṃśataḥ piṇḍe dviguṇe tu sahasrakam  Ras 
daśasaṃkalikābaddhaṃ guñjāmātraṃ rasaṃ naraḥ 
trilohaveṣṭitaṃ vaktre dhṛtvā cādṛśyatāṃ vrajet  Ras 
oṃ namo rudrāya daṃṣṭrotkaṭāya vighnanāśāya diśāṃ rakṣa rakṣa vidiśāṃ rakṣa rakṣa rudro vijñāpayati huṃ phaṭ svāhā 
oṃ namo bhagavate rudrāya triśūlahastāya amṛtodbhavāya rakṣa rakṣa phaṭ svāhā 
athātaḥ sampravakṣyāmi kartarīrasabandhanam  Ras 
asurāṇāṃ samāyoge krodhāviṣṭena cetasā 
sudarśanaṃ mahācakraṃ preritaṃ muravairiṇā  Ras 
bhālapaṭṭāttatastasya nipetuḥ svedabindavaḥ 
te bhūmau patitā divyāḥ saṃjātāḥ kartarīrasaḥ  Ras 
rakṣārthaṃ sthāpitaṃ tatra viṣṇunā ca sudarśanam 
cakratulyaṃ bhramatyetad āyudhāni nikṛntati  Ras 
kurute garjitaṃ nādaṃ dhūmaṃ jvālāṃ vimuñcati 
kartarī dṛṣṭimātreṇa tathānyā śabdakartarī  Ras 
sā sparśakartarī chāyā kartarī dhūmakartarī 
sā jvālākartarī caiva śaktirghorasya kartarī  Ras 
lokānāṃ tu hitārthāya ghoraśaktir vyavasthitā 
rasarūpā mahāghorā asiddhānāṃ tu chedinī  Ras 
tasyāḥ kṣetraṃ yadā gacchet aghorāstraṃ japettadā 
punarghoraṃ nyasettatra athāstraṃ vinyasedbudhaḥ  Ras 
anulomavilomena dehe 'dhiṣṭhāpya kartarīm 
mudrayā mudrayettāṃ tu aghorāstreṇa yojitām  Ras 
dīpenārādhayettāṃ tu stambhayeddhūpanena ca 
viṣṭarāmudrayā tāṃ tu sthānayogaṃ niyojayet  Ras 
kañcukī tu śilā krāntā kumārī vajrakandakam 
yoṣidraktaṃ gavāṃ mūtraṃ tilakaḥ sarvavaśyakṛt  Ras 
athātaḥ sampravakṣyāmi viṣodarasabandhanam  Ras 
viṣodakaṃ viṣasamaṃ ghṛtavacca ghṛtodakam 
sitapītādivarṇāḍhyaṃ tacca devi rasottamam  Ras 
tatra gatvā vanoddeśe smaredghorasahasrakam 
keśāḥ kṣiptāḥ sphuṭantyasmin ātmacchāyā na dṛśyate  Ras 
tailaṃ ca golakākāraṃ ghṛtaṃ caiva visarpati 
gandhakasya haredgandhaṃ lavaṇāmlaṃ ca jāyate  Ras 
āptvā pālāśapattreṇa kaṭukālābuke kṣipet 
viṣodakaṃ gandhakaṃ ca harabījaṃ ca tatsamam  Ras 
ajākṣīreṇa piṣṭvā tu śulvapattrāṇi lepayet 
tat puṭena ca deveśi sindūrāruṇasaṃnibham 
śatāṃśenaiva deveśi sarvalohāni vedhayet  Ras 
anena vidhinā devi nāgaḥ sindūratāṃ vrajet 
sahasrāṃśena tasyaivaṃ tāraṃ vedhaṃ pradāpayet  Ras 
raktaṃ pītaṃ tathā kṛṣṇam uttarottarakāryakṛt  Ras 
tripalaṃ kāntapātre vā pātre 'lābumaye 'pi vā 
gṛhītvā pūrvavat pattraiḥ pālāśair veṣṭayedbahiḥ  Ras 
sthāpayeddhānyarāśau tu divasānekaviṃśatim 
mahiṣīkṣīramadhye tu bindumekaṃ tu sādhayet  Ras 
pāyasaṃ bhakṣayedyastu madhvājyena tu saṃyutam 
yāvaccūrṇapalaṃ devi jīvettadbindusaṃkhyayā  Ras 
lāṅgalī gṛhadhūmaṃ ca sindūraṃ rajanīdvayam 
meṣaśṛṅgīṃ ca śṛṅgīṃ ca kṛṣṇonmattaṃ ca mārakam  Ras 
sabījaṃ sūtakaṃ caiva viṣatoyena marditam 
viṣatoyena medhāvī saptavārāṃśca bhāvayet  Ras 
athavā bhāvayettattu yāvaccūrṇaṃ tu tadbhavet 
tena nāgaṃ pratīvāpya ṣoḍaśāṃśena sambhavet  Ras 
mūṣākhye veṇuyantre ca trivāramapi bhāvayet 
dhūmaṃ pariharettasya aṅgavyādhikaraṃ param  Ras 
sthāpayennāgasindūraṃ pātre 'lābumaye tataḥ 
taccūrṇaṃ tu śatāṃśena tārapattrāṇi vedhayet  Ras 
viṣapānīyamādāya yavāgau vartitaṃ śubham 
niṣiktaṃ tacca varte 'yaṃ tāraṃ bhavati śobhanam  Ras 
viṣapānīyamādāya prakṣipecca rasottame 
kunaṭīgandhapāṣāṇa viṣaṭaṅkaṇalāṅgalī  Ras 
naṣṭapiṣṭīkṛtaṃ khalle tārapattrāṇi lepayet 
andhamūṣāgataṃ dhmātaṃ nirbījaṃ kanakaṃ bhavet  Ras 
oṃ śrīnīlakaṇṭhāya ṭha ṭhaḥ 
asyāyutaṃ japet 
viṣatṛṇavidhiṃ vakṣye samāhitamanāḥ śṛṇu  Ras 
gandhamākṣīkadaradaṃ kunaṭyā rasasaṃyutam 
viṣatṛṇasamāyuktaṃ mātuluṅgāmlamarditam  Ras 
etat kalkaṃ palamātraṃ cauṣadhyā lepanaṃ kuru 
niryāse tu puṭaṃ kuryāt trivāraṃ hema śobhanam  Ras 
saṃjīvanījalasyātha vidhiṃ vakṣyāmi pārvati  Ras 
śukreṇārādhito devi prāgahaṃ suravandite 
dānavānāṃ hitārthāya mṛtānāṃ devasaṃgare  Ras 
mayā saṃjīvanī vidyā dattā codakarūpiṇī 
tayā saṃjīvitā daityā ye mṛtā devasaṃgare  Ras 
nikṣiptā martyaloke sā samyak te kathayāmyaham  Ras 
asti martye mahāpuṇyā pavitrā dakṣiṇāpathe 
nadī godāvarī nāma prasiddhā jāhnavī yathā  Ras 
dakṣiṇe ca taṭe tasyāḥ kadalīnagaraṃ param 
tasya dakṣiṇataḥ śailaḥ sarvalokeṣu viśrutaḥ  Ras 
nāmnā kṛṣṇagiriśceti dṛśyate sarvamaṅgale 
suprasiddhāmbikā nāma grāmastasyāsti saṃnidhau  Ras 
tatrāpyudakamālokya parīkṣyeta surārcite  Ras 
gṛhītvā śuṣkavaṃśaṃ tu kṣipettoyasya madhyataḥ 
jāyate haritaṃ snigdham ahorātreṇa niścitam 
muñcatyaṅkurapattrāṇi dṛśyate tanmanoharam  Ras 
balipuṣpopahāreṇa tato devīṃ samarcayet 
kṣetrādhipaṃ gaṇeśaṃca caṇḍayonīśvaraṃ tathā  Ras 
tasya mantraṃ pravakṣyāmi triṣu lokeṣu durlabham  Ras 
oṃ caṇḍāya pinākine śūlahastāya oṃ diśāṃ bandhaya vidiśāṃ bandhaya ṭhaṭhaḥ 
tilāṃśca taṇḍulāṃścaiva mantreṇānena sarṣapān 
saptābhimantritānkṛtvā sādhako dikṣu nikṣipet  Ras 
kaṭukālābuke toyaṃ kṛtarakṣaṃ samāhitaḥ 
gṛhītvā tatprayatnena nijasthānaṃ samāśrayet  Ras 
oṃ namo 'mṛte 'mṛtarūpiṇi amṛtaṃ me kuru kuru evaṃ rudra ājñāpayati svāhā 
saptābhimantritaṃ kṛtvā mantreṇānena tajjalam 
dinamekaṃ tathā sūtaṃ svarṇamāṣadvayānvitam 
mardayettena toyena pibettattu vicakṣaṇaḥ  Ras 
ekaviṃśatirātreṇa kṣīrāhāro 'tha yatnataḥ 
jīvet kalpāyutaṃ sāgraṃ kāmarūpo mahābalaḥ  Ras 
yojanānāṃ śataṃ gatvā punareva nivartate 
avadhyaḥ sarvabhūtānāṃ svecchācāraḥ sa khecaraḥ  Ras 
kanakaṃ pāradaṃ vyoma samamekatra yojayet 
mardayettena toyena saptavāraṃ tu svedayet  Ras 
sa rasaḥ sarvalohāni ṣaṣṭyaṃśena tu vedhayet  Ras 
athavā taṃ rasaṃ divyaṃ madhunā saha bhakṣayet 
māsamātraprayogeṇa jīvedbrahmadināyutam  Ras 
tasya mūtramalasvedaiḥ śulvaṃ bhavati kāñcanam  Ras 
nirvāte toyamādāya añjalitritayaṃ pibet 
pītamātre bhavenmūrchā svāsthyaṃ syāt praharatrayāt  Ras 
ekaviṃśaddinānyevaṃ kṣīrāhāro bhavettataḥ 
aṣṭavarṣākṛtiḥ prājñaḥ kāmarūpo mahābalaḥ  Ras 
paśyecchidrāṃ mahīṃ sarvāṃ saptapātālasaṃyutām 
avadhyo devadaityānāṃ kalpāyuśca prajāyate  Ras 
athavodakamādāya pāradaṃ ca manaḥśilām 
mardayet khallapāṣāṇe naṣṭapiṣṭaṃ bhavettataḥ  Ras 
svedayet saptarātraṃ tu trilohena ca veṣṭayet  Ras 
antardhānaṃ kṣaṇādgacchet vidyādharapatirbhavet 
siddhakanyāśatavṛto yāvat kalpān caturdaśa  Ras 
dineṣu teṣu sarveṣu dadyācchālyodanaṃ ghṛtam 
payasā ca samāyuktaṃ nityamevaṃ tu kārayet  Ras 
uṣṇodakavidhiṃ vakṣye samāhitamanāḥ śṛṇu 
paśyeduṣṇodakaṃ yatra vāsaṃ tatraiva kārayet  Ras 
asti godāvarī nāma mahārāṣṭre 'tiviśrutā 
tasyā uttarabhāge tu sahyādriḥ puṇyaparvataḥ  Ras 
tatra mātāpuraṃ nāma prasiddhaṃ devatāgṛham 
tasmāduttarato devi kampākhyaṃ nagaraṃ param  Ras 
tatra kampeśvaro devas tatrāstyuṣṇodakaṃ dhruvam 
praṇītākhyā nadī tatra snātvā vai sādhakottamaḥ 
paścāduṣṇodake kuṇḍe vidhiṃ kuryād yathoditaḥ  Ras 
śarvarīm uṣitastatra dhanavāṃśca dine dine 
bhakṣayenmāsamātraṃ tu jīved varṣaśatāṣṭakam  Ras 
varṣamekaṃ prayuñjīta jīvedvarṣāyutaṃ sukhī 
valīpalitanirmukto bhogī caiva puraṃdaraḥ  Ras 
varṣamekaṃ pibet toyaṃ jīveccandrārkatārakam 
tasya mūtrapurīṣeṇa śulvaṃ bhavati kāñcanam  Ras 
uṣṇodakaṃ ca kāsīsaṃ gandhapāṣāṇasaṃyutam 
caturthāṃśena rasakaṃ daśabhāgaṃ vinikṣipet  Ras 
śulvaṃ ca mardayet sarvaṃ naṣṭapiṣṭaṃ kṣaṇena tu 
tena lepitamātreṇa śulvaṃ bhavati kāñcanam  Ras 
niṣiktaṃ tena toyena prativāpaṃ daded budhaḥ 
śulvaṃ ca jāyate hema taruṇādityavarcasam  Ras 
tajjalena niṣiktaṃ ca hema bījārthasaṃyutam 
tāraṃ cānena mārgeṇa niṣiktaṃ hematāṃ vrajet  Ras 
uṣṇodakena bhallātaṃ tilapiṣṭaṃ ca bhakṣayet 
māsadvayaprayogeṇa jīvedvarṣaśatatrayam  Ras 
rasagandhāśmarasakaṃ tutthaṃ daradamākṣikam 
yāmamuṣṇāmbhasā ghṛṣṭaṃ tārapattrāṇi lepayet  Ras 
dvivāraṃ tu dhameddevi syāccaturdaśavarṇakam 
krameṇānena deveśi śulvaṃ ṣoḍaśavarṇakam  Ras 
ekaikaṃ hematārāṃśaṃ dvaṃdvaṃ kāntābhrayoḥ pṛthak 
uṣṇodakena saṃmardya dhamanāt khoṭatāṃ vrajet  Ras 
tanmukhe dhārayenmāsaṃ vajrakāyo bhavennaraḥ 
taccūrṇaṃ yavamātraṃ tu bhakṣayenmadhusarpiṣā 
yāvat palaṃ tasya malaiḥ śulvaṃ bhavati kāñcanam  Ras 
uṣṇodapācitān khādet kulatthān kṣīrapo bhavet 
snānamuṣṇāmbhasā kuryāt varṣādvarṣaśatāyuṣam  Ras 
kṣīramuṣṇodakaṃ kvāthaṃ triphalāyāśca pācayet 
pāyasaṃ kāntapātre tan māsam ekaṃ tu bhakṣayet 
bhuktvā jīvet kalpaśataṃ vaiṣṇavāyur bhavennaraḥ  Ras 
ataḥ paraṃ pravakṣyāmi śailodakavidhiṃ priye 
kardamāpo mahīśailaṃ śilaṃ ceti caturvidham  Ras 
kānicit kṣaṇavedhīni dinavedhīni kānicit 
pakṣamāsādiṣaṇmāsa vedhanāni mahītale  Ras 
kṣiptaṃ yadā bhavet kāṣṭhaṃ śailībhūtaṃ ca dṛśyate 
bahirantaśca deveśi vedhakaṃ tat prakīrtitam  Ras 
hiṅgulaṃ haritālaṃ ca gandhakaṃ ca manaḥśilā 
eṣāṃ gandhāpahāraṃ yat kurute tacca vedhakam  Ras 
gandhakaṃ tālakaṃ caiva toyapūrṇe ghaṭe kṣipet 
yadā tadbudbudākāraṃ tadā śailodakaṃ bhavet 
anyathā veṣṭakaṃ devi tadagrāhyaṃ nirarthakam  Ras 
śrīśaile śrīvanaprānte paryaṅkākhye śilātale 
tatrasthaṃ kṣaṇavedhi syāt nadībhagavatītaṭe 
ekāhe vedhakaṃ tatra gokarṇe tu dinatrayam  Ras 
bhadrāṅge dinavedhi syāt tristhalānte trivāsaram 
dhāreśvare pākṣikaṃ syāt varṣāpuryāṃ dinaikataḥ  Ras 
brahmeśvare māsikaṃ syāt vyāghrapuryāṃ tu vāsaram 
aghoreśe māsikaṃ tu siṃhadvīpe tathā punaḥ 
dinamekaṃ brahmagirau vindhye tu kṣaṇavedhakam  Ras 
vāsaraṃ mālyavanteṣu kṣaṇavedhi śilodakam  Ras 
kiṣkindhyāparvate ramye pampātīre tṛṇodakam 
tasya paścimato devi yojanadvitaye punaḥ 
bhūśailamasti tatraiva tridinaṃ vedhi parvate  Ras 
sahyācale pure devyāḥ kṣīrakṣetrasya saṃnidhau 
śailodakaṃ koṭivedhi durjadeśe 'pi vāsaram 
lakṣavedhi nṛsiṃhasya nagare gokulābhidhe  Ras 
anyatra yatra tatrāpi brahmaviṣṇuśivodbhavam 
amṛtaṃ tatra tatrāpi vajrīkaraṇam uttamam  Ras 
tasyotpattiṃ pravakṣyāmi yathā jānanti sādhakāḥ  Ras 
mahīṃ samuddhṛtavato varāhasya kalevarāt 
yaḥ svedaḥ patitastasmāj jātaṃ śailodakaṃ param  Ras 
tanmukhe kṣaṇikaṃ jātaṃ kroḍadeśe tu vāsaram 
bāhubhyāṃ tryahavedhi syāt māsavedhi tu pārśvayoḥ 
ṣaṇmāsamaparāṅge ca sarvaṃ samaphalaṃ bhavet  Ras 
aghorāstreṇa tatkṣetra rakṣāṃ kṛtvā diśāṃ balim 
dattvā lakṣaṃ japitvā tu gṛhṇīyādamṛtaṃ param  Ras 
śaradgrīṣmavasanteṣu hemante vā surārcite 
āyase tāmrapātre vā pātre 'lābumaye 'thavā 
śailāmbupalamaṣṭau tu palaṃ kṣīrasya nikṣipet  Ras 
kṣīrāvaśeṣaṃ saṃkvāthya trisaptāhaṃ pibennaraḥ 
jīved varṣasahasraṃ tu valīpalitavarjitaḥ  Ras 
athavāṣṭapalaṃ kṣīraṃ palaikenāmbunā yutam 
kṣīrāvaśeṣaṃ seveta pūrvoktaṃ labhate phalam  Ras 
kulatthāṣṭaguṇaṃ vāri pacedaṣṭāvaśeṣitam 
caturguṇena tenājyaṃ pācayeddhṛtaśeṣitam  Ras 
lihyānmadhusamopetaṃ trisaptāhaṃ bṛhaspatiḥ 
māsena śāstrasampattiṃ jñātvā devi balābalam 
dvir aṣṭavarṣakākāraḥ sahasrāyur na saṃśayaḥ  Ras 
avaśiṣṭakulatthaṃ tu pādāṃśaṃ madhusarpiṣā 
bhakṣayed varṣam ekaṃ tu māsenāyutajīvitaḥ  Ras 
tatsiddhatailenābhyaṅgaṃ mardanaṃ cāpi kārayet 
māsamekaṃ tato mardyaṃ dehasiddhiṃ karoti ca  Ras 
pāmāvicarcikādadru kuṣṭhāni sahasā jayet 
valīpalitanirmuktaḥ sahasrāyuśca jāyate  Ras 
yaḥ pibet prātarutthāya śailāmbuculukatrayam 
ṣaṇmāsāt syāt sahasrāyur valīpalitavarjitaḥ  Ras 
athavā sūtakaṃ devi vāriṇā saha mardayet 
māsenaikena deveśi naṣṭapiṣṭaṃ bhaviṣyati  Ras 
māsamātraṃ samaśnīyāt sa bhavedajarāmaraḥ  Ras 
athavā taṃ rasaṃ hemnā hemabhasma tato balī 
mardayettena toyena dhāmayet khadirāgninā  Ras 
guṭikā sundarī nāma sarvāyudhanivāraṇī 
kartā hartā svayaṃ siddho jīveccandrārkatārakam  Ras 
kunaṭī cābhramākṣīkaṃ hema tāraṃ tathaiva ca 
tat sarvaṃ payasā kṣīrair madyaṃ pācyaṃ dinatrayam 
māsamātraprayogeṇa valīpalitavarjitaḥ  Ras 
atha tenodakenaiva kṣīrārdhaṃ pāyasaṃ pacet 
māsamātraprayogeṇa valīpalitanāśanam  Ras 
paktvā tenāmbhasā pathyāḥ ṣaṣṭiṃ trīṇi śatāni ca 
madhu saṃyojya bhāṇḍasthaṃ bhūmau sarvaṃ nidhāpayet  Ras 
dine dine tathaikaikaṃ bhakṣayet prātarutthitaḥ 
valīpalitanirmukto jīvedvarṣasahasrakam  Ras 
śailībhūtaṃ kulatthaṃ vā bhakṣayenmadhusarpiṣā 
ṣaṇmāsena prāśanena jīvedvarṣasahasrakam  Ras 
kūṣmāṇḍaṃ māritaṃ kṛtvā yāni kāni phalāni ca 
jale kṣiptāni lohāni śailībhūtāni bhakṣayet 
kṣīrāhāraśca jīrṇānte vajrakāyo bhavennaraḥ  Ras 
tenodakena saṃmardya abhrakaṃ kvāthayet priye 
kaṭutrayayutaṃ khādet jīvedvarṣasahasrakam  Ras 
athavā rasakarṣaikaṃ tajjalena tu mardayet 
iṅgudīphalamadhyasthaṃ tacchailodakamadhyagam 
kālena triguṇenaiva kāṭhinyaṃ tasya jāyate  Ras 
ṣaṇmāsaṃ tanmukhe dhāryaṃ vajrakāyaṃ karoti ca 
daśanāgasamaprāṇo devaiḥ saha ca modate  Ras 
gṛhītvā triphalāṃ tatra śailavāriṇi nikṣipet 
yadā bhavati tacchailaṃ gṛhītvā cūrṇayet tataḥ  Ras 
kāntajīrṇarasaṃ tena sārdhaṃ ghṛtamadhuplutam 
bhakṣayedvarṣamekaṃ tu tataḥ kṣīrāśano bhavet  Ras 
udayādityasaṃkāśo medhāvī priyadarśanaḥ 
nīlakuñcitakeśaśca jīveccandrārkatārakam  Ras 
pāradaṃ haritālaṃ ca śilā mākṣikameva ca 
daradaṃ ca viṣaṃ caiva sarvamekatra kārayet  Ras 
mardayet khallapāṣāṇe mātuluṅgarasena ca 
golakaṃ kārayitvā tu vārimadhye nidhāpayet  Ras 
tena tāraṃ ca śulvaṃ ca kāñcanaṃ bhavati dhruvam  Ras 
upayuñjīta māsaikaṃ valīpalitavarjitaḥ 
sahasraṃ jīvitaṃ tasya mahābalaparākramaḥ  Ras 
śailībhūtāṃ haridrāṃ tu taccūrṇavāpamātrataḥ 
hematvaṃ labhate nāgo bālārkasadṛśaprabham  Ras 
śailodake vinikṣipya bhūśaile kardame 'pi vā 
jñātvā kālapramāṇena bandhayet pāradaṃ tataḥ  Ras 
raktakṣārayutaṃ dhmātaṃ suvarṇaṃ samasāritam 
śatāṃśena tu lohānāṃ sarveṣāṃ hemakārakam  Ras 
dvitīyasāraṇāṃ prāpya bhakṣayenmadhusarpiṣā 
tatkālaṃ cittajātānām ūrdhvaṃ bhavati cānilaḥ  Ras 
kālajñānaṃ bhavettasya jīvedayutapañcakam  Ras 
dvitīyasāraṇāṃ prāpya sahasrāṃśena vidhyati 
taṃ khoṭaṃ dhārayedvaktre divyatvaṃ labhate dhruvam  Ras 
nicule kakubhe caiva kiṃśuke madhuke 'pi vā 
iṅgudīphalamadhye vā rajanīdvayamadhyataḥ  Ras 
pāradaṃ gandhakaṃ caiva mardayet gulikākṛti 
pācayeddinamekaṃ tu hemnā saṃveṣṭya dhārayet  Ras 
triphalāvyoṣakalkena veṣṭayitvā prayatnataḥ 
pādena kanakaṃ dattvā pāradaṃ tatra yojayet 
kṣipecchailāmbumadhyasthaṃ gulikā vajravadbhavet  Ras 
pūrvavat sāraṇā kāryā pūrvavat siddhidā bhavet 
dhāryamāṇā mukhe sā tu sahasrāyuṣkarī bhavet  Ras 
dvitīyasāraṇāyogād ayutaṃ vedhayettu sā 
dhāryamāṇā mukhe seyam ayutāyuḥpradā bhavet  Ras 
tṛtīyasāraṇāyogāj jāyate lakṣavedhinī 
taṃ khoṭaṃ dhārayedvaktre lakṣāyurjāyate naraḥ  Ras 
caturthīṃ sāraṇāṃ prāpya koṭivedho na saṃśayaḥ 
koṭyāyurjīvitaṃ tasya khecaratvaṃ ca labhyate  Ras 
pañcabhir daśakoṭiḥ syāt ṣaḍbhiḥ koṭiśataṃ bhavet 
yāvaccandrārkajīvitvam anantabalavīryavān  Ras 
dadāti saptamīṃ sāpi sāraṇāṃ guṭikā parā 
khecarī nāma vikhyātā bhairaveṇa pracoditā  Ras 
yastu tadrājikāmātraṃ māsamekaṃ tu bhakṣayet 
vajradehaḥ sa siddhaḥ syāt divyastrījanavallabhaḥ 
krīḍate khecarair bhogaiḥ svecchayā śivatāṃ vrajet  Ras 
nānāvidhaphalaṃ ca syāt tadrasair bījatailataḥ 
tadbaddhaṃ pāradaṃ caiva guṭikāṃ śṛṇu sundari  Ras 
śuddhabaddharasendrastu gandhakaṃ tatra jārayet 
triguṇe gandhake jīrṇe tena hema tu kārayet  Ras 
kārayedbhasma sūtaṃ tu kāñcanaṃ tatra sūtakam 
tadbhasma sūtake jāryaṃ rasendrasya same samam  Ras 
tena sūtakajīrṇena vajraratnaṃ tu jārayet 
tadvajraṃ jāyate bhasma sindūrāruṇasaṃnibham  Ras 
tadbhasma jārayate sūte triguṇe tu surārcite 
hāṭake sārayettaṃ tu guṭikāṃ tena kārayet  Ras 
trilohāveṣṭitaṃ taṃ tu mukhe prakṣipya sādhakaḥ 
naṣṭacchāyo bhavet so 'yam adṛśyo devadānavaiḥ  Ras 
tatkṣaṇādvedhayeddevi sarvalohāni kāñcanam 
bahuvarṣasahasrāṇi nirvalīpalito bhavet  Ras 
śūlinaṃ śaktisaṃyuktaṃ ratnādiguṇabhūṣitam 
vaktre kare ca bibhṛyāt sarvāyudhanivāraṇāt  Ras 
vyoma mākṣikasattvaṃ ca tārāmātraṃ surāyudham 
vaikrāntaṃ tālakaṃ sūtaṃ ratnādiguṇabhūṣitam  Ras 
guṭikā sā varārohe madhuratrayasaṃyutā 
vaktrasthā nāśayet sākṣāt palitaṃ nātra saṃśayaḥ 
śivaśaktiśca deveśi ratnādiśivagā yathā  Ras 
hema tāraṃ tathā bhānuṃ samabhāgāni kārayet 
strīrajo vyāghramadhyasthaṃ padmasūtreṇa veṣṭayet  Ras 
secayettat tathāveṣṭya guhyasthāne nidhāpayet 
raṇe rājakule dyūte divye kāmye jayo bhavet 
yanmukhe caiva tadgolaṃ sa sarvarañjako bhavet  Ras 
vaikrāntābhrakakāntaṃ tu sasyakaṃ tu surāyudham 
vibhītakādisambhūta kāñcikasya samaṃ bhavet  Ras 
rājāvartaṃ tataḥ sūte yojayet pādayogataḥ 
kumārīrasasaṃghṛṣṭā kṛtaikā guṭikā śubhā 
rogamṛtyujarā hanti vaktrasthā nātra saṃśayaḥ  Ras 
pañcatāraṃ varārohe sūtakaṃ dvayameva ca 
trayo gaganabhāgāḥ syur ekaikaṃ hemakāntayoḥ  Ras 
ardhaśulvavidhānena guṭikāmarasundari 
akṣayo hy ajaraścaiva bhavettena mahābalaḥ 
sarvarogavinirmukto jīvedvaktre vidhāraṇāt  Ras 
bhasmasūtapalaikaṃ ca mṛtakāntapalaṃ tathā 
mākṣikasya palaṃ caiva śilājatupalaṃ punaḥ  Ras 
palamekaṃ viḍaṅgasya pathyācūrṇapalaṃ tathā 
ekīkṛtyātha tat sarvaṃ madhvājyena tu peṣayet  Ras 
guṭikāḥ kārayeddevi ṣaṣṭyadhikaśatatrayam 
ekaikaṃ bhakṣayennityaṃ varṣamekaṃ nirantaram  Ras 
jīvedvarṣasahasrāṇi rudratulyo mahābalaḥ  Ras 
ataḥ paraṃ pravakṣyāmi rasabhasmarasāyanam 
vijñeyaṃ niṣparīhāraṃ sākṣāddivyauṣadhaṃ param  Ras 
āmalakyādi kāntaṃ ca pāradaṃ ca manaḥśilām 
vākucīsaptabhāgaṃ ca kṣīriṇīrasapeṣitam 
meghanādarasopetaṃ mūkamūṣāgataṃ puṭet  Ras 
māṣaṃ trimāṣaṃ triguṇaṃ bhakṣayettu krameṇa tu 
varṣatrayaparaṃ devi pādaniṣkārdhakaṃ kramāt  Ras 
ṣaṭ saptāṣṭau ca varṣāṇi kramān niṣkapramāṇataḥ 
bhuñjīta sa ca divyānnaṃ jarāvairūpyavarjitaḥ  Ras 
kiṃcit kāñcanasaṃyuktaṃ niṣkaṃ niṣkārdhameva ca 
yo bhakṣayet tribhirvarṣaiḥ sarvavyādhīn jayatyalam  Ras 
aṣṭavarṣe sahasrāyuḥ dvādaśe lakṣavedhakaḥ 
ṣoḍaśe vatsare devi divyarūpaḥ sa jāyate  Ras 
śatapalam abhayānām akṣadhātryos tathaiva kvathitajalaśatāṣṭau bhāgamaṣṭāvaśeṣam 
ghṛtamadhusitayāḍhyaṃ vyoṣacitraṃ daśāṃśaṃ rasaphalarasasiddhaṃ lohajīrṇaṃ mṛtaṃ ca  Ras 
girijatusamamabhraṃ kāntabhṛṅgaṃ viḍaṅgaṃ rasasahitasubhāvyaṃ taṇḍulairdivyamukhyaiḥ 
ahimarakṛtakalkaṃ lohapātrasthamāṣaṃ tridinatanususiddhaṃ kalkametadvariṣṭham  Ras 
lihati śayanakāle vāmanetrāvasevī ghananibiḍasumadhyo mattamātaṃgadarpaḥ 
vigatasakaladoṣaḥ sarvadigdivyacakṣuḥ madana iva sukāntiḥ kāminīnāṃ pravīraḥ  Ras 
jaladalavavapuṣmān kuñcitānīlakeśaḥ suragururiva śuddhaḥ satkaviścitrakārī 
vṛṣabhagativiceṣṭaḥ snigdhagambhīraghoṣaḥ suragaja iva loke śrāntihantāśu nityam  Ras 
prabhavati khalu loke somatārārkajīvī kamalasadanasuśrīr nyāyaśāstrādivettā 
sujanasamayapātā dharmadīkṣānumātā hariharamagabhīraḥ sūryasomābdhidhīraḥ  Ras 
kāntahemaravicandramabhrakaṃ golakaṃ nihitamiṅgudīphale 
śailavārivarasiddhagolakaṃ sundaraṃ hy amararañjakaṃ śubham  Ras 
kāntahemaravicandram abhrakaṃ vajraratnam ahirājagolakam 
kṣiptam āmalakakāṣṭhakoṭare bhūmiśailanihitaṃ samuddhṛtam 
śailatāṃ gatamathāhitaṃ mukhe vajrakāyakaram alpavāsaraiḥ  Ras 
tālahemavaraśulbasūtakaiḥ golakaṃ varaṇakāṣṭhayantritam 
śailavārikṛtasundarīrasaṃ khecarīti guṭikā nigadyate  Ras 
śailāmbunikṣiptapalāśabījaṃ śailīkṛtaṃ kṣaudraghṛtena khādet 
triḥsaptarātraṃ dinamekamekaṃ sahasrajīvī vijayī naraḥ syāt  Ras 
sūtakaṃ cābhrakaṃ caiva vajrīkṣīrasamanvitam 
hāṭakena samāyuktaṃ guṭikā khecarī bhavet  Ras 
karañjaphalamadhyasthaṃ sūtakaṃ tatra nikṣipet 
ghṛtaśailāmbumadhyasthaṃ sahasrāyuḥ prayacchati  Ras 
tinduke dvisahasrāyuḥ jambīre trisahasrakam 
mātuluṅge ca nāraṅge catuḥpañcasahasrakam  Ras 
rambhāphale ṣaṭsahasraṃ panase saptasaṃkhyakam 
vibhītakaphale caiva daśasāhasrasaṃkhyakam  Ras 
nārikele mahābhāge sahasrāṇi caturdaśa 
triṃśatsahasraṃ padme ca lakṣamāmalake punaḥ  Ras 
abhrapattradrave kvātham ahorātraṃ śilodake 
tasmāttu coddhṛtaṃ sūtaṃ mṛtyudāridryanāśanam  Ras 
sāraṇākramayogena navīnaṃ jāyate vapuḥ 
rase rasāyane caiva lakṣavedhī na saṃśayaḥ  Ras 
kardamaṃ ca kumāryāśca rasena kṛtagolakam 
dhamanāt patate sattvaṃ mukhe taddhārayennaraḥ 
ṣaṇmāsena prayogeṇa hy ajarāmaratāṃ vrajet  Ras 
srotoñjanayutaṃ dhmātaṃ sattvaṃ pāradamiśritam 
taṃ khoṭaṃ dhārayedvaktre adṛśyo bhavati dhruvam  Ras 
yasya yo vidhirāmnāta udakasya śivāgame 
rasenaiva tu kāle tu kuryādeva rasāyanam  Ras 
