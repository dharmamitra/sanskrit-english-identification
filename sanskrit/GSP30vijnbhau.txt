śrī devy uvāca /
śrutaṃ deva mayā sarvaṃ rudrayāmalasambhavam /
trikabhedam aśeṣeṇa sārāt sāravibhāgaśaḥ // 1 //
adyāpi na nivṛtto me saṃśayaḥ parameśvara /
kiṃ rūpaṃ tattvato deva śabdarāśikalāmayam // 2 //
kiṃ vā navātmabhedena bhairave bhairavākṛtau /
triśirobhedabhinnaṃ vā kiṃ vā śaktitrayātmakam // 3 //
nādabindumayaṃ vāpi kiṃ candrārdhanirodhikāḥ /
cakrārūḍham anackaṃ vā kiṃ vā śaktisvarūpakam // 4 //
parāparāyāḥ sakalam aparāyāś ca vā punaḥ /
parāyā yadi tadvat syāt paratvaṃ tad virudhyate // 5 //
na hi varṇavibhedena dehabhedena vā bhavet /
paratvaṃ niṣkalatvena sakalatve na tad bhavet // 6 //
prasādaṃ kuru me nātha niḥśeṣaṃ chinddhi saṃśayam /
bhairava uvāca /
sādhu sādhu tvayā pṛṣṭaṃ tantrasāram idam priye // 7 //
gūhanīyatamam bhadre tathāpi kathayāmi te /
yatkiṃcit sakalaṃ rūpaṃ bhairavasya prakīrtitam // 8 //
tad asāratayā devi vijñeyaṃ śakrajālavat /
māyāsvapnopamaṃ caiva gandharvanagarabhramam // 9 //
dhyānārtham bhrāntabuddhīnāṃ kriyāḍambaravartinām /
kevalaṃ varṇitam puṃsāṃ vikalpanihatātmanām // 10 //
tattvato na navātmāsau śabdarāśir na bhairavaḥ /
na cāsau triśirā devo na ca śaktitrayātmakaḥ // 11 //
nādabindumayo vāpi na candrārdhanirodhikāḥ /
na cakrakramasambhinno na ca śaktisvarūpakaḥ // 12 //
aprabuddhamatīnāṃ hi etā balavibhīṣikāḥ /
mātṛmodakavat sarvaṃ pravṛttyarthaṃ udāhṛtam // 13 //
dikkālakalanonmuktā deśoddeśāviśeṣinī /
vyapadeṣṭum aśakyāsāv akathyā paramārthataḥ // 14 //
antaḥsvānubhavānandā vikalponmuktagocarā /
yāvasthā bharitākārā bhairavī bhairavātmanaḥ // 15 //
tad vapus tattvato jñeyaṃ vimalaṃ viśvapūraṇam /
evaṃvidhe pare tattve kaḥ pūjyaḥ kaś ca tṛpyati // 16 //
evaṃvidhā bhairavasya yāvasthā parigīyate /
sā parā pararūpeṇa parā devī prakīrtitā // 17 //
śaktiśaktimator yadvad abhedaḥ sarvadā sthitaḥ /
atas taddharmadharmitvāt parā śaktiḥ parātmanaḥ // 18 //
na vahner dāhikā śaktir vyatiriktā vibhāvyate /
kevalaṃ jñānasattāyām prārambho 'yam praveśane // 19 //
śaktyavasthāpraviṣṭasya nirvibhāgena bhāvanā /
tadāsau śivarūpī syāt śaivī mukham ihocyate // 20 //
yathālokena dīpasya kiraṇair bhāskarasya ca /
jñāyate digvibhāgādi tadvac chaktyā śivaḥ priye // 21 //
śrī devy uvāca /
devadeva triśūlāṅka kapālakṛtabhūṣaṇa /
digdeśakālaśūnyā ca vyapadeśavivarjitā // 22 //
yāvasthā bharitākārā bhairavasyopalabhyate /
kair upāyair mukhaṃ tasya parā devi katham bhavet /
yathā samyag ahaṃ vedmi tathā me brūhi bhairava // 23 //
bhairava uvāca /
ūrdhve prāṇo hy adho jīvo visargātmā paroccaret /
utpattidvitayasthāne bharaṇād bharitā sthitiḥ // 24 //
maruto 'ntar bahir vāpi viyadyugmānivartanāt /
bhairavyā bhairavasyettham bhairavi vyajyate vapuḥ // 25 //
na vrajen na viśec chaktir marudrūpā vikāsite /
nirvikalpatayā madhye tayā bhairavarūpatā // 26 //
kumbhitā recitā vāpi pūritā vā yadā bhavet /
tadante śāntanāmāsau śaktyā śāntaḥ prakāśate // 27 //
āmūlāt kiraṇābhāsāṃ sūkṣmāt sūkṣmatarātmikam /
cintayet tāṃ dviṣaṭkānte śyāmyantīm bhairavodayaḥ // 28 //
udgacchantīṃ taḍitrūpām praticakraṃ kramāt kramam /
ūrdhvaṃ muṣṭitrayaṃ yāvat tāvad ante mahodayaḥ // 29 //
kramadvādaśakaṃ samyag dvādaśākṣarabheditam /
sthūlasūkṣmaparasthityā muktvā muktvāntataḥ śivaḥ // 30 //
tayāpūryāśu mūrdhāntaṃ bhaṅktvā bhrūkṣepasetunā /
nirvikalpaṃ manaḥ kṛtvā sarvordhve sarvagodgamaḥ // 31 //
śikhipakṣaiś citrarūpair ma.ṅdalaiḥ śūnyapañcakam /
dhyāyato 'nuttare śūnye praveśo hṛdaye bhavet // 32 //
īdṛśena krameṇaiva yatra kutrāpi cintanā /
śūnye kuḍye pare pātre svayaṃ līnā varapradā // 33 //
kapālāntar mano nyasya tiṣṭhan mīlitalocanaḥ /
krameṇa manaso dārḍhyāt lakṣayet laṣyam uttamam // 34 //
madhyanāḍī madhyasaṃsthā bisasūtrābharūpayā /
dhyātāntarvyomayā devyā tayā devaḥ prakāśate // 35 //
kararuddhadṛgastreṇa bhrūbhedād dvārarodhanāt /
dṛṣṭe bindau kramāl līne tanmadhye paramā sthitiḥ // 36 //
dhāmāntaḥkṣobhasambhūtasūkṣmāgnitilakākṛtim /
binduṃ śikhānte hṛdaye layānte dhyāyato layaḥ // 37 //
anāhate pātrakarṇe 'bhagnaśabde sariddrute /
śabdabrahmaṇi niṣṇātaḥ param brahmādhigacchati // 38 //
praṇavādisamuccārāt plutānte śūnyabhāvānāt /
śūnyayā parayā śaktyā śūnyatām eti bhairavi // 39 //
yasya kasyāpi varṇasya pūrvāntāv anubhāvayet /
śūnyayā śūnyabhūto 'sau śūnyākāraḥ pumān bhavet // 40 //
tantryādivādyaśabdeṣu dīrgheṣu kramasaṃsthiteḥ /
ananyacetāḥ pratyante paravyomavapur bhavet // 41 //
pi.ṅdamantrasya sarvasya sthūlavarṇakrameṇa tu /
ardhendubindunādāntaḥ śūnyoccārād bhavec chivaḥ // 42 //
nijadehe sarvadikkaṃ yugapad bhāvayed viyat /
nirvikalpamanās tasya viyat sarvam pravartate // 43 //
pṛṣṭaśūnyaṃ mūlaśūnyaṃ yugapad bhāvayec ca yaḥ /
śarīranirapekṣiṇyā śaktyā śūnyamanā bhavet // 44 //
pṛṣṭaśūnyaṃ mūlaśūnyaṃ hṛcchūnyam bhāvayet sthiram /
yugapan nirvikalpatvān nirvikalpodayas tataḥ // 45 //
tanūdeśe śūnyataiva kṣaṇamātraṃ vibhāvayet /
nirvikalpaṃ nirvikalpo nirvikalpasvarūpabhāk // 46 //
sarvaṃ dehagataṃ dravyaṃ viyadvyāptaṃ mṛgekṣaṇe /
vibhāvayet tatas tasya bhāvanā sā sthirā bhavet // 47 //
dehāntare tvagvibhāgam bhittibhūtaṃ vicintayet /
na kiṃcid antare tasya dhyāyann adhyeyabhāg bhavet // 48 //
hṛdyākāśe nilīnākṣaḥ padmasampuṭamadhyagaḥ /
ananyacetāḥ subhage paraṃ saubhāgyam āpnuyāt // 49 //
sarvataḥ svaśarīrasya dvādaśānte manolayāt /
dṛḍhabuddher dṛḍhībhūtaṃ tattvalakṣyam pravartate // 50 //
yathā tathā yatra tatra dvādaśānte manaḥ kṣipet //
pratikṣaṇaṃ kṣīṇavṛtter vailakṣaṇyaṃ dinair bhavet // 51 //
kālāgninā kālapadād utthitena svakam puram /
pluṣṭam vicintayed ante śāntābhāsas tadā bhavet // 52 //
evam eva jagat sarvaṃ dagdhaṃ dhyātvā vikalpataḥ /
ananyacetasaḥ puṃsaḥ pumbhāvaḥ paramo bhavet // 53 //
svadehe jagato vāpi sūkṣmasūkṣmatarāṇi ca /
tattvāni yāni nilayaṃ dhyātvānte vyajyate parā // 54 //
pināṃ ca durbalāṃ śaktiṃ dhyātvā dvādaśagocare /
praviśya hṛdaye dhyāyan muktaḥ svātantryam āpnuyāt // 55 //
bhuvanādhvādirūpeṇa cintayet kramaśo 'khilam /
sthūlasūkṣmaparasthityā yāvad ante manolayaḥ // 56 //
asya sarvasya viśvasya paryanteṣu samantataḥ /
adhvaprakriyayā tattvaṃ śaivaṃ dhyatvā mahodayaḥ // 57 //
viśvam etan mahādevi śūnyabhūtaṃ vicintayet /
tatraiva ca mano līnaṃ tatas tallayabhājanam // 58 //
ghatādibhājane dṛṣṭim bhittis tyaktvā vinikṣipet /
tallayaṃ tatkṣaṇād gatvā tallayāt tanmayo bhavet // 59 //
nirvṛkṣagiribhittyādideśe dṛṣṭiṃ vinikṣipet /
vilīne mānase bhāve vṛttikṣiṇaḥ prajāyate // 60 //
ubhayor bhāvayor jñāne dhyātvā madhyaṃ samāśrayet /
yugapac ca dvayaṃ tyaktvā madhye tattvam prakāśate // 61 //
bhāve tyakte niruddhā cin naiva bhāvāntaraṃ vrajet /
tadā tanmadhyabhāvena vikasatyati bhāvanā // 62 //
sarvaṃ dehaṃ cinmayaṃ hi jagad vā paribhāvayet /
yugapan nirvikalpena manasā paramodayaḥ // 63 //
vāyudvayasya saṃghaṭṭād antar vā bahir antataḥ /
yogī samatvavijñānasamudgamanabhājanam // 64 //
sarvaṃ jagat svadehaṃ vā svānandabharitaṃ smaret /
yugapat svāmṛtenaiva parānandamayo bhavet // 65 //
kuhanena prayogeṇa sadya eva mṛgekṣaṇe /
samudeti mahānando yena tattvaṃ prakāśate // 66 //
sarvasrotonibandhena prāṇaśaktyordhvayā śanaiḥ /
pipīlasparśavelāyām prathate paramaṃ sukham // 67 //
vahner viṣasya madhye tu cittaṃ sukhamayaṃ kṣipet /
kevalaṃ vāyupūrṇaṃ vā smarānandena yujyate // 68 //
śaktisaṃgamasaṃkṣubdhaśaktyāveśāvasānikam /
yat sukham brahmatattvasya tat sukhaṃ svākyam ucyate // 69 //
lehanāmanthanākoṭaiḥ strīsukhasya bharāt smṛteḥ /
śaktyabhāve 'pi deveśi bhaved ānandasamplavaḥ // 70 //
ānande mahati prāpte dṛṣṭe vā bāndhave cirāt /
ānandam udgataṃ dhyātvā tallayas tanmanā bhavet // 71 //
jagdhipānakṛtollāsarasānandavijṛmbhaṇāt /
bhāvayed bharitāvasthāṃ mahānandas tato bhavet // 72 //
gitādiviṣayāsvādāsamasaukhyaikatātmanaḥ /
yoginas tanmayatvena manorūḍhes tadātmatā // 73 //
yatra yatra manas tuṣṭir manas tatraiva dhārayet /
tatra tatra parānandasvārūpaṃ sampravartate // 74 //
anāgatāyāṃ nidrāyām praṇaṣṭe bāhyagocare /
sāvasthā manasā gamyā parā devī prakāśate // 75 //
tejasā sūryadīpāder ākāśe śabalīkṛte /
dṛṣṭir niveśyā tatraiva svātmarūpam prakāśate // 76 //
karaṅkiṇyā krodhanayā bhairavyā lelihānayā /
khecaryā dṛṣṭikāle ca parāvāptiḥ prakāśate // 77 //
mṛdvāsane sphijaikena hastapādau nirāśrayam /
nidhāya tatprasaṅgena parā pūrṇā matir bhavet // 78 //
upaviśyāsane samyag bāhū kṛtvārdhakuñcitau /
kakṣavyomni manaḥ kurvan śamam āyāti tallayāt // 79 //
sthūlarūpasya bhāvasya stabdhāṃ dṛṣṭiṃ nipātya ca /
acireṇa nirādhāraṃ manaḥ kṛtvā śivaṃ vrajet // 80 //
madhyajihve sphāritāsye madhye nikṣipya cetanām /
hoccāraṃ manasā kurvaṃs tataḥ śānte pralīyate // 81 //
āsane śayane sthitvā nirādhāraṃ vibhāvayan /
svadehaṃ manasi kṣiṇe kṣaṇāt kṣīṇāśayo bhavet // 82 //
calāsane sthitasyātha śanair vā dehacālanāt /
praśānte mānase bhāve devi divyaugham āpnuyāt // 83 //
ākāśaṃ vimalam paśyan kṛtvā dṛṣṭiṃ nirantarām /
stabdhātmā tatkṣaṇād devi bhairavaṃ vapur āpnuyāt // 84 //
līnaṃ mūrdhni viyat sarvam bhairavatvena bhāvayet /
tat sarvam bhairavākāratejastattvaṃ samāviśet // 85 //
kiñcij jñātaṃ dvaitadāyi bāhyālokas tamaḥ punaḥ /
viśvādi bhairavaṃ rūpaṃ jñātvānantaprakāśabhṛt // 86 //
evam eva durniśāyāṃ kṛṣṇapakṣāgame ciram /
taimiram bhāvayan rūpam bhairavaṃ rūpam eṣyati // 87 //
evam eva nimīlyādau netre kṛṣṇābham agrataḥ /
prasārya bhairavaṃ rūpam bhāvayaṃs tanmayo bhavet // 88 //
yasya kasyendriyasyāpi vyāghātāc ca nirodhataḥ /
praviṣṭasyādvaye śūnye tatraivātmā prakāśate // 89 //
abindum avisargaṃ ca akāraṃ japato mahān /
udeti devi sahasā jñānaughaḥ parameśvaraḥ // 90 //
varṇasya savisargasya visargāntaṃ citiṃ kuru /
nirādhāreṇa cittena spṛśed brahma sanātanam // 91 //
vyomākāraṃ svam ātmānaṃ dhyāyed digbhir anāvṛtam /
nirāśrayā citiḥ śaktiḥ svarūpaṃ darśayet tadā // 92 //
kiṃcid aṅgaṃ vibhidyādau tīkṣṇasūcyādinā tataḥ /
tatraiva cetanāṃ yuktvā bhairave nirmalā gatiḥ // 93 //
cittādyantaḥkṛtir nāsti mamāntar bhāvayed iti /
vikalpānām abhāvena vikalpair ujjhito bhavet // 94 //
māyā vimohinī nāma kalāyāḥ kalanaṃ sthitam /
ityādidharmaṃ tattvānāṃ kalayan na pṛthag bhavet // 95 //
jhagitīcchāṃ samutpannām avalokya śamaṃ nayet /
yata eva samudbhūtā tatas tatraiva līyate // 96 //
yadā mamecchā notpannā jñānaṃ vā kas tadāsmi vai /
tattvato =B9haṃ tathābhūtas tallīnas tanmanā bhavet // 97 //
icchāyām athavā jñāne jāte cittaṃ niveśayet /
ātmabuddhyānanyacetās tatas tattvārthadarśanam // 98 //
nirnimittam bhavej jñānaṃ nirādhāram bhramātmakam /
tattvataḥ kasyacin naitad evambhāvī śivaḥ priye // 99 //
ciddharmā sarvadeheṣu viśeṣo nāsti kutracit /
ataś ca tanmayaṃ sarvam bhāvayan bhavajij janaḥ // 100 //
kāmakrodhalobhamohamadamātsaryagocare /
buddhiṃ nistimitāṃ kṛtvā tat tattvam avaśiṣyate // 101 //
indrajālamayaṃ viśvaṃ vyastaṃ vā citrakarmavat /
bhramad vā dhyāyataḥ sarvam paśyataś ca sukhodgamaḥ // 102 //
na cittaṃ nikṣiped duḥkhe na sukhe vā parikṣipet /
bhairavi jñāyatāṃ madhye kiṃ tattvam avaśiṣyate // 103 //
vihāya nijadehasthaṃ sarvatrāsmīti bhāvayan /
dṛḍhena manasā dṛṣṭyā nānyekṣiṇyā sukhī bhavet // 104 //
ghaṭādau yac ca vijñānam icchādyaṃ vā mamāntare /
naiva sarvagataṃ jātam bhāvayan iti sarvagaḥ // 105 //
grāhyagrāhakasaṃvittiḥ sāmānyā sarvadehinām /
yogināṃ tu viśeṣo =B9sti sambandhe sāvadhānatā // 106 //
svavad anyaśarīre =B9pi saṃvittim anubhāvayet /
apekṣāṃ svaśarīrasya tyaktvā vyāpī dinair bhavet // 107 //
nirādhāraṃ manaḥ kṛtvā vikalpān na vikalpayet /
tadātmaparamātmatve bhairavo mṛgalocane // 108 //
sarvajñaḥ sarvakartā ca vyāpakaḥ parameśvaraḥ /
sa evāhaṃ śaivadharmā iti dārḍhyāc chivo bhavet // 109 //
jalasyevormayo vahner jvālābhaṅgyaḥ prabhā raveḥ /
mamaiva bhairavasyaitā viśvabhaṅgyo vibheditāḥ // 110 //
bhrāntvā bhrāntvā śarīreṇa tvaritam bhuvi pātanāt /
kṣobhaśaktivirāmeṇa parā saṃjāyate daśā // 111 //
ādhāreṣv athavā 'śaktyā 'jñānāc cittalayena vā /
jātaśaktisamāveśakṣobhānte bhairavaṃ vapuḥ // 112 //
sampradāyam imam devi śṛṇu samyag vadāmy aham /
kaivalyaṃ jāyate sadyo netrayoḥ stabdhamātrayoḥ // 113 //
saṃkocaṃ karṇayoḥ kṛtvā hy adhodvāre tathaiva ca /
anackam ahalaṃ dhyāyan viśed brahma sanātanam // 114 //
kūpādike mahāgarte sthitvopari nirīkṣaṇāt /
avikalpamateḥ samyak sadyas cittalayaḥ sphuṭam // 115 //
yatra yatra mano yāti bāhye vābhyantare 'pi vā /
tatra tatra śivāvāsthā vyāpakatvāt kva yāsyati // 116 //
yatra yatrākṣamārgeṇa caitanyaṃ vyajyate vibhoḥ /
tasya tanmātradharmitvāc cillayād bharitātmatā // 117 //
kṣutādyante bhaye śoke gahvare vā raṇād drute /
kutūhalekṣudhādyante brahmasattāmayī daśā // 118 //
vastuṣu smaryamāṇeṣu dṛṣṭe deśe manas tyajet /
svaśarīraṃ nirādhāraṃ kṛtvā prasarati prabhuḥ // 119 //
kvacid vastuni vinyasya śanair dṛṣṭiṃ nivartayet /
taj jñānaṃ cittasahitaṃ devi śūnyālāyo bhavet //120 //
bhaktyudrekād viraktasya yādṛśī jāyate matiḥ /
sā śaktiḥ śāṅkarī nityam bhavayet tāṃ tataḥ śivaḥ // 121 //
vastvantare vedyamāne sarvavastuṣu śūnyatā /
tām eva manasā dhyātvā vidito 'pi praśāmyati // 122 //
kiṃcijjñair yā smṛtā śuddhiḥ sā śuddhiḥ śambhudarśane /
na śucir hy aśucis tasmān nirvikalpaḥ sukhī bhavet // 123 //
sarvatra bhairavo bhāvaḥ sāmānyeṣv api gocaraḥ /
na ca tadvyatirekteṇa paro 'stīty advayā gatiḥ // 124 //
samaḥ śatrau ca mitre ca samo mānāvamānayoḥ //
brahmaṇaḥ paripūrṇatvāt iti jñātvā sukhī bhavet // 125 //
na dveṣam bhāvayet kvāpi na rāgam bhāvayet kvacit /
rāgadveṣavinirmuktau madhye brahma prasarpati // 126 //
yad avedyaṃ yad agrāhyaṃ yac chūnyaṃ yad abhāvagam /
tat sarvam bhairavam bhāvyaṃ tadante bodhasambhavaḥ // 127 //
nitye nirāśraye śūnye vyāpake kalanojjhite /
bāhyākāśe manaḥ kṛtvā nirākāśaṃ samāviśet // 128 //
yatra yatra mano yāti tat tat tenaiva tatkṣaṇam /
parityajyānavasthityā nistaraṅgas tato bhavet // 129 //
bhayā sarvaṃ ravayati sarvado vyāpako 'khile /
iti bhairavaśabdasya santatoccāraṇāc chivaḥ // 130 //
ahaṃ mamedam ityādi pratipattiprasaṅgataḥ /
nirādhāre mano yāti taddhyānapreraṇāc chamī // 131 //
nityo vibhur nirādhāro vyāpakaś cākhilādhipaḥ /
śabdān pratikṣaṇaṃ dhyāyan kṛtārtho 'rthānurūpataḥ // 132 //
atattvam indrajālābham idaṃ sarvam avasthitam /
kiṃ tattvam indrajālasya iti dārḍhyāc chamaṃ vrajet // 133 //
ātmano nirvikārasya kva jñānaṃ kva ca vā kriyā /
jñānāyattā bahirbhāvā ataḥ śūnyam idaṃ jagat // 134 //
na me bandho na mokṣo me bhītasyaitā vibhīṣikāḥ /
pratibimbam idam buddher jaleṣv iva vivasvataḥ // 135 //
indriyadvārakaṃ sarvaṃ sukhaduḥkhādisaṃgamam /
itīndriyāṇi saṃtyajya svasthaḥ svātmani vartate // 136 //
jñānaprakāśakaṃ sarvaṃ sarveṇātmā prakāśakaḥ /
ekam ekasvabhāvatvāt jñānaṃ jñeyaṃ vibhāvyate // 137 //
mānasaṃ cetanā śaktir ātmā ceti catuṣṭayam /
yadā priye parikṣīṇaṃ tadā tad bhairavaṃ vapuḥ // 138 //
nistaraṅgopadeśānāṃ śatam uktaṃ samāsataḥ /
dvādaśābhyadhikaṃ devi yaj jñātvā jñānavij janaḥ // 139 //
atra caikatame yukto jāyate bhairavaḥ svayam /
vācā karoti karmāṇi śāpānugrahakārakaḥ // 140 //
ajarāmaratām eti so 'ṇimādiguṇānvitaḥ /
yoginīnām priyo devi sarvamelāpakādhipaḥ // 141 //
jīvann api vimukto 'sau kurvann api na lipyate /
śrī devī uvāca /
idaṃ yadi vapur deva parāyāś ca maheśvara // 142 //
evamuktavyavasthāyāṃ japyate ko japaś ca kaḥ /
dhyāyate ko mahānātha pūjyate kaś ca tṛpyati // 143 //
hūyate kasya vā homo yāgaḥ kasya ca kiṃ katham /
śrī bhairava uvāca /
eṣātra prakriyā bāhyā sthūleṣv eva mṛgekṣaṇe // 144 //
bhūyo bhūyaḥ pare bhāve bhāvanā bhāvyate hi yā /
japaḥ so 'tra svayaṃ nādo mantrātmā japya īdṛśaḥ // 145 //
dhyānaṃ hi niścalā buddhir nirākārā nirāśrayā /
na tu dhyānaṃ śarīrākṣimukhahastādikalpanā // 146 //
pūjā nāma na puṣpādyair yā matiḥ kriyate dṛḍhā /
nirvikalpe mahāvyomni sā pūjā hy ādarāl layaḥ // 147 //
atraikatamayuktisthe yotpadyeta dinād dinam /
bharitākāratā sātra tṛptir atyantapūrṇatā // 148 //
mahāśūnyālaye vahnau bhūtākṣaviṣayādikam /
hūyate manasā sārdhaṃ sa homaś cetanāsrucā // 149 //
yāgo 'tra parameśāni tuṣṭir ānandalakṣaṇā /
kṣapaṇāt sarvapāpānāṃ trāṇāt sarvasya pārvati // 150 //
rudraśaktisamāveśas tat kṣetram bhāvanā parā /
anyathā tasya tattvasya kā pūjā kāś ca tṛpyati // 151 //
svatantrānandacinmātrasāraḥ svātmā hi sarvataḥ /
āveśanaṃ tatsvarūpe svātmanaḥ snānam īritam // 152 //
yair eva pūjyate dravyais tarpyate vā parāparaḥ /
yaś caiva pūjakaḥ sarvaḥ sa evaikaḥ kva pūjanam // 153 //
vrajet prāṇo viśej jīva icchayā kuṭilākṛtiḥ /
dīrghātmā sā mahādevī parakṣetram parāparā // 154 //
asyām anucaran tiṣṭhan mahānandamaye 'dhvare /
tayā devyā samāviṣṭaḥ param bhairavam āpnuyāt // 155 //
ṣaṭśatāni divā rātrau sahasrāṇyekaviṃśatiḥ /
japo devyāḥ samuddiṣṭaḥ sulabho durlabho jaḍaiḥ // 156 //
ity etat kathitaṃ devi paramāmṛtam uttamam /
etac ca naiva kasyāpi prakāśyaṃ tu kadācana // 157 //
paraśiṣye khale krūre abhakte gurupādayoḥ /
nirvikalpamatīnāṃ tu vīrāṇām unnatātmanām // 158 //
bhaktānāṃ guruvargasya dātavyaṃ nirviśaṅkayā /
grāmo rājyam puraṃ deśaḥ putradārakuṭumbakam // 159 //
sarvam etat parityajya grāhyam etan mṛgekṣaṇe /
kim ebhir asthirair devi sthiram param idaṃ dhanam /
prāṇā api pradātavyā na deyaṃ paramāmṛtam // 160 //
śrī devī uvāca /
devadeva māhadeva paritṛptāsmi śaṅkara /
rudrayāmalatantrasya sāram adyāvadhāritam // 161 //
sarvaśaktiprabhedānāṃ hṛdayaṃ jñātam adya ca /
ity uktvānanditā devi ka.ṅthe lagnā śivasya tu // 162 //
Gandharva-nagaram /
DSO Sanskrit Archive
