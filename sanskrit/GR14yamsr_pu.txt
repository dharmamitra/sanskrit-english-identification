namo 'cintyādbhutākliṣṭajñānavairāgyarāśaye /
nāthāya munaye 'gādhabhagavadbhaktisindhave // YStr_1 //
tasmai namo madhujidaṅghrisarojatattvajñānānurāgamahimātiśayāntasīmne /
nāthāya nāthamunaye 'tra paratra cāpi nityaṃ yadīyacaraṇau śaraṇaṃ madīyam // YStr_2 //
bhūyo namo 'parimitācyutabhaktitattvajñānāmṛtābdhiparivāhaśubhair vacobhiḥ /
loke 'vatīrṇaparamārthasamagrabhaktiyogāya nāthamunaye yamināṃ varāya // YStr_3 //
tattvena yaś cidacidīśvaratatsvabhāvabhogāpavargatadupāyagatīr udāraḥ /
saṃdarśayan niramimīta purāṇaratnaṃ tasmai namo munivirāya parāśarāya // YStr_4 //
mātā pitā yuvatayas tanayā vibhūtiḥ sarvaṃ yad eva niyamena madanvayānām /
ādyasya naḥ kulapater vakulābhirāmaṃ śrīmat tadaṅghriyugalaṃ praṇamāmi mūrdhnā // YStr_5 //
yan mūrdhni me śrutiśirassu ca bhāti yasminn asmanmanorathapathaḥ sakalaḥ sameti /
stoṣyāmi naḥ kuladhanaṃ kuladaivataṃ tat pādāravindam aravindavilocanasya // YStr_6 //
tattvena yasya mahimārṇavaśīkarāṇuḥ śakyo na mātum api śarvapitāmahādyaiḥ /
kartuṃ tadīyamahimastutim udyatāya mahyaṃ namo 'stu kavaye nirapatrapāya // YStr_7 //
yad vā śramāvadhi yathāmati vāpy aśaktaḥ staumy evam eva khalu te 'pi sadā stuvantaḥ /
vedāś catur mukhamukhāś ca;
mahārṇavāntaḥ ko majjator aṇukulācalayor viśeṣaḥ ? // YStr_8 //
kiṃ caiṣa śaktyatiśayena na te 'nukampyaḥ stotāpi tu stutikṛtena pariśrameṇa /
tatra śramas tu sulabho mama mandabuddher ity udyamo 'yam ucito mama cābjanetra / // YStr_9 //
nāvekṣase tyadi tato bhuvanāny amūni nālaṃ prabho bhavitum eva kutaḥ pravṛttiḥ ? /
evaṃ nisargasuhṛdi tvayi sarvajantâüḥ svāmin /
citram idam āśritavatsalatvam // YStr_10 //
svābhāvikānavadhikātiśayeśitṛtvaṃ nārāyaṇa /
tvayi na mṛṣyati vaidikaḥ kaḥ ? /
brahmā śivaḥ śatamakhaḥ paramasvarāḍ ity ete 'pi yasya mahimārṇavavipraṣas te // YStr_11 //
kaś śrīḥ śriyaḥ ?
paramasattvasamāśrayaḥ kaḥ ?
kaḥ puṇḍarīkanayanaḥ ?
puruṣottamaḥ kaḥ ? /
kasyāyutāyutaikakalāṃśakāṃśe viśvaṃ vicitracidacitpravibhāgavṛttam // YStr_12 //
vedāpahāragurupātakadaityapīḍāpadvimocanamahiṣṭhaphalapradānaiḥ /
ko 'nyaḥ prajāpaśupatī paripāti ?
kasya pādodakena sa śivaḥ svaśirodhṛtena ? // YStr_13 //
kasyodare haraviriñcamukhaḥ prapañcaḥ ?
ko rakṣatīmam ?
ajaniṣṭa ca kasya nābheḥ ? /
krāntvā nigīrya punar udgirati tvadanyaḥ kaḥ ?
kena vaiṣa paravān iti śakyaśaṅkaḥ ? // YStr_14 //
tvāṃ śīlarūpacaritaiḥ paramaprakṛṣṭasattvena sāttvikatayā prabalaiś ca śāstraiḥ /
prakhyātadaivaparamārthavidāṃ mataiś ca naivāsuraprakṛtayaḥ prabhavanti boddhum // YStr_15 //
ullaṅghitatrividhasīmasamātiśāyisaṃbhāvanaṃ tava paribraḍhimasvabhāvam /
māyābalena bhavatāpi niguhyamānaṃ paśyanti kecid aniśaṃ tvadananyabhāvāḥ // YStr_16 //
yad aṇḍam aṇḍāntaragocaraṃ ca yaddaśottarāṇy āvaraṇāni yāni ca /
guṇāḥ pradhānaṃ puruṣaḥ paraṃ padaṃ parāt paraṃ brahma ca te vibhūtayaḥ // YStr_17 //
vaśī vadānyo guṇavān ṛjuḥ śucir mṛdur dayālur madhuraḥ sthiraḥ samaḥ /
kṛtī kṛtajñas tvam api svabhāvataḥ samastakalyāṇaguṇāmṛtodadhiḥ // YStr_18 //
upary upary abjabhuvo 'pi pūruṣān prakalpya te ye śatam ity anukramāt /
giras tvad ekaikaguṇāvdhīpsayā sadā sthitā nodyamato 'tiśerate // YStr_19 //
tvadāśritānāṃ jagadudbhavasthitapraṇāśasaṃsāravimocanādayaḥ /
bhavanti līlāvidhayaś ca vaidikās tvadīyagambhīramano'nusāriṇaḥ // YStr_20 //
namo namo vāṅmanasātibhūmaye namo namo vāṅmanasaikabhūmaye /
namo namo 'nantamahāvibhūtaye namo namo 'nantadayaikasandhive // YStr_21 //
na dharmaniṣṭho 'smi,
na cātmavedī,
na bhaktimāṃs tvaccaraṇāravinde /
akiñcano 'nanyagatiḥ śaraṇya /
tvatpādamūlaṃ śaraṇaṃ prapadye // YStr_22 //
na ninditaṃ karma tad asti loke sahasraśo yan na mayā vyadhāyi /
so 'haṃ vipākāvasare mukunda /
krandāmi sampraty agatis tavāgre // YStr_23 //
nimajjato 'nanta /
bhavārṇavāntaś cirāya me kūlam ivāsi labdhaḥ /
tvayāpi labdhaṃ bhagavann idānīm anuttamaṃ pātram idaṃ dayāyāḥ // YStr_24 //
abhūtapūrvaṃ mama bhāvi kiṃ vā sarvaṃ sahe me sahajaṃ hi duḥkham /
kiṃ tu tvadagre śaraṇāgatānāṃ parābhavo nātha /
na te 'nurūpaḥ // YStr_25 //
nirāsakasyāpi na tāvad utsahe maheśa /
hātuṃ tava pādapaṅkajam /
ruṣā nirasto 'pi śiśuḥ stanandhayo na jātu mātuś caraṇau jihāsati // YStr_26 //
tavāmṛtasyandini pādakaṅkaje niveśitātmā katham anyad icchati /
sthite 'ravinde makarandanirbhare madhuvrato nekṣurakaṃ hi vīkṣate // YStr_27 //
tvadaṅghrim uddiśya kadāpi kenacid yathā tathā vāpi sakṛt kuto 'ñjaliḥ /
tadaiva muṣṇāty aśubhāby aśeṣataḥ śubhāni puṣṇāti na jātu hīyate // YStr_28 //
udīrṇasaṃsāradavāśuśukṣaṇiṃ kṣaṇena nirvāpya parāṃ ca nirvṛtim /
prayacchati tvaccaraṇāruṇāmbujadvayānurāgāmṛtasindhuśīkaraḥ // YStr_29 //
vilāsavikrāntaparāvarālayaṃ namasyadārtikṣapaṇe kṛtakṣaṇam /
dhanaṃ madīyaṃ tava pādapaṅkajaṃ kadā nu sākṣātkaravāṇi cakṣuṣā ? // YStr_30 //
kadā punaḥ śaṅkharathāṅgakalpakadhvajāravindāṅkuśavajralāñchanam /
trivikrama /
tvaccaraṇāmbujadvayaṃ madīyamūrdhānam alaṅkariṣyati // YStr_31 //
virājamānojjvalapītavāsasaṃ smitātasīsūnasamāmalacchavim /
nimagnanābhiṃ tanumadhyamunnataṃ viśālavakṣassthalaśobhilakṣaṇam // YStr_32 //
cakāsataṃ jyākiṇakarkaśaiḥ śubhaiś caturbhir ājānuvilambhir bhuhaiḥ /
priyāvataṃsotpalakarṇabhūṣaṇaślathālakābandhavimardaśaṃsibhiḥ // YStr_33 //
udagrapīnāṃsavilambikuṇḍalālakāvalībandhurakanbukandharam /
mukhaśriyā nyakkṛtapūrṇanirmalāmṛtāṃśubimbāmburuhojjvalaśriyam // YStr_34 //
prabuddhamugdhāmbujacārulocanaṃ savibhramabhrūlatam ujjvalādharam /
śucismitaṃ komalagaṇḍam unnasaṃ lalāṭaparyantavilambitālakam // YStr_35 //
sphuratkirīṭāṅgadahārakaṇḍhikāmaṇīndrakāñcīguṇanūpurādibhiḥ /
rathāṅgaśaṅkhāsigadādhanurvarair lasattulasyā vanamālayojjvalam // YStr_36 //
cakartha yasyā bhavanaṃ bhujāntaraṃ tava priyaṃ dhāma yadīyajanmabhūḥ /
jagatsamastaṃ yadapāṅgasaṃśrayaṃ yadartham ambhodhir amanthy abandhi ca // YStr_37 //
svavaiśvarūpyeṇa sadānubhūtayāpy apūrvavadvismayamādadhānayā /
guṇena rūpeṇa vilāsaceṣṭitais sadā tavaivocitayā tava śriyā // YStr_38 //
tayā sahāsīnam anantabhogini prakṛṣṭavijñānabalaikadhāmani /
phaṇāmaṇivrātamayūkhamaṇḍalaprakāśamānodaradivyadhāmani // YStr_39 //
nivāsaśayyāsanapādukāṃśukopadhānavarṣātapavāraṇādibhiḥ /
śarīrabhedais tava śeṣatāṃ gatair yathocitaṃ śṣa itīrite janaiḥ // YStr_40 //
dāsas sakhā vāhanam āsanaṃ dhvajo yas te vitānaṃ vyajanaṃ trayīmayaḥ /
upasthitaṃ tena puro garutmatā tvadaṅghrisammardakiṇāṅkaśobhanā // YStr_41 //
tvadīyabhuktojjihitaśeṣabhojinā tvayā nisṛṣṭātmabhareṇa yadyathā /
priyeṇa senāpatinā nyavedi tattathānujānantam udāravīkṣanaiḥ // YStr_42 //
hatākhilakleśamalaiḥ svabhāvatas tvadānukūlyaikarasais tavocitaiḥ /
gṛhītatattatparicārasādhanair niṣevyamāṇaṃ sacivair yathocitaṃ // YStr_43 //
apūrvanānārasabhāvanirbhadraprabaddhayā mugdhavidaghalīlayā /
kṣaṇāṇuvat kṣiptaparādikālayā praharṣayantaṃ mahiṣīṃ mahābhujanam // YStr_44 //
acintyadivyādbhutanityayauvanasvabhāvalāvaṇyamayāmṛtodadhim /
śriyaḥ śriyaṃ bhaktajanaikajīvitaṃ samartham āpatsakham arthikalpakam // YStr_45 //
bhagavantam evānucaran nirantaraṃ praśāntaniśśeṣamanorathāntaraḥ /
kadāham aikāntikanityakiṅkaraḥ praharṣayiṣyāmi sanāthajīvitaḥ // YStr_46 //
dhig aśucim avinītaṃ nirbhayaṃ mām alajjaṃ paramapuruṣa yo 'ham yogivaryāgragaṇyaiḥ /
vidhśivasanakādyair dhyātum atyantadūraṃ tava parijanabhāvaṃ kāmaye kāmavṛttaḥ // YStr_47 //
aparādhasahasrabhājanaṃ patitaṃ bhīmabhavārṇavodare /
atagiṃ śaraṇāgataṃ hare kṛpayā kevalam ātmasātkuru // YStr_48 //
avivekaghanāndhadiṅmukhe bahudhā santataduḥkhavarṣiṇi /
bhagavan bhavadurdine pathaḥ skhalitaṃ mām avalokayāciyuta // YStr_49 //
na mṛṣā paramārtham eva me śṛnu vijñāpanam ekam agrataḥ /
yadi me na dayiṣyase tato dayanīyas tava nātha durlabhaḥ // YStr_50 //
tad ahaṃ tvad ṛte na nāthavān mad ṛte tvaṃ dayanīyavān na ca /
vidhinirmitam etam anvayaṃ bhagavān palaya mā sma jīhapaḥ // YStr_51 //
vapurādiṣu yo 'pi ko 'pi vā guṇato 'sāni yathātathāvidhaḥ /
tad ayaṃ tava pādapadmayor aham adyaiva mayā samarpitaḥ // YStr_52 //
mama nātha yad asti yo 'smy ahaṃ sakalaṃ tad dhi tavaiva mādhava /
niyatasvam iti prabuddhadhīr atha vā kiṃ nu samarpayāmi te // YStr_53 //
avabodhitavān imāṃ yathā mayi nityāṃ bhavadīyatāṃ svayam /
kṛpayaivam ananyabhogyatāṃ bhagavan bhaktim api prayaccha me // YStr_54 //
tava dāsyasukhaikasaṅghināṃ bhavaneṣu astv api kīṭajanma me /
itarāvasatheṣu mā sma bhūd api me janma caturmukhātmanā // YStr_55 //
sakṛt tvadākāravilokanāśayā tṛṇīkṛtānuttamabhuktimuktibhiḥ /
mahātmabhir mām avalokyatāṃ naya kṣaṇe 'pi te yad viraho 'tidussahaḥ // YStr_56 //
na dehaṃ na prāṇān na ca sukham aśeṣābhilaṣitaṃ na cātmānaṃ nānyat ki api tava śeṣatvavibhavāt /
bahirbhūtaṃ nātha kṣaṇam api sahe yātu śatadhā vināśaṃ tat satyaṃ madhumathana vijñāpanam idam // YStr_57 //
durantasyānāder apariharaṇīyasya mahato nihīnācāro 'haṃ nṛpaśur aśubhasyāspadam api /
dayāsindho bandho niravadhikavātsalyajaladhe tava smāraṃ smāraṃ guṇagaṇam itīcchāmi gatabhīḥ // YStr_58 //
anicchann apy evaṃ yadi punar itīcchann iva rajastamaśchannac chadmastutivacanabhaṅgīṃ aracayam /
tathāpītthaṃrūpaṃ vacanam avalambyāpi kṛpayā tvam evaivambhūtaṃ dharaṇidhara me śikṣaya manaḥ // YStr_59 //
pitā tvaṃ mātā tvaṃ dayitatanayas tvaṃ priyasuhṛt tvam eva tvaṃ mitram gurur asi gatiś cāsi jagatām /
tvadīyas tvadhbṛtyas tava parijanas tvadgatir ahaṃ prapannaś caivaṃ saty aham api tavaivāsmi hi bharaḥ // YStr_60 //
janitvāhaṃ vaṃśe mahati jagati khyaatayaśasāṃ śucīnāṃ yuktānāṃ guṇapuruṣatattvasthitividām /
nisargād eva tvaccaraṇakamalāikāntamanasām adho 'dhaḥ pāpātmā śaraṇada nimajjāmi tamasi // YStr_61 //
amaryādaḥ kṣudraś calamatir asūyaprasavabhūḥ kṛtaghno durmānī smaraparavaśo vañcanaparaḥ /
nṛśaṃsaḥ pāpiṣṭhaḥ katham aham ito duḥkhajaladher apārād uttīrṇas tava paricareyaṃ caraṇayoḥ // YStr_62 //
raghuvara yad abhūs tvaṃ tādṛśo vāyasasya praṇata iti dayālur yac ca caidyasya kṛṣṇa /
pratibhavam aparāddhur mugdha sāyujyado 'bhūr vada kim apadam āgas tasya te 'si kṣamāyāḥ // YStr_63 //
nanu prapannas sakṛd eva nātha tavāhaṃ asmīti ca yācamānaḥ /
tavānukampyas smartaḥ pratijñānāṃ madekavarjaṃ kim idaṃ vrataṃ te // YStr_64 //
