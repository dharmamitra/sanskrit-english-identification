namaḥ paramadevāya traiguṇyāvijitātmane /
sarvato yogarūpāya saṃsārābhāvahetave // SkP_1.1 //
sthitisaṃrodhasargāṇāṃ hetave 'ntaḥprasāriṇe /
ṣaḍviṃśāya pradhānāya mahādevāya dhīmate // SkP_1.2 //
prajāpatermahākṣetre gaṅgākālindisaṃgame /
prayāge parame puṇye brahmaṇo lokavartmani // SkP_1.3 //
munayaḥ saṃśitātmānas tapasā kṣīṇakalmaṣāḥ /
tīrthasaṃplavanārthāya paurṇamāsyāṃ kṛtāhnikāḥ // SkP_1.4 //
paurāṇikamapaśyanta sūtaṃ satyaparāyaṇam /
snātvā tasminmahātīrthe praṇāmārthamupāgatam // SkP_1.5 //
dṛṣṭvā te sūtamāyāntam ṛṣayo hṛṣṭamānasāḥ /
āśāsyāsanasaṃveśaṃ tadyogyaṃ samakalpayan // SkP_1.6 //
sa praṇamya ca tānsarvān sūtastānmunipuṃgavān /
pradattamāsanaṃ bheje sarvadharmasamanvitaḥ // SkP_1.7 //
tamāsīnamapṛcchanta munayastapasaidhitāḥ /
brahmasattre purā sādho naimiśāraṇyavāsinām // SkP_1.8 //
kathitaṃ bhāratākhyānaṃ purāṇaṃ ca paraṃ tvayā /
tena naḥ pratibhāsi tvaṃ sākṣātsatyavatīsutaḥ // SkP_1.9 //
sarvāgamaparārthajñaḥ satyadharmaparāyaṇaḥ /
dvijapūjārato nityaṃ tena pṛcchāṃ tvamarhasi // SkP_1.10 //
bhāratākhyānasadṛśaṃ purāṇādyadviśiṣyate /
tattvā pṛcchāma vai janma kārttikeyasya dhīmataḥ // SkP_1.11 //
ime hi munayaḥ sarve tvadupāstiparāyaṇāḥ /
skandasaṃbhavaśuśrūṣā- saṃjātautsukyamānasāḥ // SkP_1.12 //
evamuktastadā sūtaḥ saṃsiddhairmunipuṃgavaiḥ /
provācedaṃ munīnsarvān vaco bhūtārthavācakam // SkP_1.13 //
śṛṇudhvaṃ munayaḥ sarve kārttikeyasya sambhavam /
brahmaṇyatvaṃ samāhātmyaṃ vīryaṃ ca tridaśādhikam // SkP_1.14 //
mumukṣayā paraṃ sthānaṃ yāte śukamahātmani /
sutaśokābhisaṃtapto vyāsastryambakamaikṣata // SkP_1.15 //
dṛṣṭvaiva sa maheśānaṃ vyāso 'bhūdvigatavyathaḥ /
vicaransa tadā lokān muniḥ satyavatīsutaḥ // SkP_1.16 //
meruśṛṅge 'tha dadṛśe brahmaṇaḥ sutamagrajam /
sanatkumāraṃ varadaṃ yogaiśvaryasamanvitam // SkP_1.17 //
vimāne ravisaṃkāśe tiṣṭhantamanalaprabham /
munibhiryogasaṃsiddhais tapoyuktairmahātmabhiḥ // SkP_1.18 //
vedavedāṅgatattvajñaiḥ sarvadharmāgamānvitaiḥ /
sakalāvāptavidyaistu caturvaktramivāvṛtam // SkP_1.19 //
dṛṣṭvā taṃ sumahātmānaṃ vyāso munimathāsthitam /
vavande parayā bhaktyā sākṣādiva pitāmaham // SkP_1.20 //
brahmasūnuratha vyāsaṃ samāyātaṃ mahaujasam /
pariṣvajya paraṃ premṇā provāca vacanaṃ śubham // SkP_1.21 //
diṣṭyā tvamasi dharmajña prasādātpārameśvarāt /
apetaśokaḥ samprāptaḥ pṛcchasva pravadāmyaham // SkP_1.22 //
śrutvātha vacanaṃ sūnor brahmaṇo munipuṃgavaḥ /
idamāha vaco viprāś ciraṃ yaddhṛdaye sthitam // SkP_1.23 //
kumārasya kathaṃ janma kārttikeyasya dhīmataḥ /
kiṃnimittaṃ kuto vāsya icchāmyetaddhi veditum // SkP_1.24 //
kathaṃ rudrasutaścāsau vahnigaṅgāsutaḥ katham /
umāyāstanayaścaiva svāhāyāśca kathaṃ punaḥ /
suparṇyāścātha mātṝṇāṃ kṛttikānāṃ kathaṃ ca saḥ // SkP_1.25 //
kaścāsau pūrvamutpannaḥ kiṃtapāḥ kaśca vikramaḥ /
bhūtasaṃmohanaṃ hyetat kathayasva yathātatham // SkP_1.26 //
sūta uvāca
evaṃ sa pṛṣṭastejasvī brahmaṇaḥ putrasattamaḥ /
uvāca sarvaṃ sarvajño vyāsāyākliṣṭakāriṇe /
tacchṛṇudhvaṃ yathātattvaṃ kīrtyamānaṃ mayānaghāḥ // SkP_1.27 //
iti skandapurāṇe prathamo 'dhyāyaḥ
Skandapurana 2
sanatkumāra uvāca
prapadye devamīśānaṃ sarvajñamaparājitam /
mahādevaṃ mahātmānaṃ viśvasya jagataḥ patim // SkP_2.1 //
śaktirapratighā yasya aiśvaryaṃ caiva sarvaśaḥ /
svāmitvaṃ ca vibhutvaṃ ca svakṛtāni pracakṣate // SkP_2.2 //
tasmai devāya somāya praṇamya prayataḥ śuciḥ /
purāṇākhyānajijñāsor vakṣye skandodbhavaṃ śubham // SkP_2.3 //
dehāvatāro devasya rudrasya paramātmanaḥ /
prājāpatyābhiṣekaśca haraṇaṃ śirasastathā // SkP_2.4 //
darśanaṃ ṣaṭkulīyānāṃ cakrasya ca visarjanam /
naimiśasyodbhavaścaiva sattrasya ca samāpanam // SkP_2.5 //
brahmaṇaścāgamastatra tapasaścaraṇaṃ tathā /
śarvasya darśanaṃ caiva devyāścaiva samudbhavaḥ // SkP_2.6 //
satyā vivādaśca tathā dakṣaśāpastathaiva ca /
menāyāṃ ca yathotpattir yathā devyāḥ svayaṃvaram // SkP_2.7 //
devānāṃ varadānaṃ ca vasiṣṭhasya ca dhīmataḥ /
parāśarasya cotpattir vyāsasya ca mahātmanaḥ // SkP_2.8 //
vasiṣṭhakauśikābhyāṃ ca vairodbhavasamāpanam /
vārāṇasyāśca śūnyatvaṃ kṣetramāhātmyavarṇanam // SkP_2.9 //
rudrasya cātra sāṃnidhyaṃ nandinaścāpyanugrahaḥ /
gaṇānāṃ darśanaṃ caiva kathanaṃ cāpyaśeṣataḥ // SkP_2.10 //
kālīvyāharaṇaṃ caiva tapaścaraṇameva ca /
somanandisamākhyānaṃ varadānaṃ tathaiva ca // SkP_2.11 //
gaurītvaṃ putralambhaśca devyā utpattireva ca /
kauśikyā bhūtamātṛtvaṃ siṃhāśca rathinastathā // SkP_2.12 //
gauryāśca nilayo vindhye vindhyasūryasamāgamaḥ /
agastyasya ca māhātmyaṃ vadhaḥ sundanisundayoḥ // SkP_2.13 //
nisumbhasumbhaniryāṇaṃ mahiṣasya vadhastathā /
abhiṣekaśca kauśikyā varadānamathāpi ca // SkP_2.14 //
andhakasya tathotpattiḥ pṛthivyāścaiva bandhanam /
hiraṇyākṣavadhaścaiva hiraṇyakaśipostathā // SkP_2.15 //
balisaṃyamanaṃ caiva devyāḥ samaya eva ca /
devānāṃ gamanaṃ caiva agnerdūtatvameva ca // SkP_2.16 //
devānāṃ varadānaṃ ca śukrasya ca visarjanam /
sutasya ca tathotpattir devyāścāndhakadarśanam // SkP_2.17 //
śailādidaityasaṃmardo devyāśca śatarūpatā /
āryāvarapradānaṃ ca śailādistava eva ca // SkP_2.18 //
devasyāgamanaṃ caiva vṛttasya kathanaṃ tathā /
pativratāyāścākhyānaṃ guruśuśrūṣaṇasya ca // SkP_2.19 //
ākhyānaṃ pañcacūḍāyās tejasaścāpyadhṛṣyatā /
dūtasyāgamanaṃ caiva saṃvādo 'tha visarjanam // SkP_2.20 //
andhakāsurasaṃvādo mandarāgamanaṃ tathā /
gaṇānāmāgamaścaiva saṃkhyānaśravaṇaṃ tathā // SkP_2.21 //
nigrahaścāndhakasyātha yuddhena mahatā tathā /
śarīrārdhapradānaṃ ca aśokasutasaṃgrahaḥ // SkP_2.22 //
bhasmasomodbhavaścaiva śmaśānavasatistathā /
rudrasya nīlakaṇṭhatvaṃ tathāyatanavarṇanam // SkP_2.23 //
utpattiryakṣarājasya kuberasya ca dhīmataḥ /
nigraho bhujagendrāṇāṃ śikharasya ca pātanam // SkP_2.24 //
trailokyasya saśakrasya vaśīkaraṇameva ca /
devasenāpradānaṃ ca senāpatyābhiṣecanam // SkP_2.25 //
nāradasyāgamaścaiva tārakapreṣitasya ha /
vadhaśca tārakasyogro yātrā bhadravaṭasya ca // SkP_2.26 //
mahiṣasya vadhaścaiva krauñcasya ca nibarhaṇam /
śakteruddharaṇaṃ caiva tārakasya vadhaḥ śubhaḥ // SkP_2.27 //
devāsurabhayotpattis traipuraṃ yuddhameva ca /
prahlādavigrahaścaiva kṛtaghnākhyānameva ca /
mahābhāgyaṃ brāhmaṇānāṃ vistareṇa prakīrtyate // SkP_2.28 //
etajjñātvā yathāvaddhi kumārānucaro bhavet /
balavānmatisampannaḥ putraṃ cāpnoti saṃmatam // SkP_2.29 //
iti skandapurāṇe dvitīyo 'dhyāyaḥ
Skandapurana 3
sanatkumāra uvāca
śṛṇuṣvemāṃ kathāṃ divyāṃ sarvapāpapraṇāśanīm /
kathyamānāṃ mayā citrāṃ bahvarthāṃ śrutisaṃmitām /
yāṃ śrutvā pāpakarmāpi gacchecca paramāṃ gatim // SkP_3.1 //
na nāstikāśraddadhāne śaṭhe cāpi kathaṃcana /
imāṃ kathāmanubrūyāt tathā cāsūyake nare // SkP_3.2 //
idaṃ putrāya śiṣyāya dhārmikāyānasūyave /
kathanīyaṃ mahābrahman devabhaktāya vā bhavet /
kumārabhaktāya tathā śraddadhānāya caiva hi // SkP_3.3 //
purā brahmā prajādhyakṣaḥ aṇḍe 'sminsamprasūyate /
so 'jñānātpitaraṃ brahmā na veda tamasāvṛtaḥ // SkP_3.4 //
ahameka iti jñātvā sarvāṃl lokānavaikṣata /
na cāpaśyata tatrānyaṃ tapoyogabalānvitaḥ // SkP_3.5 //
putra putreti cāpyukto brahmā śarveṇa dhīmatā /
praṇataḥ prāñjalirbhūtvā tameva śaraṇaṃ gataḥ // SkP_3.6 //
sa dattvā brahmaṇe śambhuḥ sraṣṭṛtvaṃ jñānasaṃhitam /
vibhutvaṃ caiva lokānām antardhe parameśvaraḥ // SkP_3.7 //
tadeṣopaniṣatproktā mayā vyāsa sanātanā /
yāṃ śrutvā yogino dhyānāt prapadyante maheśvaram // SkP_3.8 //
brahmaṃ ca yo vidadhe putramagre jñānaṃ ca yaḥ prahiṇoti sma tasmai /
tamātmasthaṃ ye 'nupaśyanti dhīrās teṣāṃ śāntiḥ śāśvatī netareṣām // SkP_3.9 //
sa vyāsa pitaraṃ dṛṣṭvā svadīptyā parayā yutam /
putrakāmaḥ prajāhetos tapastīvraṃ cakāra ha // SkP_3.10 //
mahatā yogatapasā yuktasya sumahātmanaḥ /
acireṇaiva kālena pitā sampratutoṣa ha // SkP_3.11 //
darśanaṃ cāgamattasya varado 'smītyuvāca ha /
sa tuṣṭāva nato bhūtvā kṛtvā śirasi cāñjalim // SkP_3.12 //
namaḥ paramadevāya devānāmapi vedhase /
sraṣṭre vai lokatantrāya brahmaṇaḥ pataye namaḥ // SkP_3.13 //
ekasmai śaktiyuktāya aśaktirahitāya ca /
anantāyāprameyāya indriyāviṣayāya ca // SkP_3.14 //
vyāpine vyāptapūrvāya adhiṣṭhātre pracodine /
kṛtapracetanāyaiva tattvavinyāsakāriṇe // SkP_3.15 //
pradhānacodakāyaiva guṇināṃ śāntidāya ca /
dṛṣṭidāya ca sarveṣāṃ svayaṃ vai darśanāya ca // SkP_3.16 //
viṣayagrāhiṇe caiva niyamasya ca kāriṇe /
manasaḥ karaṇānāṃ ca tatraiva niyamasya ca // SkP_3.17 //
bhūtānāṃ guṇakartre ca śaktidāya tathaiva ca /
kartre hyaṇḍasya mahyaṃ ca acintyāyāgrajāya ca /
aprameya pitarnityaṃ prīto no diśa śakvarīm // SkP_3.18 //
tasyaivaṃ stuvato vyāsa devadevo maheśvaraḥ /
tuṣṭo 'bravītsvayaṃ putraṃ brahmāṇaṃ praṇataṃ tathā // SkP_3.19 //
yasmātte viditaṃ vatsa sūkṣmametanmahādyute /
tasmādbrahmeti lokeṣu nāmnā khyātiṃ gamiṣyasi // SkP_3.20 //
yasmāccāhaṃ pitetyuktas tvayā buddhimatāṃ vara /
tasmātpitāmahatvaṃ te loke khyātiṃ gamiṣyati // SkP_3.21 //
prajārthaṃ yacca te taptaṃ tapa ugraṃ suduścaram /
tasmātprajāpatitvaṃ te dadāni prayatātmane // SkP_3.22 //
evamuktvā sa deveśo mūrtimatyo 'sṛjatstriyaḥ /
yāstāḥ prakṛtayastvaṣṭau viśeṣāścendriyaiḥ saha /
bhāvāśca sarve te devam upatasthuḥ svarūpiṇaḥ // SkP_3.23 //
tānuvāca tato devaḥ patiryuktaḥ svatejasā /
etamadyābhiṣekeṇa sampādayata mā ciram // SkP_3.24 //
tābhiḥ svaṃ svaṃ samādāya bhāvaṃ divyamatarkitam /
abhiṣikto babhūveti prajāpatiratidyutiḥ // SkP_3.25 //
tatraivaṃ yoginaḥ sūkṣmaṃ dṛṣṭvā divyena cakṣuṣā /
purāṇaṃ yogatattvajñā gāyanti triguṇānvitam // SkP_3.26 //
rudraḥ sraṣṭā hi sarveṣāṃ bhūtānāṃ tava ca prabho /
asmābhiśca bhavānsārdhaṃ jagataḥ sampravartakaḥ // SkP_3.27 //
sa devastoṣitaḥ samyak paramaiśvaryayogadhṛk /
brahmāṇamagrajaṃ putraṃ prājāpatye 'bhyaṣecayat // SkP_3.28 //
yaḥ kṛtvā bahuvidhamārgayogayuktaṃ tattvākhyaṃ jagadidamādarādyuyoja /
devānāṃ paramamanantayogayuktaṃ māyābhistribhuvanamandhamaprasādam // SkP_3.29 //
sarveṣāṃ manasi sadāvatiṣṭhamāno jānānaḥ śubhamaśubhaṃ ca bhūtanāthaḥ /
taṃ devaṃ pramathapatiṃ praṇamya bhaktyā nityaṃ vai śaraṇamupaimi sūkṣmasūkṣmam // SkP_3.30 //
iti skandapurāṇe tṛtīyo 'dhyāyaḥ
Skandapurana 4
sanatkumāra uvāca
prājāpatyaṃ tato labdhvā prajāḥ sraṣṭuṃ pracakrame /
prajāstāḥ sṛjyamānāśca na vivardhanti tasya ha // SkP_4.1 //
sa kurvāṇastathā sṛṣṭiṃ śaktihīnaḥ pitāmahaḥ /
sṛṣṭyarthaṃ bhūya evātha tapaścartuṃ pracakrame // SkP_4.2 //
sṛṣṭihetostapastasya jñātvā tribhuvaneśvaraḥ /
tejasā jagadāviśya ājagāma tadantikam /
sraṣṭā tasya jagannātho 'darśayatsvatanau jagat // SkP_4.3 //
svayamāgatya deveśo mahābhūtapatirharaḥ /
vyāpyeva hi jagatkṛtsnaṃ parameṇa svatejasā /
śambhuḥ prāha varaṃ vatsa yācasveti pitāmaham // SkP_4.4 //
taṃ brahmā lokasṛṣṭyarthaṃ putrastvaṃ manasābravīt /
sa jñātvā tasya saṃkalpaṃ brahmaṇaḥ parameśvaraḥ /
mūḍho 'yamiti saṃcintya provāca varadaḥ svayam // SkP_4.5 //
āgataṃ pitaraṃ mā tvaṃ yasmātputraṃ samīhase /
manmūrtistanayastasmād bhaviṣyati mamājñayā // SkP_4.6 //
sa ca te putratāṃ yātvā madīyo gaṇanāyakaḥ /
rudro vigrahavānbhūtvā mūḍha tvāṃ vinayiṣyati // SkP_4.7 //
sarvavidyādhipatyaṃ ca yogānāṃ caiva sarvaśaḥ /
balasyādhipatitvaṃ ca astrāṇāṃ ca prayoktṛtā // SkP_4.8 //
mayā dattāni tasyāśu upasthāsyanti sarvaśaḥ /
dhanuḥ pinākaṃ śūlaṃ ca khaḍgaṃ paraśureva ca // SkP_4.9 //
kamaṇḍalustathā daṇḍaḥ astraṃ pāśupataṃ tathā /
saṃvartakāśaniścaiva cakraṃ ca pratisargikam /
evaṃ sarvarddhisampannaḥ sutaste sa bhaviṣyati // SkP_4.10 //
evamuktvā gate tasminn antardhānaṃ mahātmani /
brahmā cakre tadā ceṣṭiṃ putrakāmaḥ prajāpatiḥ // SkP_4.11 //
sa juhvañchramasaṃyuktaḥ pratighātasamanvitaḥ /
samidyuktena hastena lalāṭaṃ pramamārja ha // SkP_4.12 //
samitsaṃyogajastasya svedabindurlalāṭajaḥ /
papāta jvalane tasmin dviguṇaṃ tasya tejasā // SkP_4.13 //
taddhi māheśvaraṃ tejaḥ saṃdhitaṃ brahmaṇi srutam /
preritaṃ devadevena nipapāta havirbhuji // SkP_4.14 //
kṣaṇe tasminmaheśena smṛtvā taṃ varamuttamam /
preṣito gaṇapo rudraḥ sadya evābhavattadā // SkP_4.15 //
tacca saṃsvedajaṃ tejaḥ pūrvaṃ jvalanayojitam /
bhūtvā lohitamāśveva punarnīlamabhūttadā // SkP_4.16 //
nīlalohita ityeva tenāsāvabhavatprabhuḥ /
tryakṣo daśabhujaḥ śrīmān brahmāṇaṃ chādayanniva // SkP_4.17 //
śarvādyairnāmabhirbrahmā tanūbhiśca jalādibhiḥ /
stutvā taṃ sarvagaṃ devaṃ nīlalohitamavyayam // SkP_4.18 //
jñātvā sarvasṛjaṃ paścān mahābhūtapratiṣṭhitam /
asṛjadvividhāstvanyāḥ prajāḥ sa jagati prabhuḥ // SkP_4.19 //
so 'pi yogaṃ samāsthāya aiśvaryeṇa samanvitaḥ /
lokānsarvānsamāviśya dhārayāmāsa sarvadā // SkP_4.20 //
brahmaṇo 'pi tataḥ putrā dakṣadharmādayaḥ śubhāḥ /
asṛjanta prajāḥ sarvā devamānuṣasaṃkulāḥ // SkP_4.21 //
atha kālena mahatā kalpe 'tīte punaḥ punaḥ /
prajā dhārayato yogād asminkalpa upasthite // SkP_4.22 //
pratiṣṭhitāyāṃ vārttāyāṃ pravṛtte vṛṣṭisarjane /
prajāsu ca vivṛddhāsu prayāge yajataśca ha // SkP_4.23 //
brahmaṇaḥ ṣaṭkulīyāste ṛṣayaḥ saṃśitavratāḥ /
marīcayo 'trayaścaiva vasiṣṭhāḥ kratavastathā // SkP_4.24 //
bhṛgavo 'ṅgirasaścaiva tapasā dagdhakilbiṣāḥ /
ūcurbrahmāṇamabhyetya sahitāḥ karmaṇo 'ntare // SkP_4.25 //
bhagavannandhakāreṇa mahatā smaḥ samāvṛtāḥ /
khinnā vivadamānāśca na ca paśyāma yatparam // SkP_4.26 //
etaṃ naḥ saṃśayaṃ deva ciraṃ hṛdi samāsthitam /
tvaṃ hi vettha yathātattvaṃ kāraṇaṃ paramaṃ hi naḥ // SkP_4.27 //
kiṃ paraṃ sarvabhūtānāṃ balīyaścāpi sarvataḥ /
kena cādhiṣṭhitaṃ viśvaṃ ko nityaḥ kaśca śāśvataḥ // SkP_4.28 //
kaḥ sraṣṭā sarvabhūtānāṃ prakṛteśca pravartakaḥ /
ko 'smānsarveṣu kāryeṣu prayunakti mahāmanāḥ // SkP_4.29 //
kasya bhūtāni vaśyāni kaḥ sarvaviniyojakaḥ /
kathaṃ paśyema taṃ caiva etannaḥ śaṃsa sarvaśaḥ // SkP_4.30 //
evamuktastato brahmā sarveṣāmeva saṃnidhau /
devānāṃ ca ṛṣīṇāṃ ca gandharvoragarakṣasām // SkP_4.31 //
yakṣāṇāmasurāṇāṃ ca ye ca kutra pravartakāḥ /
pakṣiṇāṃ sapiśācānāṃ ye cānye tatsamīpagāḥ /
utthāya prāñjaliḥ prāha rudreti triḥ plutaṃ vacaḥ // SkP_4.32 //
sa cāpi tapasā śakyo draṣṭuṃ nānyena kenacit /
sa sraṣṭā sarvabhūtānāṃ balavāṃstanmayaṃ jagat /
tasya vaśyāni bhūtāni tenedaṃ dhāryate jagat // SkP_4.33 //
tataste sarvalokeśā namaścakrurmahātmane // SkP_4.34 //
ṛṣaya ūcuḥ
kiṃ tanmahattapo deva yena dṛśyeta sa prabhuḥ /
tanno vadasva deveśa varadaṃ cābhidhatsva naḥ // SkP_4.35 //
pitāmaha uvāca
sattraṃ mahatsamāsadhvaṃ vāṅmanodoṣavarjitāḥ /
deśaṃ ca vaḥ pravakṣyāmi yasmindeśe cariṣyatha // SkP_4.36 //
tato manomayaṃ cakraṃ sa sṛṣṭvā tānuvāca ha /
kṣiptametanmayā cakram anuvrajata mā ciram // SkP_4.37 //
yatrāsya nemiḥ śīryeta sa deśastapasaḥ śubhaḥ /
tato mumoca taccakraṃ te ca tatsamanuvrajan // SkP_4.38 //
tasya vai vrajataḥ kṣipraṃ yatra nemiraśīryata /
naimiśaṃ tatsmṛtaṃ nāmnā puṇyaṃ sarvatra pūjitam // SkP_4.39 //
tatpūjitaṃ devamanuṣyasiddhai rakṣobhirugrairuragaiśca divyaiḥ /
yakṣaiḥ sagandharvapiśācasaṃghaiḥ sarvāpsarobhiśca diteḥ sutaiśca // SkP_4.40 //
vipraiśca dāntaiḥ śamayogayuktais tīrthaiśca sarvairapi cāvanīdhraiḥ /
gandharvavidyādharacāraṇaiśca sādhyaiśca viśvaiḥ pitṛbhiḥ stutaṃ ca // SkP_4.41 //
iti skandapurāṇe caturtho 'dhyāyaḥ
Skandapurana 5
sanatkumāra uvāca
tannaimiśaṃ samāsādya ṛṣayo dīptatejasaḥ /
divyaṃ sattraṃ samāsanta mahadvarṣasahasrikam // SkP_5.1 //
ekāgramanasaḥ sarve nirmamā hyanahaṃkṛtāḥ /
dhyāyanto nityamīśeśaṃ sadāratanayāgnayaḥ // SkP_5.2 //
tanniṣṭhāstatparāḥ sarve tadyuktāstadapāśrayāḥ /
sarvakriyāḥ prakurvāṇās tameva manasā gatāḥ // SkP_5.3 //
teṣāṃ taṃ bhāvamālakṣya mātariśvā mahātapāḥ /
sarvaprāṇicaraḥ śrīmān sarvabhūtapravartakaḥ /
dadau sa rūpī bhagavān darśanaṃ sattriṇāṃ śubhaḥ // SkP_5.4 //
taṃ te dṛṣṭvārcayitvā ca mātariśvānamavyayam /
āsīnamāsane puṇye ṛṣayaḥ saṃśitavratāḥ /
papracchurudbhavaṃ kṛtsnaṃ jagataḥ pralayaṃ tathā // SkP_5.5 //
sthitiṃ ca kṛtsnāṃ vaṃśāṃśca yugamanvantarāṇi ca /
vaṃśānucaritaṃ kṛtsnaṃ divyamānaṃ tathaiva ca // SkP_5.6 //
aṣṭānāṃ devayonīnām utpattiṃ pralayaṃ tathā /
pitṛsargaṃ tathāśeṣaṃ brahmaṇo mānameva ca // SkP_5.7 //
candrādityagatiṃ sarvāṃ tārāgrahagatiṃ tathā /
sthitiṃ sarveśvarāṇāṃ ca dvīpadharmamaśeṣataḥ /
varṇāśramavyavasthānaṃ yajñānāṃ ca pravartanam // SkP_5.8 //
etatsarvamaśeṣeṇa kathayāmāsa sa prabhuḥ /
divyaṃ varṣasahasraṃ ca teṣāṃ tadabhiyāttathā // SkP_5.9 //
atha divyena rūpeṇa sāmavāgdiṅnirīkṣaṇā /
yajurghrāṇātharvaśirāḥ śabdajihvā śubhā satī // SkP_5.10 //
nyāyaśrotrā niruktatva- gṛkpādapadagāminī /
kālabāhūrvarṣakarā divasāṅgulidhāriṇī // SkP_5.11 //
kalādibhiḥ parvabhiśca māsaiḥ kararuhaistathā /
kalpasādhāraṇā divyā śikṣāvidyonnatastanī // SkP_5.12 //
chandovicitimadhyā ca mīmāṃsānābhireva ca /
purāṇavistīrṇakaṭir dharmaśāstramanorathā // SkP_5.13 //
āśramorūrvarṇajānur yajñagulphā phalāṅguliḥ /
lokavedaśarīrā ca romabhiśchāndasaiḥ śubhaiḥ // SkP_5.14 //
śraddhāśubhācāravastrā yogadharmābhibhāṣiṇī /
vedīmadhyādviniḥsṛtya pravṛttā paramāmbhasā // SkP_5.15 //
tasyānte 'vabhṛthe plutya vāyunā saha saṃgatāḥ /
tāmapṛcchanta kā nveṣā vāyuṃ devaṃ mahādhiyam // SkP_5.16 //
uvāca sa mahātejā ṛṣīndharmānubhāvitān /
śuddhāḥ stha tapasā sarve mahāndharmaśca vaḥ kṛtaḥ // SkP_5.17 //
yasmādiyaṃ nadī puṇyā brahmalokādihāgatā /
iyaṃ sarasvatī nāma brahmalokavibhūṣaṇā // SkP_5.18 //
prathamaṃ martyaloke 'smin yuṣmatsiddhyarthamāgatā /
nāsyāḥ puṇyatamā kācit triṣu lokeṣu vidyate // SkP_5.19 //
ṛṣaya ūcuḥ
kathameṣā mahāpuṇyā pravṛttā brahmalokagā /
kāraṇaṃ kiṃ ca tatrāsīd etadicchāma veditum // SkP_5.20 //
vāyuruvāca
atra vo vartayiṣyāmi itihāsaṃ purātanam /
brahmaṇaścaiva saṃvādaṃ purā yajñasya caiva ha // SkP_5.21 //
yajñairiṣṭvā purā devo brahmā dīptena tejasā /
asṛjatsarvabhūtāni sthāvarāṇi carāṇi ca // SkP_5.22 //
sa dṛṣṭvā dīptimāndevo dīptyā paramayā yutaḥ /
avekṣamāṇaḥ svāṃl lokāṃś caturbhirmukhapaṅkajaiḥ // SkP_5.23 //
devādīnmanuṣyādīṃśca dṛṣṭvā dṛṣṭvā mahāmanāḥ /
amanyata na me 'nyo 'sti samo loke na cādhikaḥ // SkP_5.24 //
yo 'hametāḥ prajāḥ sarvāḥ saptalokapratiṣṭhitāḥ /
devamānuṣatiryakṣu grasāmi visṛjāmi ca // SkP_5.25 //
ahaṃ sraṣṭā hi bhūtānāṃ nānyaḥ kaścana vidyate /
niyantā lokakartā ca na mayāsti samaḥ kvacit // SkP_5.26 //
tasyaivaṃ manyamānasya yajña āgānmahāmanāḥ /
uvāca cainaṃ dīptātmā maivaṃ maṃsthā mahāmate /
ayaṃ hi tava saṃmoho vināśāya bhaviṣyati // SkP_5.27 //
na yuktamīdṛśaṃ te 'dya sattvasthasyātmayoninaḥ /
sraṣṭā tvaṃ caiva nānyo 'sti tathāpi na yaśaskaram // SkP_5.28 //
ahaṃ kartā hi bhūtānāṃ bhuvanasya tathaiva ca /
karomi na ca saṃmohaṃ yathā tvaṃ deva katthase // SkP_5.29 //
tamuvāca tadā brahmā na tvaṃ dhārayitā vibho /
ahameva hi bhūtānāṃ dhartā bhartā tathaiva ca /
mayā sṛṣṭāni bhūtāni tvamevātra vimuhyase // SkP_5.30 //
athāgāttatra saṃvigno vedaḥ paramadīptimān /
uvāca caiva tau vedo naitadevamiti prabhuḥ // SkP_5.31 //
ahaṃ śreṣṭho mahābhāgau na vadāmyanṛtaṃ kvacit /
śṛṇudhvaṃ mama yaḥ kartā bhūtānāṃ yuvayośca ha // SkP_5.32 //
parameśo mahādevo rudraḥ sarvagataḥ prabhuḥ /
yenāhaṃ tava dattaśca kṛtastvaṃ ca prajāpatiḥ // SkP_5.33 //
yajño 'yaṃ yatprasūtiśca aṇḍaṃ yatrāsti saṃsthitam /
sarvaṃ tasmātprasūtaṃ vai nānyaḥ kartāsti naḥ kvacit // SkP_5.34 //
tamevaṃvādinaṃ devo brahmā vedamabhāṣata /
ahaṃ śrutīnāṃ sarvāsāṃ netā sraṣṭā tathaiva ca // SkP_5.35 //
matprasādāddhi vedastvaṃ yajñaścāyaṃ na saṃśayaḥ /
mūḍhau yuvāmadharmo vā bhavadbhyāmanyathā kṛtaḥ /
prāyaścittaṃ caradhvaṃ vaḥ kilbiṣānmokṣyathastataḥ // SkP_5.36 //
evamukte tadā tena mahāñchabdo babhūva ha /
ādityamaṇḍalākāram adṛśyata ca maṇḍalam /
mahacchabdena mahatā upariṣṭādviyatsthitam // SkP_5.37 //
sa cāpi tasmādvibhraṣṭo bhūtalaṃ samupāśritaḥ /
himavatkuñjamāsādya nānāvihaganāditam /
vyomagaśca ciraṃ bhūtvā bhūmigaḥ sambabhūva ha // SkP_5.38 //
tato brahmā diśaḥ sarvā nirīkṣya mukhapaṅkajaiḥ /
caturbhirna viyatsthaṃ tam apaśyatsa pitāmahaḥ // SkP_5.39 //
sa mukhaṃ pañcamaṃ dīptam asṛjanmūrdhni saṃsthitam /
tenāpaśyadviyatsthaṃ taṃ sūryāyutasamaprabham /
ādityamaṇḍalākāraṃ śabdavadghoradarśanam // SkP_5.40 //
taṃ dṛṣṭvā pañcamaṃ tasya śiro vai krodhajaṃ mahat /
saṃvartakāgnisadṛśaṃ grasiṣyattamavardhata // SkP_5.41 //
vardhamānaṃ tadā tattu vaḍavāmukhasaṃnibham /
dīptimacchabdavaccaiva devo 'sau dīptamaṇḍalaḥ // SkP_5.42 //
hastāṅguṣṭhanakhenāśu vāmenāvajñayaiva hi /
cakarta tanmahadghoraṃ brahmaṇaḥ pañcamaṃ śiraḥ // SkP_5.43 //
dīptikṛttaśirāḥ so 'tha duḥkhenosreṇa cārditaḥ /
papāta mūḍhacetā vai yogadharmavivarjitaḥ // SkP_5.44 //
tataḥ suptotthita iva saṃjñāṃ labdhvā mahātapāḥ /
maṇḍalasthaṃ mahādevam astauṣīddīnayā girā // SkP_5.45 //
brahmovāca
namaḥ sahasranetrāya śatanetrāya vai namaḥ /
namo vivṛtavaktrāya śatavaktrāya vai namaḥ // SkP_5.46 //
namaḥ sahasravaktrāya sarvavaktrāya vai namaḥ /
namaḥ sahasrapādāya sarvapādāya vai namaḥ // SkP_5.47 //
sahasrapāṇaye caiva sarvataḥpāṇaye namaḥ /
namaḥ sarvasya sraṣṭre ca draṣṭre sarvasya te namaḥ // SkP_5.48 //
ādityavarṇāya namaḥ śirasaśchedanāya ca /
sṛṣṭipralayakartre ca sthitikartre tathā namaḥ // SkP_5.49 //
namaḥ sahasraliṅgāya sahasracaraṇāya ca /
saṃhāraliṅgine caiva jalaliṅgāya vai namaḥ // SkP_5.50 //
antaścarāya sarvāya prakṛteḥ preraṇāya ca /
vyāpine sarvasattvānāṃ puruṣaprerakāya ca // SkP_5.51 //
indriyārthaviśeṣāya tathā niyamakāriṇe /
bhūtabhavyāya śarvāya nityaṃ sattvavadāya ca // SkP_5.52 //
tvameva sraṣṭā lokānāṃ mantā dātā tathā vibho /
śaraṇāgatāya dāntāya prasādaṃ kartumarhasi // SkP_5.53 //
tasyaivaṃ stuvataḥ samyag bhāvena parameṇa ha /
sa tasmai devadeveśo divyaṃ cakṣuradāttadā // SkP_5.54 //
cakṣuṣā tena sa tadā brahmā lokapitāmahaḥ /
vimāne sūryasaṃkāśe tejorāśimapaśyata // SkP_5.55 //
tasya madhyāttato vācaṃ mahatīṃ samaśṛṇvata /
gambhīrāṃ madhurāṃ yuktām atha sampannalakṣaṇām /
viśadāṃ putra putreti pūrvaṃ devena coditām // SkP_5.56 //
saṃsvedātputra utpanno yattubhyaṃ nīlalohitaḥ /
yacca pūrvaṃ mayā proktas tvaṃ tadā sutamārgaṇe // SkP_5.57 //
madīyo gaṇapo yaste manmūrtiśca bhaviṣyati /
sa prāpya paramaṃ jñānaṃ mūḍha tvā vinayiṣyati // SkP_5.58 //
tasyeyaṃ phalaniṣpattiḥ śirasaśchedanaṃ tava /
mayaiva kāritā tena nirvṛtaścādhunā bhava // SkP_5.59 //
tasya caivotpathasthasya yajñasya tu mahāmate /
śiraśchetsyatyasāveva kasmiṃścitkāraṇāntare /
stavenānena tuṣṭo 'smi kiṃ dadāni ca te 'nagha // SkP_5.60 //
vāyuruvāca
tataḥ sa bhagavānhṛṣṭaḥ praṇamya śubhayā girā /
uvāca prāñjalirbhūtvā lakṣyālakṣyaṃ tamīśvaram // SkP_5.61 //
bhagavannaiva me duḥkhaṃ darśanātte prabādhate /
icchāmi śiraso hyasya dhāraṇaṃ sarvadā tvayā /
nanu smareyametacca śirasaśchedanaṃ vibho // SkP_5.62 //
bhūyaścādharmakāryebhyas tvayaivecche nivāraṇam /
tathā ca kṛtyamuddiśya paśyeyaṃ tvā yathāsukham // SkP_5.63 //
vijñaptiṃ brahmaṇaḥ śrutvā provāca bhuvaneśvaraḥ /
sa eva sutasaṃjñaste manmūrtirnīlalohitaḥ /
śiraśchetsyati yajñasya bibhartsyati śiraśca te // SkP_5.64 //
ityuktvā devadeveśas tatraivāntaradhīyata /
gate tasminmahādeve brahmā lokapitāmahaḥ /
sayajñaḥ sahavedaśca svaṃ lokaṃ pratyapadyata // SkP_5.65 //
vāyuruvāca
ya imaṃ śṛṇuyānmartyo guhyaṃ vedārthasaṃmitam /
sa dehabhedamāsādya sāyujyaṃ brahmaṇo vrajet // SkP_5.66 //
yaścemaṃ paṭhate nityaṃ brāhmaṇānāṃ samīpataḥ /
sa sarvapāpanirmukto rudraloke mahīyate // SkP_5.67 //
nāputraśiṣyayogibhya idamākhyānamaiśvaram /
ākhyeyaṃ nāpi cājñāya na śaṭhāya na mānine // SkP_5.68 //
idaṃ mahaddivyamadharmaśāsanaṃ paṭhetsadā brāhmaṇavaidyasaṃsadi /
kṛtāvakāśo bhavatīha mānavaḥ śarīrabhede praviśetpitāmaham // SkP_5.69 //
iti skandapurāṇe pañcamo 'dhyāyaḥ
Skandapurana 6
sanatkumāra uvāca
tataḥ sa bhagavāndevaḥ kapardī nīlalohitaḥ /
ājñayā parameśasya jagrāha brahmaṇaḥ śiraḥ // SkP_6.1 //
tadgṛhītvā śiro dīptaṃ rūpaṃ vikṛtamāsthitaḥ /
yogakrīḍāṃ samāsthāya bhaikṣāya pracacāra ha // SkP_6.2 //
sa devaveśmani tadā bhikṣārthamagamaddvijāḥ /
na cāsya kaścittāṃ bhikṣām anurūpāmadādvibhoḥ // SkP_6.3 //
abhyagātsaṃkrameṇaiva veśma viṣṇormahātmanaḥ /
tasyātiṣṭhata sa dvāri bhikṣāmuccārayañchubhām // SkP_6.4 //
sa dṛṣṭvā tadupasthaṃ tu viṣṇurvai yogacakṣuṣā /
śirāṃ lalāṭātsambhidya raktadhārāmapātayat /
papāta sā ca vistīrṇā yojanārdhaśataṃ tadā // SkP_6.5 //
tayā patantyā viprendrā bahūnyabdāni dhārayā /
pitāmahakapālasya nārdhamapyabhipūritam /
tamuvāca tato devaḥ prahasya vacanaṃ śubham // SkP_6.6 //
sakṛtkanyāḥ pradīyante sakṛdagniśca jāyate /
sakṛdrājāno bruvate sakṛdbhikṣā pradīyate // SkP_6.7 //
tuṣṭo 'smi tava dānena yuktenānena mānada /
varaṃ varaya bhadraṃ te varado 'smi tavādya vai // SkP_6.8 //
viṣṇuruvāca
eṣa eva varaḥ ślāghyo yadahaṃ devatādhipam /
paśyāmi śaṃkaraṃ devam ugraṃ śarvaṃ kapardinam // SkP_6.9 //
devaśchāyāṃ tato vīkṣya kapālasthe tadā rase /
sasarja puruṣaṃ dīptaṃ viṣṇoḥ sadṛśamūrjitam // SkP_6.10 //
tamāhāthākṣayaścāsi ajarāmara eva ca /
yuddheṣu cāpratidvandvī sakhā viṣṇoranuttamaḥ /
devakāryakaraḥ śrīmān sahānena carasva ca // SkP_6.11 //
nārāsu janma yasmātte viṣṇudehodbhavāsu ca /
narastasmāddhi nāmnā tvaṃ priyaścāsya bhaviṣyasi // SkP_6.12 //
vāyuruvāca
taṃ tadāśvāsya nikṣipya naraṃ viṣṇoḥ svayaṃ prabhuḥ /
agamadbrahmasadanaṃ tau cāviviśaturgṛham // SkP_6.13 //
ya idaṃ narajanmeha śṛṇuyādvā paṭheta vā /
sa kīrtyā parayā yukto viṣṇuloke mahīyate // SkP_6.14 //
iti skandapurāṇe ṣaṣṭho 'dhyāyaḥ
Skandapurana 7
vāyuruvāca
brahmalokaṃ samāsādya bhagavānsarvalokapaḥ /
bhaikṣyaṃ bhaikṣyamiti procya dvāre samavatiṣṭhata // SkP_7.1 //
taṃ dṛṣṭvā vikṛtaṃ brahmā kapālakarabhūṣaṇam /
jñātvā yogena mahatā tuṣṭāva bhuvaneśvaram // SkP_7.2 //
tasya tuṣṭastadā devo varado 'smītyabhāṣata /
vṛṇīṣva varamavyagro yaste manasi vartate // SkP_7.3 //
brahmovāca
icchāmi devadeveśa tvayā cihnamidaṃ kṛtam /
yena cihnena loko 'yaṃ cihnitaḥ syājjagatpate // SkP_7.4 //
tasya tadvacanaṃ śrutvā bhagavānvadatāṃ varaḥ /
sarvaśrutimayaṃ brahma omiti vyājahāra ha // SkP_7.5 //
śambhorvyāhāramātreṇa vāgiyaṃ divyarūpiṇī /
niḥsṛtā vadanāddevī prahvā samavatiṣṭhata // SkP_7.6 //
tāmuvāca tadā devo vācā saṃjīvayanniva /
yasmāttvamakṣaro bhūtvā mama vāco viniḥsṛtā /
sarvavidyādhidevī tvaṃ tasmāddevi bhaviṣyasi // SkP_7.7 //
yasmādbrahmasaraścedaṃ mukhaṃ mama samāśritā /
tasmātsarasvatītyeva loke khyātiṃ gamiṣyasi // SkP_7.8 //
imaṃ lokaṃ varāmbhobhiḥ pāvayitvā ca suprabhe /
sarvāṃl lokāṃstārayitrī punastvaṃ nātra saṃśayaḥ // SkP_7.9 //
yajñabhāgaṃ ca devāste dāsyanti sapitāmahāḥ /
puṇyā ca sarvasaritāṃ bhaviṣyasi na saṃśayaḥ // SkP_7.10 //
tataḥ sā samanujñātā śaṃkareṇa vibhāvinī /
cakre brahmasaraḥ puṇyaṃ brahmaloke 'tipāvanam // SkP_7.11 //
toyāmṛtasusampūrṇaṃ svarṇapadmopaśobhitam /
nānāpakṣigaṇākīrṇaṃ mīnasaṃkṣobhitodakam /
tato viniḥsṛtā bhūyaḥ semaṃ lokamapāvayat // SkP_7.12 //
taṃ gṛhītvā mahādevaḥ kapālamamitaujasam /
imaṃ lokamanuprāpya deśe śreṣṭhe 'vatiṣṭhata // SkP_7.13 //
tatra tacca mahaddivyaṃ kapālaṃ devatādhipaḥ /
sthāpayāmāsa dīptārcir gaṇānāmagrataḥ prabhuḥ // SkP_7.14 //
tatsthāpitamatho dṛṣṭvā gaṇāḥ sarve mahātmanaḥ /
anadansumahānādaṃ nādayanto diśo daśa /
kṣubdhārṇavāśaniprakhyaṃ nabho yena vyaśīryata // SkP_7.15 //
tena śabdena ghoreṇa asuro devakaṇṭakaḥ /
hālāhala iti khyātas taṃ deśaṃ so 'bhyagacchata // SkP_7.16 //
amṛṣyamāṇaḥ krodhāndho durātmā yajñanāśakaḥ /
brahmadattavaraścaiva avadhyaḥ sarvajantubhiḥ /
mahiṣaśchannarūpāṇām asurāṇāṃ śatairvṛtaḥ // SkP_7.17 //
tamāpatantaṃ sakrodhaṃ mahiṣaṃ devakaṇṭakam /
samprekṣyāha gaṇādhyakṣo gaṇānsarvānpinākinaḥ // SkP_7.18 //
daityo 'yaṃ gaṇapā duṣṭas trailokyasurakaṇṭakaḥ /
āyāti tvarito yūyaṃ tasmādenaṃ nihanyatha // SkP_7.19 //
tataste gaṇapāḥ sarve samāyāntaṃ suradviṣam /
bhittvā śūlena saṃkruddhā vigatāsuṃ ca cakrire // SkP_7.20 //
hate tasmiṃstadā devo diśaḥ sarvā avaikṣata /
tābhyaḥ piśācā vṛttāsyāḥ piśācyaśca mahābalāḥ /
abhyagacchanta deveśaṃ tābhyastaṃ vinivedayat // SkP_7.21 //
sa tābhirupayuktaśca viniyuktaśca sarvaśaḥ /
tameva cāpyathāvāsaṃ devādiṣṭaṃ prapedire // SkP_7.22 //
bhakṣayanti sma mahiṣaṃ mitvā mitvā yatastu tāḥ /
kapālamātaraḥ proktās tasmāddevena dhīmatā // SkP_7.23 //
kapālaṃ sthāpitaṃ yasmāt tasmindeśe pinākinā /
mahākapālaṃ tattasmāt triṣu lokeṣu gadyate // SkP_7.24 //
sthāpitasya kapālasya yathoktamabhavattadā /
khyātaṃ śivataḍāgaṃ tat sarvapāpapramocanam // SkP_7.25 //
āgatyātha tato brahmā devatānāṃ gaṇairvṛtaḥ /
kapardinamupāmantrya taṃ deśaṃ so 'nvagṛhṇata // SkP_7.26 //
ardhayojanavistīrṇaṃ kṣetrametatsamantataḥ /
bhaviṣyati na saṃdehaḥ siddhakṣetraṃ mahātmanaḥ // SkP_7.27 //
śmeti hi procyate pāpaṃ kṣayaṃ śānaṃ vidurbudhāḥ /
dhyānena niyamaiścaiva śmaśānaṃ tena saṃjñitam /
guhyaṃ devātidevasya paraṃ priyamanuttamam // SkP_7.28 //
evaṃ tatra naraḥ pāpaṃ sarvameva prahāsyati /
trirātropoṣitaścaiva arcayitvā vṛṣadhvajam /
rājasūyāśvamedhābhyāṃ phalaṃ yattadavāpsyati // SkP_7.29 //
yaśca prāṇānpriyāṃstatra parityakṣyati mānavaḥ /
sa guhyagaṇadevānāṃ samatāṃ samavāpsyati // SkP_7.30 //
vāyuruvāca
tataḥ sa tatra saṃsthāpya devasyārcādvayaṃ śubham /
śūleśvaraṃ mahākāyaṃ rudrasyāyatanaṃ śubham // SkP_7.31 //
tatrābhigamanādeva kṛtvā pāpasya saṃkṣayam /
rudralokamavāpnoti sa prāhaivaṃ pitāmahaḥ // SkP_7.32 //
yatra cāpi śirastasya ciccheda bhuvaneśvaraḥ /
kaśmīraḥ so 'bhavannāmnā deśaḥ puṇyatamaḥ sadā // SkP_7.33 //
tato devaḥ saha gaṇai rūpaṃ vikṛtamāsthitaḥ /
paśyatāṃ sarvadevānām antardhānamagātprabhuḥ // SkP_7.34 //
gate ca devanāthe 'tha kapālasthānamavyayam /
sarvatīrthābhiṣekasya phalena samayojayat // SkP_7.35 //
tadadyāpi mahaddivyaṃ sarastatra pradṛśyate /
mahākapālaṃ viprendrāḥ svargāstatrākṣayāḥ smṛtāḥ // SkP_7.36 //
idaṃ śubhaṃ divyamadharmanāśanaṃ mahāphalaṃ sendrasurāsurārcitam /
mahākapālaṃ prakṛtopadarśanaṃ sureśalokādivigāhane hitam // SkP_7.37 //
tapodhanaiḥ siddhagaṇaiśca saṃstutaṃ diviṣṭhatulyadvijarājamaṇḍale /
paṭhennaro yaḥ śṛṇuyācca sarvadā tripiṣṭapaṃ gacchati so 'bhinanditaḥ // SkP_7.38 //
iti skandapurāṇe saptamo 'dhyāyaḥ
Skandapurana 8
vāyuruvāca
evameṣā bhagavatī brahmalokānusāriṇī /
yuṣmākaṃ dharmasiddhyarthaṃ vedīmadhyādvyavartata // SkP_8.1 //
sanatkumāra uvāca
evaṃ teṣāṃ samāpte 'tha sattre varṣasahasrike /
pravṛttāyāṃ sarasvatyām agāttatra pitāmahaḥ // SkP_8.2 //
brahmovāca
bhūyo 'nyena ha sattreṇa yajadhvaṃ devamīśvaram /
yadā vo bhavitā vighnaṃ tadā niṣkalmaṣaṃ tapaḥ // SkP_8.3 //
vighnaṃ taccaiva saṃtīrya tapastaptvā ca bhāsvaram /
yogaṃ prāpya mahadyuktās tato drakṣyatha śaṃkaram // SkP_8.4 //
tathetyuktvā gate tasmin sattrāṇyājahrire tadā /
bahūni vividhākārāṇy abhiyuktā mahāvratāḥ // SkP_8.5 //
niḥsomāṃ pṛthivīṃ kṛtvā kṛtsnāmetāṃ tato dvijāḥ /
rājānaṃ somamānāyya abhiṣektumiyeṣire // SkP_8.6 //
atha so 'pi kṛtātithyaḥ adṛśyena durātmanā /
svarbhānunā hṛtaḥ somas tataste duḥkhitābhavan // SkP_8.7 //
te gatvā munayaḥ sarve kalāpagrāmavāsinaḥ /
purūravasamānīya rājānaṃ te 'bhyaṣecayan // SkP_8.8 //
ūcuścainaṃ mahābhāgā hṛtaḥ somo hi naḥ prabho /
kenāpi tadbhavānkṣipram ihānayatu mā ciram // SkP_8.9 //
sa evamukto mṛgayan natamāsādayatprabhuḥ /
uvāca sa tadā viprān praṇamya bhayapīḍitaḥ // SkP_8.10 //
paramaṃ yatnamāsthāya mayā somo 'bhimārgitaḥ /
na ca taṃ vedmi kenāsau kva vā nīta iti prabhuḥ // SkP_8.11 //
tamevaṃvādinaṃ kruddhā ṛṣayaḥ saṃśitavratāḥ /
ūcuḥ sarve susaṃrabdhā ilāputraṃ mahāmatim // SkP_8.12 //
bhavānrājā kutastrātā kṛto 'smābhirbhayārditaiḥ /
na ca nastadbhayaṃ śakto vināśayitumāśvapi // SkP_8.13 //
viṣayeṣvatisaktātmā yogāttaṃ nānupaśyasi /
tasmādvirodhamāsthāya dvijebhyo vadhamāpsyasi // SkP_8.14 //
vayameva hi rājānam ānayiṣyāma durvidam /
tapasā svena rājendra paśya no balamuttamam // SkP_8.15 //
tataste ṛṣayaḥ sarve tapasā dagdhakilbiṣāḥ /
astuvanvāgbhiriṣṭābhir gāyatrīṃ vedabhāvinīm // SkP_8.16 //
stuvatāṃ tu tatasteṣāṃ gāyatrī vedabhāvinī /
rūpiṇī darśanaṃ prādād uvācedaṃ ca tāndvijān // SkP_8.17 //
tuṣṭāsmi vatsāḥ kiṃ vo 'dya karomi varadāsmi vaḥ /
brūta tatkṛtameveha bhaviṣyati na saṃśayaḥ // SkP_8.18 //
ṛṣaya ūcuḥ
somo no 'pahṛto devi kenāpi sudurātmanā /
tamānaya namaste 'stu eṣa no vara uttamaḥ // SkP_8.19 //
sanatkumāra uvāca
sā tathoktā viniścitya dṛṣṭvā divyena cakṣuṣā /
śyenībhūtā jagāmāśu svarbhānumasuraṃ prati // SkP_8.20 //
vyagrāṇāmasurāṇāṃ sā gṛhītvā somamāgatā /
āgamya tānṛṣīnprāha ayaṃ somo 'bhiṣūyatām // SkP_8.21 //
te tamāsādya ṛṣayaḥ prāpya yajñaphalaṃ mahat /
amanyanta tapo 'smākaṃ niṣkalmaṣamiti dvijāḥ // SkP_8.22 //
tatastatra svayaṃ brahmā saha devoragādibhiḥ /
āgatya tānṛṣīnprāha tapaḥ kuruta mā ciram // SkP_8.23 //
te saha brahmaṇā gatvā mainākaṃ parvatottamam /
sarvairdevagaṇaiḥ sārdhaṃ tapaśceruḥ samāhitāḥ // SkP_8.24 //
teṣāṃ kālena mahatā tapasā bhāvitātmanām /
yogapravṛttirabhavat sūkṣmayuktāstatastu te // SkP_8.25 //
te yuktā brahmaṇā sārdham ṛṣayaḥ saha devataiḥ /
maheśvare manaḥ sthāpya niścalopalavatsthitāḥ // SkP_8.26 //
atha teṣāṃ mahādevaḥ pinākī nīlalohitaḥ /
abhyagacchata taṃ deśaṃ vimānenārkatejasā // SkP_8.27 //
tadbhāvabhāvitāñ{}jñātvā sadbhāvena pareṇa ha /
uvāca meghanirhrādaḥ śatadundubhinisvanaḥ // SkP_8.28 //
bho bho sabrahmakā devāḥ saviṣṇuṛṣicāraṇāḥ /
divyaṃ cakṣuḥ prayacchāmi paśyadhvaṃ māṃ yathepsitam // SkP_8.29 //
sanatkumāra uvāca
apaśyanta tataḥ sarve sūryāyutasamaprabham /
vimānaṃ merusaṃkāśaṃ nānāratnavibhūṣitaṃ // SkP_8.30 //
tasya madhye 'gnikūṭaṃ ca sumahaddīptimāsthitam /
jvālāmālāparikṣiptam arcibhirupaśobhitam // SkP_8.31 //
daṃṣṭrākarālavadanaṃ pradīptānalalocanam /
tretāgnipiṅgalajaṭaṃ bhujagābaddhamekhalam // SkP_8.32 //
mṛṣṭakuṇḍalinaṃ caiva śūlāsaktamahākaram /
pinākinaṃ daṇḍahastaṃ mudgarāśanipāṇinam // SkP_8.33 //
asipaṭṭisahastaṃ ca cakriṇaṃ cordhvamehanam /
akṣasūtrakaraṃ caiva duṣprekṣyamakṛtātmabhiḥ /
candrādityagrahaiścaiva kṛtasragupabhūṣaṇam // SkP_8.34 //
tamapaśyanta te sarve devā divyena cakṣuṣā /
yaṃ dṛṣṭvā na bhavenmṛtyur martyasyāpi kadācana // SkP_8.35 //
tapasā viniyogayoginaḥ praṇamanto bhavamindunirmalam /
viyatīśvaradattacakṣuṣaḥ saha devairmunayo mudānvitāḥ // SkP_8.36 //
prasamīkṣya mahāsureśakālaṃ manasā cāpi vicārya durvisahyam /
praṇamanti gatātmabhāvacintāḥ saha devairjagadudbhavaṃ stuvantaḥ // SkP_8.37 //
iti skandapurāṇe aṣṭamo 'dhyāyaḥ
Skandapurana 9
sanatkumāra uvāca
te dṛṣṭvā devadeveśaṃ sarve sabrahmakāḥ surāḥ /
astuvanvāgbhiriṣṭābhiḥ praṇamya vṛṣavāhanam // SkP_9.1 //
pitāmaha uvāca
namaḥ śivāya somāya bhaktānāṃ bhayahāriṇe /
namaḥ śūlāgrahastāya kamaṇḍaludharāya ca // SkP_9.2 //
daṇḍine nīlakaṇṭhāya karāladaśanāya ca /
tretāgnidīptanetrāya trinetrāya harāya ca // SkP_9.3 //
namaḥ pinākine caiva namo 'stvaśanidhāriṇe /
vyālayajñopavītāya kuṇḍalābharaṇāya ca // SkP_9.4 //
namaścakradharāyaiva vyāghracarmadharāya ca /
kṛṣṇājinottarīyāya sarpamekhaline tathā // SkP_9.5 //
varadātre ca rudrāya sarasvatīsṛje tathā /
somasūryarkṣamālāya akṣasūtrakarāya ca // SkP_9.6 //
jvālāmālāsahasrāya ūrdhvaliṅgāya vai namaḥ /
namaḥ parvatavāsāya śirohartre ca me purā // SkP_9.7 //
hālāhalavināśāya kapālavaradhāriṇe /
vimānavaravāhāya janakāya mamaiva ca /
varadāya variṣṭhāya śmaśānarataye namaḥ // SkP_9.8 //
namo narasya kartre ca sthitikartre namaḥ sadā /
utpattipralayānāṃ ca kartre sarvasahāya ca // SkP_9.9 //
ṛṣidaivatanāthāya sarvabhūtādhipāya ca /
śivaḥ saumyaśca deveśa bhava no bhaktavatsala // SkP_9.10 //
sanatkumāra uvāca
brahmaṇyathaivaṃ stuvati devadevaḥ sa lokapaḥ /
uvāca tuṣṭastāndevān ṛṣīṃśca tapasaidhitān // SkP_9.11 //
tuṣṭo 'smyanena vaḥ samyak tapasā ṛṣidevatāḥ /
varaṃ brūta pradāsyāmi suniścintya sa ucyatām // SkP_9.12 //
sanatkumāra uvāca
atha sarvānabhiprekṣya saṃtuṣṭāṃstapasaidhitān /
darśanenaiva viprendra brahmā vacanamabravīt // SkP_9.13 //
brahmovāca
yadi tuṣṭo 'si deveśa yadi deyo varaśca naḥ /
tasmācchivaśca saumyaśca dṛśyaścaiva bhavasva naḥ // SkP_9.14 //
sukhasaṃvyavahāryaśca nityaṃ tuṣṭamanāstathā /
sarvakāryeṣu ca sadā hitaḥ pathyaśca śaṃkaraḥ // SkP_9.15 //
saha devyā sasūnuśca saha devagaṇairapi /
eṣa no dīyatāṃ deva varo varasahasrada // SkP_9.16 //
sanatkumāra uvāca
evamuktaḥ sa bhagavān brahmaṇā devasattamaḥ /
svakaṃ tejo mahaddivyaṃ vyasṛjatsarvayogavit // SkP_9.17 //
ardhena tejasaḥ svasya mukhādulkāṃ sasarja ha /
tāmāha bhava nārīti bhagavānviśvarūpadhṛk // SkP_9.18 //
sākāśaṃ dyāṃ ca bhūmiṃ ca mahimnā vyāpya viṣṭhitā /
upatasthe ca deveśaṃ dīpyamānā yathā taḍit // SkP_9.19 //
tāmāha prahasandevo devīṃ kamalalocanām /
brahmāṇaṃ devi varadam ārādhaya śucismite // SkP_9.20 //
sā tatheti pratijñāya tapastaptuṃ pracakrame /
rudraśca tānṛṣīnāha śṛṇudhvaṃ mama toṣaṇe /
phalaṃ phalavatāṃ śreṣṭhā yadbravīmi tapodhanāḥ // SkP_9.21 //
amarā jarayā tyaktā arogā janmavarjitāḥ /
madbhaktāstapasā yuktā ihaiva ca nivatsyatha // SkP_9.22 //
ayaṃ caivāśramaḥ śreṣṭhaḥ svarṇaśṛṅgo 'calottamaḥ /
puṇyaṃ pavitraṃ sthānaṃ vai bhaviṣyati na saṃśayaḥ // SkP_9.23 //
maināke parvate śreṣṭhe svarṇo 'hamabhavaṃ yataḥ /
svarṇākṣīṃ cāsṛjaṃ devīṃ svarṇākṣaṃ tena tatsmṛtam // SkP_9.24 //
svarṇākṣe ṛṣayo yūyaṃ ṣaṭkulīyāstapodhanāḥ /
nivatsyatha mayājñaptāḥ svarṇākṣaṃ vai tataśca ha /
samantādyojanaṃ kṣetraṃ pavitraṃ tanna saṃśayaḥ // SkP_9.25 //
devagandharvacaritam apsarogaṇasevitam /
siṃhebhaśarabhākīrṇaṃ śārdūlarkṣamṛgākulam /
anekavihagākīrṇaṃ latāvṛkṣakṣupākulam // SkP_9.26 //
brahmacārī niyamavāñ jitakrodho jitendriyaḥ /
upoṣya triguṇāṃ rātriṃ caruṃ kṛtvā nivedya ca /
yatra tatra mṛtaḥ so 'pi brahmaloke nivatsyati // SkP_9.27 //
yo 'pyevameva kāmātmā paśyettatra vṛṣadhvajam /
gosahasraphalaṃ so 'pi matprasādādavāpsyati /
niyamena mṛtaścātra mayā saha cariṣyati // SkP_9.28 //
yāvatsthāsyanti lokāśca mainākaścāpyayaṃ giriḥ /
tāvatsaha mayā devā matprasādāccariṣyatha // SkP_9.29 //
evaṃ sa tānṛṣīnuktvā dṛṣṭvā saumyena cakṣuṣā /
paśyatāmeva sarveṣāṃ tatraivāntaradhīyata // SkP_9.30 //
sanatkumāra uvāca
ya imaṃ śṛṇuyānmartyo dvijātīñchrāvayeta vā /
so 'pi tatphalamāsādya carenmṛtyuvivarjitaḥ // SkP_9.31 //
jayati jaladavāhaḥ sarvabhūtāntakālaḥ śamadamaniyatānāṃ kleśahartā yatīnām /
jananamaraṇahartā ceṣṭatāṃ dhārmikāṇāṃ vividhakaraṇayuktaḥ khecaraḥ pādacārī // SkP_9.32 //
madanapuravidārī netradantāvapātī vigatabhayaviṣādaḥ sarvabhūtapracetāḥ /
satatamabhidadhānaścekitānātmacittaḥ karacaraṇalalāmaḥ sarvadṛgdevadevaḥ // SkP_9.33 //
iti skandapurāṇe navamo 'dhyāyaḥ
Skandapurana 10
sanatkumāra uvāca
sā devī tryambakaproktā tatāpa suciraṃ tapaḥ /
nirāhārā kadācicca ekaparṇāśanā punaḥ /
vāyvāhārā punaścāpi abbhakṣā bhūya eva ca // SkP_10.1 //
tāṃ tapaścaraṇe yuktāṃ brahmā jñātvātibhāsvarām /
uvāca brūhi tuṣṭo 'smi devi kiṃ karavāṇi te // SkP_10.2 //
sābravīt tryambakaṃ devaṃ patiṃ prāpyenduvarcasam /
vicareyaṃ sukhaṃ deva sarvāṃl lokānnamastava // SkP_10.3 //
brahmovāca
na hi yena śarīreṇa kriyate paramaṃ tapaḥ /
tenaiva parameśo 'sau patiḥ śambhuravāpyate // SkP_10.4 //
tasmāddhi yogādbhavatī dakṣasyeha prajāpateḥ /
jāyasva duhitā bhūtvā patiṃ rudramavāpsyasi // SkP_10.5 //
tataḥ sā tadvacaḥ śrutvā yogāddevī manasvinī /
dakṣasya duhitā jajñe satī nāmātiyoginī // SkP_10.6 //
tāṃ dakṣastryambakāyaiva dadau bhāryāmaninditām /
brahmaṇo vacanādyasyāṃ mānasānasṛjatsutān // SkP_10.7 //
ātmatulyabalāndīptāñ jarāmaraṇavarjitān /
anekāni sahasrāṇi rudrāṇāmamitaujasām // SkP_10.8 //
tāndṛṣṭvā sṛjyamānāṃśca brahmā taṃ pratyaṣedhayat /
mā srākṣīrdevadeveśa prajā mṛtyuvivarjitāḥ // SkP_10.9 //
anyāḥ sṛjasva bhadraṃ te prajā mṛtyusamanvitāḥ /
tena coktaṃ sthito 'smīti sthāṇustena tataḥ smṛtaḥ // SkP_10.10 //
deva uvāca
na srakṣye mṛtyusaṃyuktāḥ prajā brahmankathaṃcana /
sthito 'smi vacanātte 'dya vaktavyo nāsmi te punaḥ // SkP_10.11 //
ye tvime mānasāḥ sṛṣṭā mahātmāno mahābalāḥ /
cariṣyanti mayā sārdhaṃ sarva ete hi yājñikāḥ // SkP_10.12 //
sanatkumāra uvāca
atha kāle gate vyāsa sa dakṣaḥ śāpakāraṇāt /
anyānāhūya jāmātṝn sadārānarcayadgṛhe // SkP_10.13 //
satīṃ saha tryambakena nājuhāva ruṣānvitaḥ /
satī jñātvā tu tatsarvaṃ gatvā pitaramabravīt // SkP_10.14 //
ahaṃ jyeṣṭhā variṣṭhā ca jāmātrā saha suvrata /
māṃ hitvā nārhase hyetāḥ saha bhartṛbhirarcitum // SkP_10.15 //
krodhenātha samāviṣṭaḥ sa krodhopahatendriyaḥ /
nirīkṣya prābravīddakṣaś cakṣuṣā nirdahanniva // SkP_10.16 //
māmetāḥ sati sasnehāḥ pūjayanti sabhartṛkāḥ /
na tvaṃ tathā pūjayase saha bhartrā mahāvrate // SkP_10.17 //
gṛhāṃśca me sapatnīkāḥ praviśanti tapodhanāḥ /
śreṣṭhāṃstasmātsadā manye tatastānarcayāmyaham // SkP_10.18 //
tasmādyatte karomyadya śubhaṃ vā yadi vāśubham /
pūjāṃ gṛhāṇa tāṃ putri gaccha vā yatra rocate // SkP_10.19 //
sanatkumāra uvāca
tataḥ sā krodhadīptāsyā na jagrāhātikopitā /
pūjāmasaṃmatāṃ hīnām idaṃ covāca taṃ śubhā // SkP_10.20 //
yasmādasaṃmatāmetāṃ pūjāṃ tvaṃ kuruṣe mayi /
ślāghyāṃ caivāpyaduṣṭāṃ ca śreṣṭhāṃ māṃ garhase pitaḥ // SkP_10.21 //
tasmādimaṃ svakaṃ dehaṃ tyajāmyeṣā tavātmajā /
asatkṛtāyāḥ kiṃ me 'dya jīvitenāśubhena ha // SkP_10.22 //
sanatkumāra uvāca
tataḥ kṛtvā namaskāraṃ manasā tryambakāya ha /
uvācedaṃ susaṃrabdhā vacanaṃ vacanāraṇiḥ // SkP_10.23 //
yatrāhamupapadyeyaṃ punardehe svayecchayā /
evaṃ tatrāpyasaṃmūḍhā sambhūtā dhārmikā satī /
gaccheyaṃ dharmapatnītvaṃ tryambakasyaiva dhīmataḥ // SkP_10.24 //
tataḥ sā dhāraṇāṃ kṛtvā āgneyīṃ sahasā satī /
dadāha vai svakaṃ dehaṃ svasamutthena vahninā // SkP_10.25 //
tāṃ jñātvā tryambako devīṃ tathābhūtāṃ mahāyaśāḥ /
uvāca dakṣaṃ saṃgamya idaṃ vacanakovidaḥ // SkP_10.26 //
yasmātte ninditaścāhaṃ praśastāścetare pṛthak /
jāmātaraḥ sapatnīkās tasmādvaivasvate 'ntare /
utpatsyante punaryajñe tava jāmātarastvime // SkP_10.27 //
tvaṃ caiva mama śāpena kṣatriyo bhavitā nṛpaḥ /
pracetasāṃ sutaścaiva kanyāyāṃ śākhināṃ punaḥ /
dharmavighnaṃ ca te tatra kariṣye krūrakarmaṇaḥ // SkP_10.28 //
sanatkumāra uvāca
tamuvāca tadā dakṣo dūyatā hṛdayena vai /
mayā yadi sutā svā vai proktā tyaktāpi vā punaḥ /
kiṃ tavātra kṛtaṃ deva ahaṃ tasyāḥ prabhuḥ sadā // SkP_10.29 //
yasmāttvaṃ māmabhyaśapas tasmāttvamapi śaṃkara /
bhūrloke vatsyase nityaṃ na svarloke kadācana // SkP_10.30 //
bhāgaṃ ca tava yajñeṣu dattvā sarve dvijātayaḥ /
apaḥ sprakṣyanti sarvatra mahādeva mahādyute // SkP_10.31 //
sanatkumāra uvāca
tataḥ sa devaḥ prahasaṃs tamuvāca trilocanaḥ /
sarveṣāmeva lokānāṃ mūlaṃ bhūrloka ucyate // SkP_10.32 //
tamahaṃ dhārayāmyeko lokānāṃ hitakāmyayā /
bhūrloke hi dhṛte lokāḥ sarve tiṣṭhanti śāśvatāḥ /
tasmāttiṣṭhāmyahaṃ nityam ihaiva na tavājñayā // SkP_10.33 //
bhāgāndattvā tathānyebhyo ditsavo me dvijātayaḥ /
apaḥ spṛśanti śuddhyarthaṃ bhāgaṃ yacchanti me tataḥ /
dattvā spṛśanti bhūyaśca dharmasyaivābhivṛddhaye // SkP_10.34 //
yathā hi devanirmālyaṃ śucayo dhārayantyuta /
aśuciṃ spraṣṭukāmāśca tyaktvāpaḥ saṃspṛśanti ca // SkP_10.35 //
devānāmevamanyeṣāṃ ditsavo brāhmaṇarṣabhāḥ /
bhāgānapaḥ spṛśanti sma tatra kā paridevanā // SkP_10.36 //
tvaṃ tu macchāpanirdagdho viparīto narādhamaḥ /
svasyāṃ sutāyāṃ mūḍhātmā putramutpādayiṣyasi // SkP_10.37 //
sanatkumāra uvāca
evaṃ sa bhagavāñchaptvā dakṣaṃ devo jagatpatiḥ /
virarāma mahātejā jagāma ca yathāgatam // SkP_10.38 //
candradivākaravahnisamākṣaṃ candranibhānanapadmadalākṣam /
govṛṣavāhamameyaguṇaughaṃ satatamihenduvahaṃ praṇatāḥ smaḥ // SkP_10.39 //
ya imaṃ dakṣaśāpāṅkaṃ devyāścaivāśarīratām /
śṛṇuyādvātha viprānvā śrāvayīta yatavrataḥ /
sarvapāpavinirmukto rudralokamavāpnuyāt // SkP_10.40 //
iti skandapurāṇe daśamo 'dhyāyaḥ
Skandapurana 11
sanatkumāra uvāca
kadācitsvagṛhaṃ prāptaṃ kaśyapaṃ dvipadāṃ varam /
apṛcchaddhimavānpraśnaṃ loke khyātikaraṃ nu kim // SkP_11.1 //
kenākṣayāśca lokāḥ syuḥ khyātiśca paramā mune /
tathaiva cārcanīyatvaṃ satsu taṃ kathayasva me // SkP_11.2 //
kaśyapa uvāca
apatyena mahābāho sarvametadavāpyate /
mama khyātirapatyena brahmaṇo ṛṣibhiśca ha // SkP_11.3 //
kiṃ na paśyasi śailendra yato māṃ paripṛcchasi /
vartayiṣyāmi taccāpi yanme dṛṣṭaṃ purācala // SkP_11.4 //
vārāṇasīmahaṃ gacchann apaśyaṃ saṃsthitaṃ divi /
vimānaṃ svanavaddivyam anaupamyamaninditam // SkP_11.5 //
tasyādhastādārtanādaṃ gartāsthāne śṛṇomyaham /
tānahaṃ tapasā jñātvā tatraivāntarhitaḥ sthitaḥ // SkP_11.6 //
athāgāttatra śailendra vipro niyamavāñchuciḥ /
tīrthābhiṣekapūtātmā pare tapasi saṃsthitaḥ // SkP_11.7 //
atha sa vrajamānastu vyāghreṇābhīṣito dvijaḥ /
viveśa taṃ tadā deśaṃ sā gartā yatra bhūdhara // SkP_11.8 //
gartāyāṃ vīraṇastambe lambamānāṃstadā munīn /
apaśyadārto duḥkhārtān apṛcchattāṃśca sa dvijaḥ // SkP_11.9 //
ke yūyaṃ vīraṇastambe lambamānā hyadhomukhāḥ /
duḥkhitāḥ kena mokṣaśca yuṣmākaṃ bhavitānaghāḥ // SkP_11.10 //
pitara ūcuḥ
vayaṃ te 'kṛtapuṇyasya pitaraḥ sapitāmahāḥ /
prapitāmahāśca kliśyāmas tava duṣṭena karmaṇā // SkP_11.11 //
narako 'yaṃ mahābhāga gartārūpaṃ samāsthitaḥ /
tvaṃ cāpi vīraṇastambas tvayi lambāmahe vayam // SkP_11.12 //
yāvattvaṃ jīvase vipra tāvadeva vayaṃ sthitāḥ /
mṛte tvayi gamiṣyāmo narakaṃ pāpacetasaḥ // SkP_11.13 //
yadi tvaṃ dārasaṃyogaṃ kṛtvāpatyaṃ guṇottaram /
utpādayasi tenāsmān mucyema vayamekaśaḥ // SkP_11.14 //
nānyena tapasā putra na tīrthānāṃ phalena ca /
tatkuruṣva mahābuddhe tārayasva pitṝnbhayāt // SkP_11.15 //
sa tatheti pratijñāya ārādhya ca vṛṣadhvajam /
pitṝngartātsamuddhṛtya gaṇapānpracakāra ha // SkP_11.16 //
svayaṃ ca rudradayitaḥ sukeśo nāma nāmataḥ /
saṃmato balavāṃścaiva rudrasya gaṇapo 'bhavat // SkP_11.17 //
tasmātkṛtvā tapo ghoram apatyaṃ guṇavattaram /
utpādayasva śailendra tataḥ kīrtimavāpsyasi // SkP_11.18 //
sanatkumāra uvāca
sa evamukto ṛṣiṇā śailendro niyame sthitaḥ /
tapaścakāra vipulaṃ yena brahmā tutoṣa ha // SkP_11.19 //
tamāgatya tadā brahmā varado 'smītyabhāṣata /
brūhi tuṣṭo 'smi te śaila tapasānena suvrata // SkP_11.20 //
himavānuvāca
bhagavanputramicchāmi guṇaiḥ sarvairalaṃkṛtam /
etadvaraṃ prayacchasva yadi tuṣṭo 'si naḥ prabho // SkP_11.21 //
brahmovāca
kanyā bhavitrī śailendra sutā te varavarṇinī /
yasyāḥ prabhāvātsarvatra kīrtimāpsyasi puṣkalām // SkP_11.22 //
arcitaḥ sarvadevānāṃ tīrthakoṭīsamāvṛtaḥ /
pāvanaścaiva puṇyaśca devānāmapi sarvataḥ /
jyeṣṭhā ca sā bhavitrī te anye cānu tataḥ śubhe // SkP_11.23 //
sanatkumāra uvāca
evamuktvā tato brahmā tatraivāntaradhīyata /
so 'pi kālena śailendro menāyāmupapādayat /
aparṇāmekaparṇāṃ ca tathā cāpyekapāṭalām // SkP_11.24 //
nyagrodhamekaparṇā tu pāṭalaṃ caikapāṭalā /
āśrite dve aparṇā tu aniketā tapo 'carat /
śataṃ varṣasahasrāṇāṃ duścaraṃ devadānavaiḥ // SkP_11.25 //
āhāramekaparṇena saikaparṇā samācarat /
pāṭalena tathaikena vidadhātyekapāṭalā // SkP_11.26 //
pūrṇe pūrṇe sahasre tu āhāraṃ tena cakratuḥ /
aparṇā tu nirāhārā tāṃ mātā pratyabhāṣata /
niṣedhayantī hyu meti mātṛsnehena duḥkhitā // SkP_11.27 //
sā tathoktā tadā mātrā devī duścaracāriṇī /
tenaiva nāmnā lokeṣu vikhyātā surapūjitā // SkP_11.28 //
etattattrikumārīṇāṃ jagatsthāvarajaṅgamam /
etāsāṃ tapasā labdhaṃ yāvadbhūmirdhariṣyati // SkP_11.29 //
tapaḥśarīrāstāḥ sarvās tisro yogabalānvitāḥ /
sarvāścaiva mahābhāgāḥ sarvāśca sthirayauvanāḥ // SkP_11.30 //
tā lokamātaraścaiva brahmacāriṇya eva ca /
anugṛhṇanti lokāṃśca tapasā svena sarvadā // SkP_11.31 //
umā tāsāṃ variṣṭhā ca śreṣṭhā ca varavarṇinī /
mahāyogabalopetā mahādevamupasthitā // SkP_11.32 //
dattakaścośanā tasyāḥ putraḥ sa bhṛgunandanaḥ /
asitasyaikaparṇā tu devalaṃ suṣuve sutam // SkP_11.33 //
yā tu tāsāṃ kumārīṇāṃ tṛtīyā hyekapāṭalā /
putraṃ śataśalākasya jaigīṣavyamupasthitā /
tasyāpi śaṅkhalikhitau smṛtau putrāvayonijau // SkP_11.34 //
umā tu yā mayā tubhyaṃ kīrtitā varavarṇinī /
atha tasyāstapoyogāt trailokyamakhilaṃ tadā /
pradhūpitaṃ samālakṣya brahmā vacanamabravīt // SkP_11.35 //
brahmovāca
devi kiṃ tapasā lokāṃs tāpayasyatiśobhane /
tvayā sṛṣṭamidaṃ viśvaṃ mā kṛtvā tadvināśaya // SkP_11.36 //
tvaṃ hi dhārayase lokān imānsarvānsvatejasā /
brūhi kiṃ te jaganmātaḥ prārthitaṃ samprasīda naḥ // SkP_11.37 //
devyuvāca
yadarthaṃ tapaso hyasya caraṇaṃ me pitāmaha /
jānīṣe tattvametanme tataḥ pṛcchasi kiṃ punaḥ // SkP_11.38 //
brahmovāca
yadarthaṃ devi tapasā śrāmyase lokabhāvani /
sa tvāṃ svayaṃ samāgamya ihaiva varayiṣyati // SkP_11.39 //
sarvadevapatiḥ śreṣṭhaḥ sarvalokeśvareśvaraḥ /
vayaṃ sadevā yasyeśe vaśyāḥ kiṃkaravādinaḥ // SkP_11.40 //
sa devadevaḥ parameśvareśvaraḥ svayaṃ tavāyāsyati lokapo 'ntikam /
udārarūpo vikṛtābhirūpavān samānarūpo na hi yasya kasyacit // SkP_11.41 //
maheśvaraḥ parvatalokavāsī carācareśaḥ prathamo 'prameyaḥ /
vinendunā indusamānavaktro vibhīṣaṇaṃ rūpamihāsthito 'gram // SkP_11.42 //
iti skandapurāṇe ekādaśo 'dhyāyaḥ
Skandapurana 12
sanatkumāra uvāca
tataḥ sa bhagavāndevo brahmā tāmāha susvaram /
devi yenaiva sṛṣṭāsi manasā yastvayā vṛtaḥ /
sa bhartā tava deveśo bhavitā mā tapaḥ kṛthāḥ // SkP_12.1 //
tataḥ pradakṣiṇaṃ kṛtvā brahmā vyāsa gireḥ sutām /
jagāmādarśanaṃ tasyāḥ sā cāpi virarāma ha // SkP_12.2 //
sā devī yuktamityevam uktvā svasyāśramasya ha /
dvāri jātamaśokaṃ vai samupāśritya saṃsthitā // SkP_12.3 //
athāgāccandratilakas tridaśārtiharo haraḥ /
vikṛtaṃ rūpamāsthāya hrasvo bāhuka eva ca // SkP_12.4 //
vibhugnanāsiko bhūtvā kubjaḥ keśāntapiṅgalaḥ /
uvāca vikṛtāsyaśca devi tvāṃ varayāmyaham // SkP_12.5 //
athomā yogasaṃsiddhā jñātvā śaṃkaramāgatam /
antarbhāvaviśuddhā sā kriyānuṣṭhānalipsayā // SkP_12.6 //
tamuvācārghyamānāyya madhuparkeṇa caiva hi /
sampūjya sasukhāsīnaṃ brāhmaṇaṃ brāhmaṇapriyā // SkP_12.7 //
devyuvāca
bhagavannasvatantrāsmi pitā me 'styaraṇī tathā /
tau prabhū mama dāne vai kanyāhaṃ dvijapuṃgava // SkP_12.8 //
gatvā yācasva pitaraṃ mama śailendramavyayam /
sa ceddadāti māṃ vipra tubhyaṃ tadrucitaṃ mama // SkP_12.9 //
sanatkumāra uvāca
tataḥ sa bhagavāndevas tathaiva vikṛtaḥ prabhuḥ /
uvāca śailarājaṃ tam umāṃ me yaccha śailarāṭ // SkP_12.10 //
sa taṃ vikṛtarūpeṇa jñātvā rudramathāvyayam /
bhītaḥ śāpācca vimanā idaṃ vacanamabravīt // SkP_12.11 //
bhagavannāvamanyāmi brāhmaṇānbhūmidaivatān /
manīṣitaṃ tu yatpūrvaṃ tacchṛṇuṣva mahātapaḥ // SkP_12.12 //
svayaṃvaro me duhitur bhavitā viprapūjitaḥ /
varayedyaṃ svayaṃ tatra sa bhartāsyā bhavediti // SkP_12.13 //
sanatkumāra uvāca
tacchrutvā śailavacanaṃ bhagavāngovṛṣadhvajaḥ /
devyāḥ samīpamāgatya idamāha mahāmanāḥ // SkP_12.14 //
devi pitrā tavājñaptaḥ svayaṃvara iti śrutam /
tatra tvaṃ varayitrī yaṃ sa te bhartā kilānaghe // SkP_12.15 //
tadāpṛcche gamiṣyāmi durlabhā tvaṃ varānane /
rūpavantaṃ samutsṛjya vṛṇīthā mādṛśaṃ katham // SkP_12.16 //
sanatkumāra uvāca
tenoktā sā tadā tatra bhāvayantī tadīritam /
bhāvaṃ ca rudranihitaṃ prasādaṃ manasastathā // SkP_12.17 //
samprāpyovāca deveśaṃ mā te bhūdbuddhiranyathā /
ahaṃ tvāṃ varayiṣyāmi nānyadbhūtaṃ kathaṃcana // SkP_12.18 //
atha vā te 'sti saṃdeho mayi vipra kathaṃcana /
ihaiva tvāṃ mahābhāga varayāmi manoratham // SkP_12.19 //
sanatkumāra uvāca
gṛhītvā stabakaṃ sā tu hastābhyāṃ tatra saṃsthitam /
skandhe śambhoḥ samādāya devī prāha vṛto 'si me // SkP_12.20 //
tataḥ sa bhagavāndevas tathā devyā vṛtastadā /
uvāca tamaśokaṃ vai vācā saṃjīvayanniva // SkP_12.21 //
yasmāttava supuṣpeṇa stabakena vṛto hyaham /
tasmāttvaṃ jarayā tyaktaḥ amaraḥ sambhaviṣyasi // SkP_12.22 //
kāmarūpaḥ kāmapuṣpaḥ kāmago dayito mama /
sarvābharaṇapuṣpāḍhyaḥ sarvavṛkṣaphalopagaḥ // SkP_12.23 //
sarvānnabhakṣadaścaiva amṛtasrava eva ca /
sarvagandhaśca devyāstvaṃ bhaviṣyasi dṛḍhaṃ priyaḥ /
nirbhayaḥ sarvalokeṣu cariṣyasi sunirvṛtaḥ // SkP_12.24 //
āśramaṃ caivamatyarthaṃ citrakūṭeti viśrutam /
yo 'bhiyāsyati puṇyārthī so 'śvamedhamavāpsyati /
yatra tatra mṛtaścāpi brahmalokaṃ gamiṣyati // SkP_12.25 //
yaścātra niyamairyuktaḥ prāṇānsamyakparityajet /
sa devyāstapasā yukto mahāgaṇapatirbhavet // SkP_12.26 //
sanatkumāra uvāca
evamuktvā tadā deva āpṛcchya himavatsutām /
antardadhe jagatsraṣṭā sarvabhūtapa īśvaraḥ // SkP_12.27 //
sāpi devī gate tasmin bhagavatyamitātmani /
tata evonmukhī sthitvā śilāyāṃ saṃviveśa ha // SkP_12.28 //
unmukhī sā gate tasmin maheṣvāse prajāpatau /
niśeva candrarahitā sā babhau vimanāstadā // SkP_12.29 //
atha śuśrāva sā śabdaṃ bālasyārtasya śailajā /
sarasyudakasampūrṇe samīpe cāśramasya ha // SkP_12.30 //
sa kṛtvā bālarūpaṃ tu devadevaḥ svayaṃ śivaḥ /
krīḍāhetoḥ saromadhye grāhagrasto 'bhavattadā // SkP_12.31 //
yogamāyāmathāsthāya prapañcodbhavakāraṇam /
tadrūpaṃ saraso madhye kṛtvedaṃ samabhāṣata /
trātu māṃ kaścidetyeha grāheṇa hṛtacetasam // SkP_12.32 //
dhikkaṣṭaṃ bāla evāham aprāptārthamanorathaḥ /
yāsyāmi nidhanaṃ vaktre grāhasyāsya durātmanaḥ // SkP_12.33 //
śocāmi na svakaṃ dehaṃ grāhagrasto 'pi duḥkhitaḥ /
yathā śocāmi pitaraṃ mātaraṃ ca tapasvinīm // SkP_12.34 //
māṃ śrutvā grāhavadane prāptaṃ nidhanamutsukau /
priyaputrāvekaputrau prāṇānnūnaṃ vihāsyataḥ // SkP_12.35 //
sanatkumāra uvāca
śrutvā tu devī taṃ nādaṃ viprasyārtasya śobhanā /
utthāya pradrutā tatra yatra tiṣṭhatyasau dvijaḥ // SkP_12.36 //
sāpaśyadinduvadanā bālakaṃ cārurūpiṇam /
grāheṇa grasyamānaṃ taṃ vepamānamavasthitam // SkP_12.37 //
so 'pi grāhavaraḥ śrīmān dṛṣṭvā devīmupāgatām /
taṃ gṛhītvā drutaṃ yāto madhyaṃ sarasa eva ha // SkP_12.38 //
sa kṛṣyamāṇastejasvī nādamārtaṃ tadākarot /
athāha devī duḥkhārtā bālaṃ dṛṣṭvā mahāvratā // SkP_12.39 //
grāharāja mahāsattva bālakaṃ hyekaputrakam /
visṛjainaṃ mahādaṃṣṭra kṣipraṃ bhīmaparākrama // SkP_12.40 //
grāha uvāca
yo devi divase ṣaṣṭhe prathamaṃ samupaiti mām /
sa āhāro mama purā vihito lokakartṛbhiḥ // SkP_12.41 //
so 'yaṃ mama mahābhāge ṣaṣṭhe 'hani girīndraje /
brahmaṇā vihito nūnaṃ nainaṃ mokṣye kathaṃcana // SkP_12.42 //
devyuvāca
yanmayā himavacchṛṅge caritaṃ tapa uttamam /
tena bālamimaṃ muñca grāharāja namo 'stu te // SkP_12.43 //
grāha uvāca
mā vyayaṃ tapaso devi kārṣīḥ śailendranandane /
nainaṃ mocayituṃ śakto devarājo 'pi sa svayam // SkP_12.44 //
mahyamīśena tuṣṭena śarveṇogreṇa śūlinā /
amaratvamavadhyatvam akṣayaṃ balameva ca // SkP_12.45 //
svayaṃgrahaṇamokṣaśca jñānaṃ caivāvyayaṃ punaḥ /
dattaṃ tato bravīmi tvāṃ nāyaṃ mokṣamavāpsyati // SkP_12.46 //
atha vā te kṛpā devi bhṛśaṃ bāle śubhānane /
bravīmi yatkuru tathā tato mokṣamavāpsyati // SkP_12.47 //
devyuvāca
grāhādhipa vadasvāśu yatsatāmavigarhitam /
tatkṛtaṃ nātra saṃdeho mānyā me brāhmaṇā dṛḍham // SkP_12.48 //
grāha uvāca
yatkṛtaṃ vai tapaḥ kiṃcid bhavatyā svalpamantaśaḥ /
tatsarvaṃ me prayacchasva tato mokṣamavāpsyati // SkP_12.49 //
devyuvāca
janmaprabhṛti yatpuṇyaṃ mahāgrāha kṛtaṃ mayā /
tatte sarvaṃ mayā dattaṃ bālaṃ muñca mamāgrataḥ // SkP_12.50 //
sanatkumāra uvāca
prajajvāla tato grāhas tapasā tena bṛṃhitaḥ /
āditya iva madhyāhne durnirīkṣyastadābhavat // SkP_12.51 //
uvāca cedaṃ tuṣṭātmā devīṃ lokasya dhāriṇīm /
devi kiṃ kṛtametatte aniścitya mahāvrate /
tapaso hyarjanaṃ duḥkhaṃ tasya tyāgo na śasyate // SkP_12.52 //
gṛhāṇa tapa etacca bālaṃ cemaṃ śucismite /
tuṣṭo 'smi te viprabhaktyā varaṃ tasmāddadāmi te // SkP_12.53 //
sā tvevamuktā grāheṇa uvācedaṃ mahāvratā /
suniścitya mahāgrāha kṛtaṃ bālasya mokṣaṇam /
na viprebhyastapaḥ śreṣṭhaṃ śreṣṭhā me brāhmaṇā matāḥ // SkP_12.54 //
dattvā cāhaṃ na gṛhṇāmi grāhendra viditaṃ hi te /
na hi kaścinnaro grāha pradattaṃ punarāharet // SkP_12.55 //
dattametanmayā tubhyaṃ nādadāni hi tatpunaḥ /
tvayyeva ramatāmetad bālaścāyaṃ vimucyatām // SkP_12.56 //
tathoktastāṃ praśasyātha muktvā bālaṃ namasya ca /
devīmādityasadbhāsaṃ tatraivāntaradhīyata // SkP_12.57 //
bālo 'pi sarasastīre mukto grāheṇa vai tadā /
svapnalabdha ivārthaughas tatraivāntaradhīyata // SkP_12.58 //
tapaso 'tha vyayaṃ matvā devī himagirīndrajā /
bhūya eva tapaḥ kartum ārebhe yatnamāsthitā // SkP_12.59 //
kartukāmāṃ tapo bhūyo jñātvā tāṃ śaṃkaraḥ svayam /
provāca vacanaṃ vyāsa mā kṛthāstapa ityuta // SkP_12.60 //
mahyametattapo devi tvayā dattaṃ mahāvrate /
tenaivamakṣayaṃ tubhyaṃ bhaviṣyati sahasradhā // SkP_12.61 //
iti labdhvā varaṃ devī tapaso 'kṣayyamuttamam /
svayaṃvaramudīkṣantī tasthau prītimudāyutā // SkP_12.62 //
idaṃ paṭhedyo hi naraḥ sadaiva bālānubhāvācaraṇaṃ hi śambhoḥ /
sa dehabhedaṃ samavāpya pūto bhavedgaṇastasya kumāratulyaḥ // SkP_12.63 //
iti skandapurāṇe dvādaśamo 'dhyāyaḥ
Skandapurana 13
sanatkumāra uvāca
vistṛte himavatpṛṣṭhe vimānaśatasaṃkule /
abhavatsa tu kālena śailaputryāḥ svayaṃvaraḥ // SkP_13.1 //
atha parvatarājo 'sau himavāndhyānakovidaḥ /
duhiturdevadevena jñātvā tadabhimantritam // SkP_13.2 //
jānannapi mahāśailaḥ samācārakriyepsayā /
svayaṃvaraṃ tato devyāḥ sarvalokeṣvaghoṣayat // SkP_13.3 //
devadānavasiddhānāṃ sarvalokanivāsinām /
vṛṇuyātparameśānaṃ samakṣaṃ yena me sutā // SkP_13.4 //
tadeva sukṛtaṃ ślāghyaṃ mamābhyudayasaṃmatam /
iti saṃcintya śailendraḥ kṛtvā hṛdi maheśvaram // SkP_13.5 //
ābrahmakeṣu lokeṣu devyāḥ śailendrasattamaḥ /
kṛtvā ratnākulaṃ deśaṃ svayaṃvaramacīkarat // SkP_13.6 //
athaivamāghoṣitamātra eva svayaṃvare vyāsa mahīdhraputryāḥ /
devādayaḥ sarvajagannivāsāḥ samāyayurdivyagṛhītaveṣāḥ // SkP_13.7 //
praphullapadmāsanasaṃniviṣṭaḥ siddhairvṛto yogibhiraprameyaiḥ /
vijñāpitastena mahīdhrarājñā pitāmahastatra samājagāma // SkP_13.8 //
akṣṇāṃ sahasraṃ surarāṭ sa bibhrad divyāṅgahārasragudāttarūpaḥ /
airāvataṃ sarvagajendramukhyaṃ sravanmadāsārakṛtapravāham /
āruhya sarvāmararāṭ sa vajraṃ bibhratsamāgātpurataḥ surāṇām // SkP_13.9 //
tejaḥpratāpādhikadivyarūpaḥ prodbhāsayansarvadiśo vivasvān /
haimaṃ vimānaṃ sacalatpatākam āruhya āgāttvaritaṃ javena // SkP_13.10 //
maṇipradīptojjvalakuṇḍalaśca vahnyarkatejaḥpratime vimāne /
samabhyagātkaśyapaviprasūnur āditya āgādbhaganāmadhārī // SkP_13.11 //
pīnāṅgayaṣṭiḥ sukṛtāṅgahāras tejobalājñāsadṛśaprabhāvaḥ /
daṇḍaṃ samādāya kṛtānta āgād āruhya bhīmaṃ mahiṣaṃ javena // SkP_13.12 //
mahāmahīdhrocchrayapīnagātraḥ svarṇādiratnācitacāruveṣaḥ /
samīraṇaḥ sarvajagadvibhartā vimānamāruhya samabhyagāddhi // SkP_13.13 //
saṃtāpayansarvasurāsureśāṃs tejodhikastejasi saṃniviśya /
vahniḥ samabhyetya surendramadhye jvalanpratasthau varaveṣadhārī // SkP_13.14 //
nānāmaṇiprajvalitāṅgayaṣṭir jagaccarandivyavimānamagryam /
āruhya sarvadraviṇādhipeśaḥ sa rājarājastvarito 'bhyagācca // SkP_13.15 //
āpyāyayansarvasurāsureśān kāntyā ca veṣeṇa ca cārurūpaḥ /
jvalanmahāratnavicitrarūpaṃ vimānamāruhya śaśī samāgāt // SkP_13.16 //
śyāmāṅgayaṣṭiḥ suvicitraveṣaḥ sarvasragābaddhasugandhamālī /
tārkṣyaṃ samāruhya mahīdhrakalpaṃ gadādharo 'sau tvaritaṃ sametaḥ // SkP_13.17 //
tathāśvinau devabhiṣagvarau tu ekaṃ vimānaṃ tvarayābhiruhya /
manoharāvujjvalacāruveṣāv ājagmaturdevasadaḥ suvīrau // SkP_13.18 //
śeṣaḥ sahasraṃ sphuradagnivarṇaṃ bibhratsphaṭānāṃ jvalanārkatejāḥ /
sārdhaṃ sa nāgairaparairmahātmā vimānamāruhya samabhyagācca // SkP_13.19 //
diteḥ sutānāṃ ca mahāsurāṇāṃ vahnyarkaśakrānilatulyabhāsām /
varānurūpaṃ pravidhāya veṣaṃ vṛndaṃ samāgātpurataḥ surāṇām // SkP_13.20 //
gandharvarājaḥ sa ca cārurūpī divyaṅgamo divyavimānacārī /
gandharvasaṃghaiḥ sahito 'psarobhiḥ śakrājñayā tatra samājagāma // SkP_13.21 //
anye ca devāstridivaukaseśāḥ pṛthakpṛthakcārugṛhītaveṣāḥ /
ājagmurāruhya vimānapṛṣṭhaṃ gandharvayakṣoragakiṃnarāśca // SkP_13.22 //
śacīpatistatra surendramadhye rājādhikārādhikalakṣyamūrtiḥ /
ājñābalaiśvaryakṛtapramoho vṛthādhikaṃ yatnamupācakāra // SkP_13.23 //
hetustrilokasya jagatprasūter mātā ca teṣāṃ sasurāsurāṇām /
patnī ca śambhoḥ puruṣasya dhāmno gītā purāṇe prakṛtiḥ parārthā /
dakṣasya kopāddhimavadgṛhaṃ sā kāryārthamāgātparameśapatnī // SkP_13.24 //
evaṃ yatastāṃ na viduḥ sureśā mohastatastānpara āviveśa /
varārthamājagmurato vimūḍhā īśena yasmādvṛḍitāḥ kṛtāste // SkP_13.25 //
tataḥ pranṛttābhirathāpsarobhir gandharvasaṃghaiśca sugītaśabdaiḥ /
sthitaiśca nānāvidharūpaveṣair devāsurāditridivaukasaṃghaiḥ // SkP_13.26 //
vimānapṛṣṭhe maṇihemacitre sthitā calaccāmaravījitāṅgī /
sarvartupuṣpāṃ susugandhamālāṃ pragṛhya devī prasabhaṃ pratasthe // SkP_13.27 //
sanatkumāra uvāca
mālāṃ pragṛhya devyāṃ tu sthitāyāṃ devasaṃsadi /
śakrādyairāgatairdevaiḥ svayaṃvaramupāgataiḥ // SkP_13.28 //
devyā jijñāsayā śambhur bhūtvā pañcaśikhaḥ śiśuḥ /
utsaṅgatalasaṃsupto babhūva sahasā vibhuḥ // SkP_13.29 //
akasmādatha taṃ devī śiśuṃ pañcaśikhaṃ sthitam /
jñātvā yogasamādhānāj jahṛṣe prītisaṃyutā // SkP_13.30 //
atha sā śuddhasaṃkalpā kāṅkṣitaprāptasatphalā /
nirvṛteva tadā tasthau kṛtvā hṛdi tameva tu // SkP_13.31 //
tato dṛṣṭvā śiśuṃ devā devyā utsaṅgavartinam /
ko 'yamatreti saṃmantrya cukrudhurbhṛśamārditāḥ // SkP_13.32 //
vajramākārayattasya bāhumutkṣipya vṛtrahā /
sa bāhurutthitastasya tathaiva samatiṣṭhata // SkP_13.33 //
stambhitaḥ śiśurūpeṇa devadevena śambhunā /
vajraṃ kṣeptuṃ na śaśāka bāhuṃ cālayituṃ na ca // SkP_13.34 //
bhago nāma tato deva ādityaḥ kāśyapo balī /
utkṣipya muśalaṃ dīptaṃ kṣeptumaicchadvimohitaḥ /
tasyāpi bhagavānbāhuṃ tathaivāstambhayattadā // SkP_13.35 //
śiraḥ prakampayanviṣṇuḥ sakrodhastamavaikṣata /
tasyāpi śiraso devaḥ khālityaṃ pracakāra ha // SkP_13.36 //
pūṣā dantāndaśandantaiḥ śarvamaikṣata mohitaḥ /
tasyāpi daśanāḥ petur dṛṣṭamātrasya śambhunā // SkP_13.37 //
yamasya stambhito daṇḍas tejo vahneḥ śaśeḥ prabhā /
balaṃ vāyostathānyeṣāṃ tasminsarvadivaukasām /
balaṃ tejaśca yogaṃ ca tathaivāstambhayadvibhuḥ // SkP_13.38 //
atha teṣu sthiteṣvevaṃ manyumatsu sureṣu tu /
brahmā paramasaṃvigno dhyānamāsthāya sādaram /
bubudhe devadeveśam umotsaṅgasamāsthitam // SkP_13.39 //
sa buddhvā parameśānaṃ śīghramutthāya sādaram /
vavande caraṇau śambhor astuvacca pitāmahaḥ /
paurāṇaiḥ sāmasaṃgītaiḥ puṇyākhyairguhyanāmabhiḥ // SkP_13.40 //
ajastvamamaro deva sraṣṭā hartā vibhuḥ paraḥ /
pradhānapuruṣastattvaṃ brahma dhyeyaṃ tadakṣayam // SkP_13.41 //
amṛtaṃ paramātmā ca īśvaraḥ kāraṇaṃ mahat /
brahmakṛtprakṛteḥ sraṣṭā sarvasṛkparameśvaraḥ // SkP_13.42 //
iyaṃ ca prakṛtirdevī sadā te sṛṣṭikāraṇam /
patnīrūpaṃ samāsthāya jagatkāraṇamāgatā // SkP_13.43 //
namastubhyaṃ sadeśāna devyāścaiva sadā namaḥ /
prasādāttava deveśa niyogācca mayā prajāḥ // SkP_13.44 //
devādyāsta ime sṛṣṭā mūḍhāstvadyogamohitāḥ /
kuru prasādameteṣāṃ yathāpūrvaṃ bhavantvime // SkP_13.45 //
tata evaṃ tadā brahmā vijñāpya parameśvaram /
stambhitānsarvadevāṃstān idamāha mahādyutiḥ // SkP_13.46 //
mūḍhāḥ stha devatāḥ sarve nainaṃ budhyata śaṃkaram /
devadevamihāyātaṃ mamaivotpattikāraṇam // SkP_13.47 //
ayaṃ rudro mahādevaḥ śarvo bhīmaḥ kapardimān /
ugra īśāna ātmā ca ajaḥ śaṃkara eva ca // SkP_13.48 //
devadevaḥ paraṃ dhāma īśaḥ paśupatiḥ patiḥ /
jagatsraṣṭā jagaddhartā jagatsaṃsthitikāraṇam // SkP_13.49 //
gacchadhvaṃ śaraṇaṃ śīghram evamevāmareśvarāḥ /
sārdhaṃ mayaiva deveśaṃ paramātmānamavyayam // SkP_13.50 //
tataste stambhitāḥ sarve tathaiva tridivaukasaḥ /
praṇemurmanasā śarvaṃ bhāvaśuddhena cetasā // SkP_13.51 //
atha teṣāṃ prasanno 'bhūd devadevo maheśvaraḥ /
yathāpūrvaṃ cakārāśu devatānāṃ tanūstadā // SkP_13.52 //
tata evaṃ pravṛtte tu sarvadevanivāraṇe /
vapuścakāra deveśas tryakṣaṃ paramamadbhutam /
tejasā yasya devāste cakṣuraprārthayanvibhum // SkP_13.53 //
tebhyaḥ paramakaṃ cakṣuḥ svavapurdṛṣṭiśaktimat /
prādātparamadeveśaḥ apaśyaṃste tadā prabhum // SkP_13.54 //
te dṛṣṭvā parameśānaṃ tṛtīyekṣaṇadhāriṇam /
brahmādyā nemire tūrṇaṃ sarva eva sureśvarāḥ // SkP_13.55 //
tasya devī tadā hṛṣṭā samakṣaṃ tridivaukasām /
pādayoḥ sthāpayāmāsa sragmālāmamitadyuteḥ // SkP_13.56 //
sādhu sādhviti samprocya devatāste punarvibhum /
saha devyā namaścakruḥ śirobhirbhūtalāśritaiḥ // SkP_13.57 //
athāsminnantare vyāsa brahmā lokapitāmahaḥ /
himavantaṃ mahāśailam idamāha mahādyutiḥ // SkP_13.58 //
ślāghyaḥ pūjyaśca vandyaśca sarveṣāṃ nastvamadya hi /
śarveṇa saha sambandho yasya te 'bhūdayaṃ mahān /
kriyatāṃ cāśu udvāhaḥ kimarthaṃ sthīyate param // SkP_13.59 //
tataḥ praṇamya himavāṃs taṃ devaṃ pratyabhāṣata /
tvameva kāraṇaṃ deva yena śarvādayaṃ mama // SkP_13.60 //
prasādaḥ sahasotpanno hetuścāpi tvameva hi /
udvāhaṃ tu yathā yādṛk tadvidhatsva pitāmaha // SkP_13.61 //
tata evaṃ vacaḥ śrutvā girirājñaḥ pitāmahaḥ /
udvāhaḥ kriyatāṃ deva iti devamuvāca ha /
tamāha śaṃkaro devaṃ yatheṣṭamiti lokapaḥ // SkP_13.62 //
tatkṣaṇācca tato vyāsa brahmaṇā kalpitaṃ puram /
udvāhārthaṃ maheśasya nānāratnopaśobhitam // SkP_13.63 //
ratnāni maṇayaścitrā hema mauktikameva ca /
mūrtimanta upāgamya alaṃcakruḥ purottamam // SkP_13.64 //
citrā mārakatī bhūmiḥ sauvarṇastambhaśobhitā /
bhāsvatsphaṭikabhittībhir muktāhārapralambitā // SkP_13.65 //
tasmiñchivapure ramye udvāhārthaṃ vinirmite /
śuśubhe devadevasya maheśasya mahātmanaḥ // SkP_13.66 //
somādityau samaṃ tatra bhāsayantau mahāmaṇī /
saurabheyaṃ manoramyaṃ gandhamāghrāya mārutaḥ /
pravavau sukhasaṃsparśa īśe bhaktiṃ prasādayan // SkP_13.67 //
samudrāstatra catvāraḥ śakrādyāśca surottamāḥ /
devanadyo mahānadyaḥ siddhā munaya eva ca // SkP_13.68 //
gandharvāpsarasaḥ sarve nāgā yakṣāḥ sarākṣasāḥ /
guhyakāḥ khecarāścānye kiṃnarā devacāraṇāḥ // SkP_13.69 //
tumbururnārado hāhā hūhū caiva tu sāmagāḥ /
ratnānyādāya vādyāṃśca tatrājagmustadā puram // SkP_13.70 //
ṛṣayaḥ kṛtsnaśastatra vedagītāṃstapodhanāḥ /
puṇyānvaivāhikānmantrāñ jepuḥ saṃhṛṣṭamānasāḥ // SkP_13.71 //
jagato mātaraḥ sarvā devakanyāśca kṛtsnaśaḥ /
gāyanti hṛṣitāḥ sarvā udvāhe parameṣṭhinaḥ // SkP_13.72 //
ṛtavaḥ ṣaṭ samaṃ tatra nānāgandhasukhāvahāḥ /
udvāhaḥ śaṃkarasyeti mūrtimanta upasthitāḥ // SkP_13.73 //
nīlajīmūtasaṃghātam andradhvānapraharṣitaiḥ /
kekāyamānaiḥ śikhibhir nṛtyamānaiśca sarvaśaḥ // SkP_13.74 //
vilolapiṅgalaspaṣṭa- vidyullekhāvabhāsitā /
kumudāpītaśuklābhir balākābhiśca śobhitā // SkP_13.75 //
pratyagrasaṃjātaśilīndhrakandalā latādrumābhyudgatacārupallavā /
śubhāmbudhārāpraṇayaprabodhitair madālasairbhekagaṇaiśca nāditā // SkP_13.76 //
priyeṣu mānonnatamānasānāṃ suniścitānāmapi kāminīnām /
mayūrakekābhirutaiḥ kṣaṇena manoharairmānavibhaṅgakartrī // SkP_13.77 //
tathā trivarṇojjvalacārumūrtinā śaśāṅkalekhākuṭilena sarvataḥ /
payodasaṃghātasamīpavartinā mahendracāpena bhṛśaṃ virājitā // SkP_13.78 //
vicitrapuṣpasparśātsugandhibhir ghanāmbusamparkatayā suśītalaiḥ /
vikampayantī pavanairmanoharaiḥ surāṅganānāmalakāvalīḥ śubhāḥ // SkP_13.79 //
garjatpayodasthagitendubimbā navāmbusekodgatacārudūrvā /
nirīkṣitā sādaramutsukābhir niśvāsadhūmraṃ pathikāṅganābhiḥ // SkP_13.80 //
haṃsanūpuraśabdāḍhyā samunnatapayodharā /
caladvidyullatākāñcī spaṣṭapadmavilocanā // SkP_13.81 //
asitajaladavṛndadh vānavitrastahaṃsā vimalasaliladhārāpātanamrotpalāgrā /
surabhikusumareṇukḷptasarvāṅgaśobhā giriduhitṛvivāhe prāvṛḍāgādvibhūtyai // SkP_13.82 //
meghakañcukanirmuktā padmakośodgatastanī /
haṃsanūpuranirhrādā sarvaramyadigantarā // SkP_13.83 //
vistīrṇapulinaśroṇī kūjatsārasamekhalā /
praphullendīvarābhoga- vilocanamanoharā // SkP_13.84 //
pakvabimbādharapuṭā kundadantaprahāsinī /
navaśyāmālatāśyāma- romarājīpariṣkṛtā // SkP_13.85 //
candrāṃśuhāravaryeṇa saudhoraḥsthalasarpiṇā /
prahlādayantī cetāṃsi sarveṣāṃ tridivaukasām // SkP_13.86 //
samadālikulodgīta- madhurasvarabhāṣiṇī /
calatkumudasaṃghāta- cārukuṇḍalaśobhinī // SkP_13.87 //
raktāśokāgraśākhottha- pallavāṅgulidhāriṇī /
tatpuṣpasaṃcayamayair vāsobhiḥ samalaṃkṛtā // SkP_13.88 //
raktotpalāgracaraṇā jātīpuṣpanakhāvalī /
kadalīstambhacārūruḥ śaśāṅkavadanā tathā // SkP_13.89 //
padmakiñjalkasampṛkta- pavanāgrakaraiḥ surān /
premṇā spṛśantī kānteva śaradāgānmanoramā // SkP_13.90 //
nirmuktāsitameghakañcukapuṭā pūrṇendubimbānanā nīlāmbhojavilocanāravindamukulaprodbhinnacārustanī /
nānāpuṣparajaḥsugandhipavanaprahlādanī cetasāṃ tatrāgātkalahaṃsanūpuraravā devyā vivāhe śarat // SkP_13.91 //
atyarthaśītalāmbhobhiḥ plāvayantau gireḥ śilāḥ /
ṛtū śiśirahemantāv ājagmaturatidyutī // SkP_13.92 //
tābhyāmṛtubhyāṃ prāptābhyāṃ himavānsa nagottamaḥ /
prāleyacūrṇavarṣibhyāṃ kṣipraṃ raupya ivābabhau // SkP_13.93 //
tena prāleyavarṣeṇa ghanena sa himācalaḥ /
agādhena tadā reje kṣīroda iva sāgaraḥ // SkP_13.94 //
himasthāneṣu himavān nāśayāmāsa pādapān /
sādhūpacārānsahasā kṛtārtha iva durjanaḥ // SkP_13.95 //
prāleyapaṭalacchannaiḥ śṛṅgaiḥ sa śuśubhe nagaḥ /
chatrairiva mahābhogaiḥ pāṇḍaraiḥ pṛthivīpatiḥ // SkP_13.96 //
pāṇḍarāṇi viśālāni śrīmanti subhagāni ca /
tuṅgāni cādriśṛṅgāṇi saudhānīva cakāśire // SkP_13.97 //
tasyācalendrasya darīṣvatīva vicitrasāraṅgakulākulāsu /
prāleyadhārāḥ śaśipādagaurā gokṣīradhārā iva saṃnipetuḥ // SkP_13.98 //
bahukusumarajobhirutkarāṅgā himakaṇasaṅgasuśītalāḥ samīrāḥ /
vavuramaragaṇeśvarāmbarāṇi pratanutamāni śanairvikampayantaḥ // SkP_13.99 //
nirdhūtarūkṣānilaśītadoṣaḥ prodbhinnacūtāṅkurakarṇapūraḥ /
vasantakālaśca tamadriputrī- sevārthamāgāddhimavantamāśu // SkP_13.100 //
tasminnṛtāvadrisutāvivāha- siṣevayā taṃ girimabhyupete /
prādurbabhūvuḥ kusumāvataṃsāḥ samantataḥ pādapagulmaṣaṇḍāḥ // SkP_13.101 //
vavuḥ sugandhāḥ subhagāḥ suśītā vicitrapuṣpāgrarajotkarāṅgāḥ /
manobhavodrekakarāḥ surāṇāṃ surāṅganānāṃ ca muhuḥ samīrāḥ // SkP_13.102 //
svacchāmbupūrṇāśca tathā nalinyaḥ padmotpalānāṃ mukulairupetāḥ /
īṣatsamudbhinnapayodharāgrā nāryo yathā ramyatamā babhūvuḥ // SkP_13.103 //
ṛtoḥ svabhāvācca madodbhavācca phullāsu śākhāsu nilīnapakṣāḥ /
cetobhirāmaṃ tridaśāṅganānāṃ puṃskokilāścātikalaṃ vineduḥ // SkP_13.104 //
nātyuṣṇaśītāni saraḥpayāṃsi kiñjalkacūrṇaiḥ kapilīkṛtāni /
cakrāhvayugmairupanāditāni papuḥ prahṛṣṭāḥ suradantimukhyāḥ // SkP_13.105 //
priyaṅgūścūtataravaś cūtāṃścāpi priyaṅgavaḥ /
tarjayanta ivānyonyaṃ mañjarībhiścakāśire // SkP_13.106 //
himaśukleṣu śṛṅgeṣu tilakāḥ kusumotkarāḥ /
śuśubhuḥ kāryamuddiśya vṛddhā iva samāgatāḥ // SkP_13.107 //
phullāśokalatāstatra rejire śālasaṃśritāḥ /
kāminya iva kāntānāṃ kaṇṭhālambitamūrtayaḥ // SkP_13.108 //
samadālikulodgīta- latākusumasaṃcayāḥ /
parasparaṃ hi mālatyo bhāṣantya iva rejire // SkP_13.109 //
nīlāni nīlāmburuhaiḥ payāṃsi gaurāṇi gauraiśca sanāladaṇḍaiḥ /
raktaiśca raktāni bhṛśaṃ kṛtāni mattadvirephārdhavidaṣṭapatraiḥ // SkP_13.110 //
haimāni vistīrṇajaleṣu keṣucin nirantaraṃ mārakatāni keṣucit /
vaidūryanālāni saraḥsu keṣucit prajajñire padmavanāni sarvataḥ // SkP_13.111 //
vāpyastatrābhavanramyāḥ kamalotpalabhūṣitāḥ /
nānāvihagasaṃghuṣṭā hemasopānapaṅktayaḥ // SkP_13.112 //
śṛṅgāṇi tasya tu gireḥ karṇikāraiḥ supuṣpitaiḥ /
samucchritānyaviralair haimānīva babhurmune // SkP_13.113 //
īṣadudbhinnakusumaiḥ pāṭalaiścāpi pāṭalāḥ /
sambabhūvurdiśaḥ sarvāḥ pavanākampimūrtibhiḥ // SkP_13.114 //
kṛṣṇāñjanādriśṛṅgābhā nīlāśokamahīruhāḥ /
girau vavṛdhire phullāḥ spardhayeva parasparam // SkP_13.115 //
cīruvākavighuṣṭāni kiṃśukānāṃ vanāni ca /
parvatasya nitambeṣu sarveṣvevābhijajñire // SkP_13.116 //
tamālagulmaistasyāsīc chobhā himavatastadā /
nīlajīmūtasaṃghātair nilīnairiva sandhiṣu // SkP_13.117 //
nikāmapuṣpaiḥ suviśālaśākhaiḥ samucchritaiścampakapādapaiśca /
pramattapuṃskokilasampralāpair himācalo 'tīva tadā rarāja // SkP_13.118 //
śrutvā śabdaṃ ṛtumadakalaṃ sarvataḥ kokilānāṃ cañcatpakṣāḥ sumadhurarutaṃ nīlakaṇṭhā vineduḥ /
teṣāṃ śabdairupacitabalaḥ puṣpacāpeṣuhastaḥ sajjībhūtastridaśavanitā veddhumaṅgeṣvanaṅgaḥ // SkP_13.119 //
paṭusūryātapaścāpi prāyaḥ soṣṇajalāśayaḥ /
devīvivāhasevārthaṃ grīṣma āgāddhimācalam // SkP_13.120 //
sa cāpi tarubhistatra bahubhiḥ kusumotkaraiḥ /
śobhayāmāsa śṛṅgāṇi prāleyādreḥ samantataḥ // SkP_13.121 //
tasyāpi ca ṛtostatra vāyavaḥ sumanoharāḥ /
vavuḥ pāṭalavistīrṇa- kadambārjunagandhinaḥ // SkP_13.122 //
vāpyaḥ praphullapadmaughāḥ kesarāruṇamūrtayaḥ /
abhavaṃstaṭasaṃghuṣṭa- kalahaṃsakadambakāḥ // SkP_13.123 //
tathā kuravakāścāpi kusumāpāṇḍumūrtayaḥ /
sarveṣu jajñuḥ śṛṅgeṣu bhramarāvalisevitāḥ // SkP_13.124 //
bakulāśca nitambeṣu viśāleṣu mahībhṛtaḥ /
utsasarjurmanojñāni kusumāni samantataḥ // SkP_13.125 //
iti kusumavicitrasarvavṛkṣā vividhavihaṃgamanādaramyadeśāḥ /
himagiritanayāvivāhabhūtyai ṣaḍupayayurṛtavo munipravīra // SkP_13.126 //
tata evaṃ pravṛtte tu sarvabhūtasamāgame /
nānāvādyaśatākīrṇe brahmā mama pitā svayam // SkP_13.127 //
śailaputrīmalaṃkṛtya yogyābharaṇasampadā /
puraṃ praveśayāmāsa svayamādāya lokadhṛk // SkP_13.128 //
tatastu punareveśaṃ brahmā vyajñāpayadvibhum /
havirjuhomi vahnau tu upādhyāyapade sthitaḥ /
dadāsi mahyaṃ yadyājñāṃ kartavyo 'yaṃ kriyāvidhiḥ // SkP_13.129 //
tamāha śaṃkaro devaṃ devadevo jagatpatiḥ /
yadyadiṣṭaṃ sureśāna tatkuruṣva yathepsitam /
kartāsmi vacanaṃ sarvaṃ brahmaṃstava jagadvibho // SkP_13.130 //
tataḥ praṇamya hṛṣṭātmā brahmā lokapitāmahaḥ /
hastaṃ devasya devyāśca yogabandhe yuyoja ha // SkP_13.131 //
jvalanaṃ ca svayaṃ kṛtvā kṛtāñjalimupasthitaṃ /
śrutigītairmahāmantrair mūrtimadbhirupasthitaiḥ // SkP_13.132 //
yathoktavidhinā hutvā sarpistadamṛtaṃ ca hi /
triśca taṃ jvalanaṃ devaṃ kārayitvā pradakṣiṇam // SkP_13.133 //
muktvā hastasamāyogaṃ sahitaḥ sarvadevataiḥ /
sutaiśca mānasaiḥ sarvaiḥ prahṛṣṭenāntarātmanā /
vṛtte udvāhakāle tu praṇanāma vṛṣadhvajam // SkP_13.134 //
yogenaiva tayorvyāsa tadomāparameśayoḥ /
udvāhaḥ sa paro vṛtto yaṃ devā na viduḥ kvacit // SkP_13.135 //
iti te sarvamākhyātaṃ svayaṃvaramidaṃ śubham /
udvāhaścaiva devasya śṛṇvataḥ paramādbhutam // SkP_13.136 //
iti skandapurāṇe nāma trayodaśo 'dhyāyaḥ
Skandapurana 14
sanatkumāra uvāca
atha vṛtte vivāhe tu bhavasyāmitatejasaḥ /
praharṣamatulaṃ gatvā devāḥ sahapitāmahāḥ /
tuṣṭuvurvāgbhiriṣṭābhiḥ praṇamanto maheśvaram // SkP_14.1 //
namaḥ parvataliṅgāya parvateśāya vai namaḥ /
namaḥ pavanavegāya virūpāyājitāya ca // SkP_14.2 //
namaḥ kleśavināśāya dātre ca śubhasampadām /
namo nīlaśikhaṇḍāya ambikāpataye namaḥ // SkP_14.3 //
namaḥ pavanarūpāya śatarūpāya vai namaḥ /
namo bhairavarūpāya virūpanayanāya ca // SkP_14.4 //
namaḥ sahasranetrāya sahasracaraṇāya ca /
namo vedarahasyāya vedāṅgāya namo namaḥ // SkP_14.5 //
viṣṭambhanāya śakrasya bāhorvedāṅkurāya ca /
carācarādhipataye śamanāya namo namaḥ // SkP_14.6 //
salileśayaliṅgāya yugāntāyataliṅgine /
namaḥ kapālamālāya kapālasragmiṇe namaḥ // SkP_14.7 //
namaḥ kapālahastāya daṃṣṭriṇe gadine namaḥ /
namastrailokyavāhāya saptalokarathāya ca // SkP_14.8 //
namaḥ khaṭvāṅgahastāya pramathārtiharāya ca /
namo yajñaśirohartre kṛṣṇakeśāpahāriṇe // SkP_14.9 //
bhaganetranipātāya pūṣṇo dantaharāya ca /
namaḥ pinākaśūlāsi- khaḍgamudgaradhāriṇe // SkP_14.10 //
namo 'stu kālakālāya tṛtīyanayanāya ca /
antakāntakṛte caiva namaḥ parvatavāsine // SkP_14.11 //
suvarṇaretase caiva sarpakuṇḍaladhāriṇe /
vāḍvaleryoganāśāya yogināṃ gurave namaḥ // SkP_14.12 //
śaśāṅkādityanetrāya lalāṭanayanāya ca /
namaḥ śmaśānarataye śmaśānavaradāya ca // SkP_14.13 //
namo daivatanāthāya tryambakāya namo namaḥ /
aśanīśatahāsāya brahmaṇyāyājitāya ca // SkP_14.14 //
gṛhasthasādhave nityaṃ jaṭine brahmacāriṇe /
namo muṇḍārdhamuṇḍāya paśūnāṃ pataye namaḥ // SkP_14.15 //
salile tapyamānāya yogaiśvaryapradāya ca /
namaḥ śāntāya dāntāya pralayotpattikāriṇe // SkP_14.16 //
namo 'nugrahakartre ca sthitikartre namo namaḥ /
namo rudrāya vasave ādityāyāśvine namaḥ // SkP_14.17 //
namaḥ pitre 'tha sādhyāya viśvedevāya vai namaḥ /
namaḥ śarvāya sarvāya ugrāya varadāya ca // SkP_14.18 //
namo bhīmāya senānye paśūnāṃ pataye namaḥ /
śucaye rerihāṇāya sadyojātāya vai namaḥ // SkP_14.19 //
mahādevāya citrāya namaścitrarathāya ca /
pradhānāya prameyāya kāryāya karaṇāya ca // SkP_14.20 //
puruṣāya namaste 'stu puruṣecchākarāya ca /
namaḥ puruṣasaṃyoga- pradhānaguṇakāriṇe // SkP_14.21 //
pravartakāya prakṛteḥ puruṣasya ca sarvaśaḥ /
kṛtākṛtasya saṃvettre phalasaṃyogadāya ca // SkP_14.22 //
kālajñāya ca sarvatra namo niyamakāriṇe /
namo vaiṣamyakartre ca guṇānāṃ vṛttidāya ca // SkP_14.23 //
namaste devadeveśa namaste bhūtabhāvana /
śivaḥ saumyaḥ sukho draṣṭuṃ bhava somo hi naḥ prabho // SkP_14.24 //
sanatkumāra uvāca
evaṃ sa bhagavāndevo jagatpatirumāpatiḥ /
stūyamānaḥ suraiḥ sarvair amarānidamabravīt // SkP_14.25 //
draṣṭuṃ sukhaśca saumyaśca devānāmasmi bho surāḥ /
varaṃ brūta yatheṣṭaṃ ca dātāsmi vadatānaghāḥ // SkP_14.26 //
tataste praṇatāḥ sarve ūcuḥ sabrahmakāḥ surāḥ /
tavaiva bhagavanhaste vara eṣo 'vatiṣṭhatām /
yadā kāryaṃ tadā nastvaṃ dāsyase varamīpsitam // SkP_14.27 //
evamastviti tānuktvā visṛjya ca surānharaḥ /
lokāṃśca pramathaiḥ sārdhaṃ viveśa bhavanaṃ tataḥ // SkP_14.28 //
yastu harotsavamadbhutametaṃ gāyati daivataviprasamakṣam /
so 'pratirūpagaṇeśasamāno dehaviparyayametya sukhī syāt // SkP_14.29 //
sanatkumāra uvāca
pārāśarya stavaṃ hīdaṃ śṛṇuyādyaḥ paṭheta vā /
sa svargalokago devaiḥ pūjyate 'mararāḍiva // SkP_14.30 //
iti skandapurāṇe caturdaśamo 'dhyāyaḥ
Skandapurana 15
sanatkumāra uvāca
praviṣṭe bhavanaṃ deve sūpaviṣṭe varāsane /
sa bahirmanmathaḥ krūro devaṃ veddhumanābhavat // SkP_15.1 //
tamanācārasaṃyuktaṃ durātmānaṃ kulādhamam /
lokānsarvāṃstāpayānaṃ sarveṣvakaruṇātmakam // SkP_15.2 //
ṛṣīṇāṃ vighnakartāraṃ niyamānāṃ vrataiḥ saha /
cakrāhvayasya rūpeṇa ratyā saha tamāgatam // SkP_15.3 //
athātatāyinaṃ vyāsa veddhukāmaṃ sureśvaram /
nayanena tṛtīyena sāvajñaṃ tamavaikṣata // SkP_15.4 //
tato 'sya netrajo vahnir jvālāmālāsahasravān /
saṃvṛtya ratibhartāram adahatsaparicchadam // SkP_15.5 //
sa dahyamānaḥ karuṇam ārto 'krośata visvaram /
prasādayaṃśca taṃ devaṃ papāta sa mahītale // SkP_15.6 //
āśu so 'gniparītāṅgo manmatho lokatāpanaḥ /
papāta bhasmasāccaiva kṣaṇena samapadyata // SkP_15.7 //
patnī tu karuṇaṃ tasya vilalāpa suduḥkhitā /
devaṃ devīṃ ca duḥkhārtā ayācatkaruṇāyatī // SkP_15.8 //
tasyāśca karuṇāṃ śrutvā devau tau karuṇātmakau /
ūcatustāṃ samālokya samāśvāsya ca duḥkhitām // SkP_15.9 //
dagdha eṣa dhruvaṃ bhadre nāsyotpattiriheṣyate /
aśarīro 'pi te kāle kāryaṃ sarvaṃ kariṣyati // SkP_15.10 //
yadā tu viṣṇurbhavitā vasudevasutaḥ śubhe /
tadā tasya suto 'yaṃ syāt patiste sa bhaviṣyati // SkP_15.11 //
sanatkumāra uvāca
tataḥ sā taṃ varaṃ labdhvā kāmapatnī śubhānanā /
jagāmeṣṭaṃ tadā deśaṃ prītiyuktā gataklamā // SkP_15.12 //
sanatkumāra uvāca
evaṃ dagdhvā sa kāmaṃ tu śaṃkaro mūḍhacetasam /
provāca himavatputrīṃ bhaktyā munivarasya ha // SkP_15.13 //
vasiṣṭho nāma viprendro māṃ kṛtvā hṛdi tapyate /
tasyāhaṃ varadānāya prayāsyāmi mahāvrate // SkP_15.14 //
evamuktvā sa devīṃ tu bhaktiprītyā tadā vibhuḥ /
jagāma tapyato 'bhyāśaṃ vasiṣṭhasya munervibhuḥ // SkP_15.15 //
tato munivaraśreṣṭhaṃ variṣṭhaṃ tapatāṃ varam /
vasiṣṭhamṛṣiśārdūlaṃ tapyamānaṃ paraṃ tapaḥ // SkP_15.16 //
pūrṇe varṣasahasre tu jvalamānamivānalam /
uvāca bhagavāngatvā brūhi kiṃ te dadāni te /
dadāmi divyaṃ cakṣuste paśya māṃ sagaṇaṃ dvija // SkP_15.17 //
dṛṣṭvā sa tu tamīśānaṃ praṇamya śirasā prabhum /
śirasyañjalimādhāya tuṣṭāva hṛṣitānanaḥ // SkP_15.18 //
vasiṣṭha uvāca
namaḥ kanakaliṅgāya vedaliṅgāya vai namaḥ /
namaḥ sahasraliṅgāya vahniliṅgāya vai namaḥ // SkP_15.19 //
namaḥ purāṇaliṅgāya śrutiliṅgāya vai namaḥ /
namaḥ pavanaliṅgāya brahmaliṅgāya vai namaḥ // SkP_15.20 //
namastrailokyaliṅgāya dāhaliṅgāya vai namaḥ /
namaḥ parvataliṅgāya sthitiliṅgāya vai namaḥ // SkP_15.21 //
namo rahasyaliṅgāya saptadvīpordhvaliṅgine /
namaḥ sarvārthaliṅgāya sarvalokāṅgaliṅgine // SkP_15.22 //
namo 'stvavyaktaliṅgāya buddhiliṅgāya vai namaḥ /
namo 'haṃkāraliṅgāya bhūtaliṅgāya vai namaḥ // SkP_15.23 //
nama indriyaliṅgāya namastanmātraliṅgine /
namaḥ puruṣaliṅgāya bhāvaliṅgāya vai namaḥ // SkP_15.24 //
namaḥ sarvārthaliṅgāya tamoliṅgāya vai namaḥ /
namo rajordhvaliṅgāya sattvaliṅgāya vai namaḥ // SkP_15.25 //
namo gaganaliṅgāya tejoliṅgāya vai namaḥ /
namo vāyūrdhvaliṅgāya śabdaliṅgāya vai namaḥ // SkP_15.26 //
namo ṛkstutaliṅgāya yajurliṅgāya vai namaḥ /
namaste 'tharvaliṅgāya sāmaliṅgāya vai namaḥ // SkP_15.27 //
namo yajñāṅgaliṅgāya yajñaliṅgāya vai namaḥ /
namaste 'nantaliṅgāya devānugataliṅgine // SkP_15.28 //
diśa naḥ paramaṃ yogam apatyaṃ matsamaṃ tathā /
brahma caivākṣayaṃ deva śamaṃ caiva paraṃ vibho /
akṣayatvaṃ ca vaṃśasya dharme ca matimakṣayām // SkP_15.29 //
sanatkumāra uvāca
evaṃ sa bhagavānvyāsa vasiṣṭhenāmitātmanā /
stūyamānastutoṣātha tuṣṭaścedaṃ tamabravīt // SkP_15.30 //
bhagavānuvāca
tuṣṭaste 'haṃ dadānyetat tava sarvaṃ manogatam /
yogaṃ ca paramaṃ sūkṣmam akṣayaṃ sarvakāmikam // SkP_15.31 //
pautraṃ ca tvatsamaṃ divyaṃ tapoyogabalānvitam /
dadāni te ṛṣiśreṣṭha pratibhāsyanti caiva te // SkP_15.32 //
damaḥ śamastathā kīrtis tuṣṭirakrodha eva ca /
nityaṃ tava bhaviṣyanti amaratvaṃ ca sarvaśaḥ // SkP_15.33 //
avadhyatvamasahyatvam akṣayatvaṃ ca sarvadā /
vaṃśasya cākṣatirvipra dharme ca ratiravyayā /
brūhi cānyānapi varān dadāmi ṛṣisattama // SkP_15.34 //
vasiṣṭha uvāca
bhagavanviditaṃ sarvaṃ bhaviṣyaṃ devasattama /
na syāddhi tattathā deva yathā vā manyase prabho // SkP_15.35 //
deva uvāca
bhaviṣyaṃ nānyathā kuryād iti me niścitā matiḥ /
ahaṃ kartā bhaviṣyasya kathaṃ kuryāttadanyathā // SkP_15.36 //
tathā tannātra saṃdeho vihitaṃ yadyathā mayā /
tasmātte 'nugrahaṃ kartā bhūyaḥ putrastavāvyayaḥ // SkP_15.37 //
sanatkumāra uvāca
evamuktvā tato devaḥ kapardī nīlalohitaḥ /
paśyatastasya viprarṣeḥ kṣaṇādantaradhīyata // SkP_15.38 //
iti skandapurāṇe pañcadaśamo 'dhyāyaḥ
Skandapurana 16
vyāsa uvāca
varānsa labdhvā bhagavān vasiṣṭho 'smatpitāmahaḥ /
kaṃ putraṃ janayāmāsa ātmanaḥ sadṛśadyutim // SkP_16.1 //
sanatkumāra uvāca
tenāsau varadānena devadevasya śūlinaḥ /
arundhatyāmajanayat tapoyogabalānvitam /
brahmiṣṭhaṃ śaktināmānaṃ putraṃ putraśatāgrajam // SkP_16.2 //
tasya bālyātprabhṛtyeva vāsiṣṭhasya mahātmanaḥ /
pareṇa cetasā bhaktir abhavadgovṛṣadhvaje // SkP_16.3 //
sa kadācidapatyārtham ārādhayadumāpatim /
tasya tuṣṭo mahādevo varado 'smītyabhāṣata // SkP_16.4 //
atha dṛṣṭvā tamīśānam idamāhānatānanaḥ /
kena stoṣyāmi te deva yastvaṃ sarvajagatpatiḥ /
sarvāndhārayase lokān ātmanā samayādvibho // SkP_16.5 //
tvameva bhoktā bhojyaṃ ca kartā kāryaṃ tathā kriyā /
utpādakastathotpādya utpattiścaiva sarvaśaḥ // SkP_16.6 //
ātmānaṃ putranāmānaṃ mama tulyaṃ guṇairvibho /
icchāmi dattaṃ deveśa eṣa me dīyatāṃ varaḥ // SkP_16.7 //
sanatkumāra uvāca
tamevaṃvādinaṃ devaḥ prahasya vadatāṃ varaḥ /
uvāca vacasā vyāsa diśaḥ sarvā vinādayan // SkP_16.8 //
tvayāhaṃ yācitaḥ śakte sa ca te saṃbhaviṣyati /
tvatsamaḥ sarvavedajñas tvadīyo munipuṃgava // SkP_16.9 //
bījātmā ca tathodbhūtaḥ svayamevāṅkurātmanā /
bījātmanā na bhavati pariṇāmāntaraṃ gataḥ // SkP_16.10 //
evaṃ sa ātmanātmā vaḥ saṃbhūto 'patyasaṃjñitaḥ /
svenātmanā na bhavitā pariṇāmāntaraṃ gataḥ // SkP_16.11 //
sanatkumāra uvāca
evamuktvā tu taṃ devaḥ prahasya ca nirīkṣya ca /
jagāma sahasā yogī adṛśyatvamatidyutiḥ // SkP_16.12 //
tasmingate mahādeve śaktistava pitāmahaḥ /
vacastatpariniścintya evamevetyamanyata // SkP_16.13 //
atha kāle 'timahati samatīte śubhavrate /
tapasā bhāvitaścāpi mahatāgnisamaprabhaḥ /
adṛśyantyāṃ mahāprajña ādadhe garbhamuttamam // SkP_16.14 //
tasyāmāpannasattvāyāṃ rājā kalmāṣapādṛṣim /
bhakṣayāmāsa saṃrabdho rakṣasā hṛtacetanaḥ // SkP_16.15 //
iti skandapurāṇe ṣoḍaśo 'dhyāyaḥ
Skandapurana 17
vyāsa uvāca
kasmātsa rājā tamṛṣiṃ cakhāda tapasānvitam /
rakṣasā sa kimarthaṃ ca hṛtacetābhavannṛpaḥ // SkP_17.1 //
sanatkumāra uvāca
vasiṣṭhayājyo rājāsīn nāmnā mitrasahaḥ prabhuḥ /
sudāsaputro balavān indracandrasamadyutiḥ // SkP_17.2 //
tamāgamyocivāñchaktiś cariṣye dīkṣito vratam /
tatra me niśi rājendra sadaiva piśitāśanam // SkP_17.3 //
ihāgatasya yacchasva śuci sarvaguṇānvitam /
apratīkārasaṃyuktam ekadaikānta eva ca // SkP_17.4 //
evamastviti tenokto jagāma sa mahāmanāḥ /
athāsyāntarhitaṃ rakṣo nṛpaterabhavattadā /
nājñāpayattadā sūdaṃ tasyārthe munisattama // SkP_17.5 //
gate 'tha divase tāta saṃsmṛtya prayatātmavān /
sūdamāhūya covāca ārtavatsa narādhipaḥ // SkP_17.6 //
saudāsa uvāca
mayāmṛtavaso prātar guruputrasya dhīmataḥ /
piśitaṃ sampratijñātaṃ bhojanaṃ niśi saṃskṛtam /
tatkuruṣva tathā kṣipraṃ kālo no nātyagādyathā // SkP_17.7 //
sa evamuktaḥ provāca sūdo 'mṛtavasustadā /
rājaṃstvayā no nākhyātaṃ prāgeva narapuṃgava /
sāmprataṃ nāsti piśitaṃ stokamapyabhikāṅkṣitam // SkP_17.8 //
piśitasyaiva cālpatvād bahūnāṃ caiva tadbhujām /
amitasya pradānācca na kiṃcidavaśiṣyate // SkP_17.9 //
rājovāca
jāne sarvopayogaṃ ca jāne cāduṣṭatāṃ tava /
jāne stokaṃ ca piśitaṃ kāryaṃ cedaṃ tathāvidham /
mṛgyatāṃ piśitaṃ kṣipraṃ labdhavyaṃ yatra manyase // SkP_17.10 //
sanatkumāra uvāca
evamukto 'mṛtavasuḥ prayatnaṃ mahadāsthitaḥ /
piśitaṃ mṛgayansamyaṅ nāpyavindata karhicit // SkP_17.11 //
yadā na labdhavānmāṃsaṃ tadovāca narādhipam /
gatvā niśi mahārājam idaṃ vacanamarthavat // SkP_17.12 //
rājanna piśitaṃ tvasti pure 'smiñchuci karhicit /
mṛgayanparikhinno 'smi śādhi kiṃ karavāṇi te // SkP_17.13 //
sanatkumāra uvāca
sa evamuktaḥ sūdena tasminkāle narādhipaḥ /
novāca kiṃcittaṃ sūdaṃ tūṣṇīmeva babhūva ha // SkP_17.14 //
tadantaramabhiprekṣya viśvāmitrasamīritaḥ /
rākṣaso rudhiro nāma saṃviveśa narādhipam // SkP_17.15 //
rakṣasā sa tadāviṣṭo rudhireṇa durātmanā /
uvāca sūdaṃ śanakaiḥ karṇamūle mahādyutiḥ // SkP_17.16 //
gaccha yatkiṃcidānīya māṃsaṃ mānuṣamantataḥ /
gārdabhaṃ vāpyathauṣṭraṃ vā sarvaṃ saṃskartumarhasi // SkP_17.17 //
kimasau jñāsyate rātrau tvayā bhūyaśca saṃskṛtam /
rasavadgandhavaccaiva kṣiprameva samācara // SkP_17.18 //
sanatkumāra uvāca
sa evamuktastenātha mānuṣaṃ māṃsamādade /
rājāpakāriṇo vyāsa mṛtotsṛṣṭasya kasyacit // SkP_17.19 //
athārdharātrasamaye bhāskarākāravarcasam /
śatānalasamaprakhyam apaśyanmunisattamam // SkP_17.20 //
sa tamarghyeṇa pādyena āsanāgryavareṇa ca /
samarcayitvā vidhivad annamasyopapādayat // SkP_17.21 //
sa tadannaṃ samānītaṃ samālabhya mahātapāḥ /
cukopa kupitaścāha pārthivaṃ pradahanniva // SkP_17.22 //
śaktiruvāca
pārthivādhama viprāṇāṃ bhojanaṃ rākṣasocitam /
na dīyate vidhijñena tvaṃ tu māmavamanyase // SkP_17.23 //
yasmāttvaṃ rākṣasamidaṃ mahyaṃ ditsasi bhojanam /
tasmāttvaṃ karmaṇā tena puruṣādo bhaviṣyasi // SkP_17.24 //
sanatkumāra uvāca
evamuktastu tejasvī rājā saṃcintya tattadā /
uvāca krodharaktākṣo rākṣasāviṣṭacetanaḥ // SkP_17.25 //
puruṣādo bhavetyevaṃ māmavocadbhavānyataḥ /
tatastvāṃ bhakṣayiṣyāmi bhrātṛbhiḥ sahitaṃ dvija // SkP_17.26 //
bhakṣayitvā viśuddhyarthaṃ muktaśāpastataḥ param /
cariṣyāmi tapaḥ śuddhaṃ saṃyamyendriyasaṃhatim /
pitrā tavābhyanujñātaḥ svarge vatsye yathepsitam // SkP_17.27 //
iti skandapurāṇe saptadaśamo 'dhyāyaḥ
Skandapurana 18
sanatkumāra uvāca
tataḥ sa rājā svaṃ rājyam utsṛjya saha bhāryayā /
vanaṃ viveśa tatrābhūt puruṣādo mahābalaḥ // SkP_18.1 //
so 'bhakṣayata tatrāgre śaktimeva mahāmunim /
tato bhrātṛśataṃ tasya vasiṣṭhasyaiva paśyataḥ // SkP_18.2 //
tataḥ putravadhaṃ ghoraṃ dṛṣṭvā brahmasutaḥ prabhuḥ /
notsasarja tadā krodhaṃ vasiṣṭhaḥ kauśikaṃ prati /
putraśokena mahatā bhṛśamevānvakīryata // SkP_18.3 //
sa baddhvā mahatīṃ kaṇṭhe śilāṃ brahmasutaḥ prabhuḥ /
nadyāmātmānamutsṛjya śatadhā sādravadbhayāt /
śatadrūriti tāṃ prāhur munayaḥ saṃśitavratāḥ // SkP_18.4 //
punaḥ pāśairdṛḍhairbaddhvā anyasyāmasṛjadvaśī /
tasyāṃ vipāśaḥ saṃvṛtto vipāśā sābhavattataḥ // SkP_18.5 //
tato 'ṭavīṃ samāsādya nirāhāro jitendriyaḥ /
vāyubhakṣastadā tasthau svaṃ dehaṃ paritāpayan // SkP_18.6 //
atha śuśrāva vedānāṃ dhvanimekasya susvaram /
adhīyānasya tatrāśu dhyānamevānvapadyata // SkP_18.7 //
athainaṃ cārusarvāṅgī pīnonnatapayodharā /
upatasthe 'grataḥ patnī śakterdīnānanekṣaṇā // SkP_18.8 //
tāmuvāca kutastvaṃ vai kasyaiṣa śrūyate dhvaniḥ /
sovāca dīnayā vācā rudatī śvaśuraṃ tadā // SkP_18.9 //
adṛśyantyuvāca
yadaiva sutaduḥkhena nirgato 'syāśramādguro /
tadāprabhṛtyevādṛśyā bhagavantamanuvratā // SkP_18.10 //
adhīyānasya caivāyaṃ dhvaniḥ putrasya te vibho /
udarasthasya te sūnor mā duḥkhe tvaṃ manaḥ kṛthāḥ // SkP_18.11 //
sanatkumāra uvāca
idānīmasti me vatse jīvitāśeti so 'bravīt /
kṣāntiṃ dhṛtiṃ ca saṃsthitya prayayāvāśramaṃ muniḥ // SkP_18.12 //
tadāśramapadaṃ gacchan pathi rājānamaikṣata /
vasārudhiradigdhāṅgaṃ saudāsaṃ raktalocanam // SkP_18.13 //
abhidravantaṃ vegena mantrairastambhayanmuniḥ /
tato 'sya nirgataḥ kāyād rakṣaḥ paramadāruṇaḥ // SkP_18.14 //
uvāca cainaṃ duṣṭātman daheyaṃ tvāṃ sabāndhavam /
dagdhena ca tvayā kiṃ me gaccha mukto 'si durmate // SkP_18.15 //
tataḥ sa mukto dīnātmā rākṣasaḥ krūrakarmakṛt /
praṇamya śirasā bhīto jagāma kuśikāntikam // SkP_18.16 //
gate niśācare rājā praṇamya śirasā munim /
prasādayāmāsa tadā sa covācedamarthavat // SkP_18.17 //
na doṣastava rājendra rakṣasādhiṣṭhitasya vai /
kṛtāntena hatāḥ putrā nimittaṃ tatra rākṣasaḥ // SkP_18.18 //
praśādhi rājyaṃ rājendra pitṛpaitāmahaṃ vibho /
brūhi kiṃ vā priyaṃ te 'dya karomi narapuṃgava // SkP_18.19 //
rājovāca
icchāmi bhagavanputraṃ tvayotpāditamacyuta /
devyāmasyāṃ mahāsattvaṃ tatkuruṣva mama priyam // SkP_18.20 //
sanatkumāra uvāca
evamastvityathoktvāsau tasyāṃ patnyāṃ mahāvrataḥ /
putraṃ ca śoṇakaṃ nāma janayāmāsa nirvṛtaḥ // SkP_18.21 //
taṃ śoṇakaṃ tato rājye svaṃ putramabhiṣicya saḥ /
jagāma vanamevāśu sabhāryastapasi sthitaḥ // SkP_18.22 //
vasiṣṭhasyāpi kālena śakteḥ putraḥ pratāpavān /
adṛśyantyāṃ samabhavat putro nāmnā parāśaraḥ // SkP_18.23 //
vasiṣṭhaṃ tu tadā dhīmāṃs tātamevābhyamanyata /
tāta tāteti ca muhur vyājahāra piturgurum // SkP_18.24 //
tataḥ kadācidvijñāya bhakṣitaṃ rakṣasā śucim /
pitaraṃ tapasā mantrair īje rakṣaḥkratau tadā // SkP_18.25 //
tatra koṭīḥ sa pañcāśad rakṣasāṃ krūrakarmaṇām /
juhāvāgnau mahātejās tato brahmābhyagāddrutam // SkP_18.26 //
sutamabhyetya sampūjya vasiṣṭhasahitaḥ prabhuḥ /
ṛṣibhirdaivataiścaiva idamāha parāśaram // SkP_18.27 //
brahmovāca
devatāste patanti sma yajñairmantrapuraskṛtaiḥ /
aṣṭamaṃ sthānametaddhi devānāmādyamīdṛśam // SkP_18.28 //
parāśara uvāca
saha devairahaṃ sarvāṃl lokāndhakṣyāmi pāvakaiḥ /
dagdhvānyānprathayiṣyāmi tatra lokānna saṃśayaḥ // SkP_18.29 //
sanatkumāra uvāca
tasyaivaṃ garvitaṃ vākyaṃ śrutvā devaḥ pitāmahaḥ /
uvāca ślakṣṇayā vācā sāntvayaṃstamidaṃ vacaḥ // SkP_18.30 //
pitāmaha uvāca
kṛtametanna saṃdeho yathā brūṣe mahāmate /
kṣantavyaṃ sarvametattu asmatpriyacikīrṣayā // SkP_18.31 //
yaiste pitā mahābhāga bhakṣitaḥ saha sodaraiḥ /
ta evāgnau ca hotavyā viśvāmitrasya paśyataḥ /
anyeṣāṃ svasti sarvatra devānāṃ saha rākṣasaiḥ // SkP_18.32 //
tasya saṃkalpasaṃtapto manyumūlamudāharat /
vasiṣṭhasya mahābhāga tvaṃ nivāraya putraka // SkP_18.33 //
devāḥ prāñjalayaḥ sarve praṇemuste mahāmunim /
ṛṣayaścaiva te sarve vāgbhistuṣṭuvire tadā // SkP_18.34 //
tatasteṣāṃ mahātejā vacāṃsi pratyapūjayat /
viśvāmitrasya miṣata idaṃ provāca susvaram // SkP_18.35 //
ya eṣāṃ brāhmaṇo vāpi kṣatriyo vā durātmavān /
rakṣasāṃ pakṣamāsthāya pratīkāraṃ kariṣyati // SkP_18.36 //
tamapyatrāpi saṃkruddhas tapoyogabalānvitaḥ /
vihatya tapaso yogād dhoṣye dīpte vibhāvasau // SkP_18.37 //
sanatkumāra uvāca
tato devāḥ sagandharvāḥ pitāmahapuraḥsarāḥ /
prabhāvaṃ tasya taṃ jñātvā parāśaramapūjayan // SkP_18.38 //
huteṣu ca tatasteṣu rākṣaseṣu durātmasu /
saṃjahāra tataḥ sattraṃ brahmaṇo 'numate tadā // SkP_18.39 //
sanatkumāra uvāca
ya imaṃ śrāddhakāle vā daive karmaṇi vā dvijān /
śrāvayīta śucirbhūtvā na taṃ hiṃsanti rākṣasāḥ // SkP_18.40 //
parāśarasyedamadīnasambhavaṃ viśuddhavākkarmavidhānasambhavam /
niśāmya vipraḥ kulasiddhisambhavaṃ na rākṣasaṃ gacchati yonisambhavam // SkP_18.41 //
iti skandapurāṇe 'ṣṭādaśamo 'dhyāyaḥ
Skandapurana 19
sanatkumāra uvāca
evaṃ tava pitā vyāsa rakṣaḥsattraṃ samāharat /
samāpayitvā ca punas tapastepe ca bhāsvaram // SkP_19.1 //
tamāgatya vasiṣṭhastu tapasā bhāskaradyutim /
uvāca prītisampannam idamarthavadavyayaḥ // SkP_19.2 //
vasiṣṭha uvāca
pitaraḥ putrakāmā vai tapaḥ kṛtvātiduścaram /
putramutpādayanti sma tapojñānasamanvitam // SkP_19.3 //
ayaṃ naḥ saṃtatiṃ caiva jñānavāṃstapasānvitaḥ /
kariṣyati gatiṃ caiva iti vedavido viduḥ // SkP_19.4 //
sa tvaṃ taponvitaścaiva jñānavānyaśasānvitaḥ /
putraḥ putravatāṃ śreṣṭho vihīnaḥ prajayā vibho // SkP_19.5 //
tasmātpitṝṇāmānṛṇyaṃ gaccha vratavatāṃ vara /
sutamutpādaya kṣipram adhikaṃ samameva vā // SkP_19.6 //
sanatkumāra uvāca
sa evamuktastejasvī vasiṣṭhenāmitātmanā /
mainākaṃ parvataṃ prāpya tapastepe suduścaram // SkP_19.7 //
tasya kālena mahatā tapasā bhāvitasya tu /
umāpatirvaraṃ prādāt sa ca vavre sutaṃ śubham // SkP_19.8 //
sa labdhavara āgamya yayāce putrakāraṇāt /
kṣetraṃ supariśuddhaṃ ca svaputro yatra sambhavet // SkP_19.9 //
sambhramandāśarājasya duhitṛtvamupāgatām /
pitṛkanyāṃ tataḥ kālīm apaśyaddivyarūpiṇīm // SkP_19.10 //
matsīgarbhasamutpannāṃ vasorbījāśanātpurā /
adrikāmapsaraḥśreṣṭhāṃ brahmatejomayīṃ śubhām // SkP_19.11 //
tasyāṃ sa janayāmāsa varaṃ dattvā mahātapāḥ /
bhavantaṃ tapasāṃ yoniṃ śrautasmārtapravartakam // SkP_19.12 //
tava putro 'bhavaccāpi śuko yogavidāṃ varaḥ /
tasya putrāśca catvāraḥ kanyā caikā sumadhyamā // SkP_19.13 //
vyāsa uvāca
kathaṃ vairaṃ samabhavad viśvāmitravasiṣṭhayoḥ /
kathaṃ cāpagataṃ bhūya etadicchāmi veditum // SkP_19.14 //
sanatkumāra uvāca
parāśare tu garbhasthe vipratvaṃ gādhije gate /
sarasvatyāṃ kurukṣetre dvayorapyāśramau tayoḥ // SkP_19.15 //
tatra vairamanusmṛtya viśvāmitreṇa dhīmatā /
miṣatastu vasiṣṭhasya hataṃ putraśataṃ ruṣā // SkP_19.16 //
munirapyāha tatrāsau viśvāmitraḥ pratāpavān /
sarasvatīmathaikānte vasiṣṭhaṃ me mahāpage /
srotasā mahatākṣipya snāyamānamihānaya // SkP_19.17 //
saivamuktā tu taṃ gatvā vasiṣṭhaṃ prāha duḥkhitā /
yaduktavāṃstu gādheyaḥ sa covāca mahānadīm // SkP_19.18 //
evaṃ kuru mahābhāge māṃ nayasva yathepsitam /
mā te krūraḥ sa gādheyaḥ śāpaṃ dadyātsudustaram // SkP_19.19 //
sanatkumāra uvāca
gādheyasya tataḥ sā tu juhvato 'gniṃ divākare /
madhyaṃ prāpte 'nayadvegād vasiṣṭhaṃ srotasā śubhā // SkP_19.20 //
taṃ dṛṣṭvāpahṛtaṃ vyāsa srotasā munisattamam /
uvāca cchadmanā yasmād vegenāpahṛtastvayā /
tasmāttvaṃ karmaṇānena sāsṛktoyā bhaviṣyasi // SkP_19.21 //
viśvāmitreṇa sā śaptā nadī lokasukhapradā /
avahadrudhiraṃ caiva māṃsamedastathaiva ca // SkP_19.22 //
atha tīrthaprasaṅgena munibhiḥ samupāgataiḥ /
anugrahaḥ kṛtastasyā yena svacchajalābhavat // SkP_19.23 //
mahatastapasaḥ śaktyā kālena mahatā tadā /
vasiṣṭhasya ca tāṃ kṣāntiṃ jñātvā sa ṛṣipuṃgavaḥ // SkP_19.24 //
viśvāmitro mahātejā vasiṣṭhe vairamatyajat /
evaṃ tau vairamanyonyaṃ jahaturmunisattamau // SkP_19.25 //
sanatkumāra uvāca
ya imaṃ śṛṇuyānnityaṃ brāhmaṇāñchrāvayīta vā /
sa dustarāṇi durgāṇi taratyaśrāntapauruṣaḥ // SkP_19.26 //
hrīpauruṣaudāryavihārasattvaiḥ samanvitaḥ sojjvalacāruveṣaḥ /
bhavecca sarvāmararājatulyas tripiṣṭape krīḍati cecchayā svayam // SkP_19.27 //
evaṃ tadabhavadvyāsa viśvāmitravasiṣṭhayoḥ /
vairaṃ samāptaṃ lokānāṃ hitārthaṃ punareva ca // SkP_19.28 //
iti skandapurāṇe ūnaviṃśatitamo 'dhyāyaḥ
Skandapurana 20
vyāsa uvāca
umāharau tu deveśau cakraturyacca saṃgatau /
tanme sarvamaśeṣeṇa kathayasva mahāmune // SkP_20.1 //
sanatkumāra uvāca
umāharau tu saṃgamya parasparamaninditau /
śālaṅkasyānvaye vipraṃ yuyujāte vareṇa ha // SkP_20.2 //
sa cāpyayonijaḥ putra ārādhya parameśvaram /
rudreṇa samatāṃ labdhvā mahāgaṇapatirbabhau // SkP_20.3 //
vyāsa uvāca
kathaṃ nandī samutpannaḥ kathaṃ cārādhya śaṃkaram /
samānatvamagācchambhoḥ pratīhāratvameva ca // SkP_20.4 //
sanatkumāra uvāca
abhūdṛṣiḥ sa dharmātmā śilādo nāma vīryavān /
tasyābhūcchilakairvṛttiḥ śilādastena so 'bhavat // SkP_20.5 //
apaśyallambamānāṃstu gartāyāṃ sa pitṝndvijaḥ /
vicchinnasaṃtatīnghoraṃ nirayaṃ vai prapetuṣaḥ // SkP_20.6 //
tairukto 'patyakāmaistu devaṃ lokeśamavyayam /
ārādhaya mahādevaṃ sutārthaṃ dvijasattama // SkP_20.7 //
tasya varṣasahasreṇa tapyamānasya śūladhṛk /
śarvaḥ somo gaṇavṛto varado 'smītyabhāṣata // SkP_20.8 //
taṃ dṛṣṭvā somamīśeśaṃ praṇataḥ pādayorvibhoḥ /
harṣagadgadayā vācā tuṣṭāva vibudheśvaram // SkP_20.9 //
namaḥ paramadevāya maheśāya mahātmane /
sraṣṭre sarvasureśānāṃ brahmaṇaḥ pataye namaḥ // SkP_20.10 //
namaḥ kāmāṅganāśāya yogasambhavahetave /
namaḥ parvatavāsāya dhyānagamyāya vedhase // SkP_20.11 //
ṛṣīṇāṃ pataye nityaṃ devānāṃ pataye namaḥ /
vedānāṃ pataye caiva yogināṃ pataye namaḥ // SkP_20.12 //
pradhānāya namo nityaṃ tattvāyāmarasaṃjñiṇe /
varadāya ca bhaktānāṃ namaḥ sarvagatāya ca // SkP_20.13 //
tanmātrendriyabhūtānāṃ vikārāṇāṃ guṇaiḥ saha /
sraṣṭre ca pataye caiva namaśca prabhaviṣṇave // SkP_20.14 //
jagataḥ pataye caiva jagatsraṣṭre namaḥ sadā /
prakṛteḥ pataye nityaṃ puruṣātparagāmine // SkP_20.15 //
īśvarāya namo nityaṃ yogagamyāya raṃhase /
saṃsārotpattināśāya sarvakāmapradāya ca // SkP_20.16 //
śaraṇyāya namo nityaṃ namo bhasmāṅgarāgiṇe /
namaste 'yograhastāya tejasāṃ pataye namaḥ // SkP_20.17 //
sūryānilahutāśāmbu- candrākāśadharāya ca /
sthitāya sarvadā nityaṃ namastrailokavedhase // SkP_20.18 //
stotavyasya kuto deva viśrāmastava vidyate /
yadā hetustvamevāsya jagataḥ sthitināśayoḥ // SkP_20.19 //
aśaraṇyasya deveśa tvattaśca śaraṇārthinaḥ /
prasādaṃ paramālambya varado bhava viśvakṛt // SkP_20.20 //
sanatkumāra uvāca
yaḥ stotrametadakhilaṃ paṭhate dvijanmā prātaḥ śucirniyamavānpurato dvijānām /
taṃ brahmarākṣasaniśācarabhūtayakṣā hiṃsanti no dvipadapannagapūtanāśca // SkP_20.21 //
tataḥ sa bhagavāndevaḥ stūyamānaḥ sahomayā /
uvāca varado 'smīti brūhi yatte manogatam // SkP_20.22 //
tamevaṃvādinaṃ devaṃ śilādo 'bhyarcayattadā /
uvāca cedaṃ deveśaṃ sa vācā sajjamānayā // SkP_20.23 //
bhagavanyadi tuṣṭo 'si yadi deyo varaśca me /
icchāmyātmasamaṃ putraṃ mṛtyuhīnamayonijam // SkP_20.24 //
evamuktastato devaḥ prīyamāṇastrilocanaḥ /
evamastviti taṃ procya tatraivāntaradhīyata // SkP_20.25 //
gate tasminmaheṣvāse ṛṣiḥ paramapūjitaḥ /
svamāśramamupāgamya ṛṣibhyo 'kathayattataḥ // SkP_20.26 //
taiḥ praśastastataścaiva kālena munisattama /
yiyakṣuryajñabhūmiṃ svāṃ lāṅgalena cakarṣa tām // SkP_20.27 //
tasyāṃ tu kṛṣyamāṇāyāṃ sītāyāṃ tatsamutthitaḥ /
saṃvartakānalaprakhyaḥ kumāraḥ pratyadṛśyata // SkP_20.28 //
sa taṃ dṛṣṭvā tathodbhūtaṃ kumāraṃ dīptatejasam /
rākṣaso 'yamiti jñātvā bhayānnopasasāra tam // SkP_20.29 //
kumāro 'pi tathodbhūtaḥ pitaraṃ dīptatejasam /
upāsarpata dīnātmā tāta tāteti cābravīt // SkP_20.30 //
sa tātetyucyamāno 'pi yadā taṃ nābhyanandata /
tato vāyustamākāśe śilādaṃ prāha susvaram // SkP_20.31 //
vāyuruvāca
śālaṅkāyana putraste yo 'sau devena śambhunā /
ayonijaḥ purā dattaḥ sa eṣa pratinandaya // SkP_20.32 //
yasmānnandīkaraste 'yaṃ sadaiva dvijasattama /
tasmānnandīti nāmnāyaṃ bhaviṣyati sutastava // SkP_20.33 //
sanatkumāra uvāca
tataḥ sa vāyuvacanān nandinaṃ pariṣasvaje /
gṛhītvā cāśramaṃ svena so 'nayattuṣṭivardhanam /
cūḍopanayanādīni karmāṇyasya cakāra saḥ // SkP_20.34 //
kṛtvā cādhyāpayāmāsa vedānsāṅgānaśeṣataḥ /
āyurvedaṃ dhanurvedaṃ gāndharvaṃ śabdalakṣaṇam // SkP_20.35 //
hastināṃ caritaṃ yacca naranāryośca lakṣaṇam /
śilpāni caiva sarvāṇi nimittajñānameva ca // SkP_20.36 //
bhūtagrāmacikitsāṃ ca mātṝṇāṃ caritaṃ ca yat /
bhujaṃgānāṃ ca sarveṣāṃ yacca kiṃcidviceṣṭitam /
abdairadhītavānsarvaṃ vyāsa pañcabhireva ca // SkP_20.37 //
dakṣaḥ śuciradīnātmā priyavāganasūyakaḥ /
sarvalokapriyo nityaṃ manonayananandanaḥ // SkP_20.38 //
tasyātha saptame varṣe ṛṣī divyau tapodhanau /
āśramaṃ samanuprāptau śilādasya mahaujasau // SkP_20.39 //
tāvabhyarcya yathānyāyaṃ śilādaḥ sumahātapāḥ /
sukhāsīnau samālakṣya āsane paramārcitau // SkP_20.40 //
mitrāvaruṇanāmānau tapoyogabalānvitau /
abhijñau sarvabhūtānāṃ trailokye sacarācare // SkP_20.41 //
tābhyāmanujñātaścaiva niṣasāda varāsane /
upaviṣṭastataḥ prīta iṣṭābhirvāgbhirastuvat // SkP_20.42 //
tābhyāṃ pṛṣṭaśca kaccitte putrastuṣṭipradaḥ śubhaḥ /
svādhyāyaniyataḥ kaccit kacciddharmasya saṃtatiḥ // SkP_20.43 //
kaccinna vṛddhānbālo na gurūnvāpyavamanyate /
kaccinniyamavāṃścaiva kaccittuṣṭipradaḥ satām // SkP_20.44 //
sa evamuktastejasvī śilādaḥ putravatsalaḥ /
uvāca guṇavānsamyak kulavaṃśavivardhanaḥ // SkP_20.45 //
tamāhūya sa tuṣṭyā tu putraṃ nandinamacyutam /
tayoḥ pādeṣu śirasā apātayata nandinam // SkP_20.46 //
tau tu tasyāśiṣaṃ devau prayuṅkto dharmanityatām /
guruśuśrūṣaṇe bhāvaṃ lokāṃścaiva tathākṣayān // SkP_20.47 //
sanatkumāra uvāca
śilādastāmathālakṣya āśiṣaṃ devayostadā /
visṛjya nandinaṃ bhītaḥ so 'pṛcchadṛṣisattamau // SkP_20.48 //
śilāda uvāca
bhagavantāvṛṣī satyau gatijñau sarvadehinām /
kimarthaṃ mama putrasya dīrghamāyurubhāvapi /
prayuktavantau samyaktu nāśiṣaṃ munisattamau // SkP_20.49 //
mitrāvaruṇāvūcatuḥ
tavaiṣa tanayastāta alpāyuḥ sarvasaṃmataḥ /
ato 'nyadvarṣamekaṃ vai jīvitaṃ dhārayiṣyati // SkP_20.50 //
sanatkumāra uvāca
tataḥ sa śokasaṃtapto nyapatadbhuvi duḥkhitaḥ /
visṛjya ṛṣiśārdūlāv ekākī vilalāpa ca // SkP_20.51 //
tasya śokādvilapataḥ svaraṃ śrutvā sutaḥ śubhaḥ /
nandyāgāttamathāpaśyat pitaraṃ duḥkhitaṃ bhṛśam // SkP_20.52 //
nandyuvāca
kena tvaṃ tāta duḥkhena dūyamānaḥ prarodiṣi /
duḥkhaṃ te kuta udbhūtaṃ jñātumicchāmyahaṃ pitaḥ // SkP_20.53 //
śilāda uvāca
putra tvaṃ kila varṣeṇa jīvitaṃ samprahāsyasi /
ūcatustāvṛṣītyevaṃ tato māṃ kṛcchramāviśat // SkP_20.54 //
nandyuvāca
satyaṃ devaṛṣī tāta na tāvanṛtamūcatuḥ /
tathāpi tu na mṛtyurme prabhaviṣyati mā śucaḥ // SkP_20.55 //
śilāda uvāca
kiṃ tapaḥ kiṃ parijñānaṃ ko yogaḥ kaḥ śramaśca te /
yena tvaṃ mṛtyumudyuktaṃ vañcayiṣyasi kathyatām // SkP_20.56 //
nandyuvāca
na tāta tapasā mṛtyuṃ vañcayiṣye na vidyayā /
mahādevaprasādena mṛtyuṃ jeṣyāmi nānyathā // SkP_20.57 //
drakṣyāmi śaṃkaraṃ devaṃ tato mṛtyurna me bhavet /
naṣṭe mṛtyau tvayā sārdhaṃ ciraṃ vatsyāmi nirvṛtaḥ // SkP_20.58 //
śilāda uvāca
mayā varṣasahasreṇa tapastaptvā suduścaram /
mahādevaḥ purā dṛṣṭo labdhastvaṃ me yataḥ sutaḥ // SkP_20.59 //
bhavāṃstu varṣeṇaikena tapasā nātibhāvitaḥ /
kathaṃ draṣṭā mahādevam etadicchāmi veditum // SkP_20.60 //
nandyuvāca
na tāta tapasā devo dṛśyate na ca vidyayā /
śuddhena manasā bhaktyā dṛśyate parameśvaraḥ // SkP_20.61 //
tvayā visṛṣṭo gatvāham acireṇa trilocanam /
draṣṭā tāta na saṃdeho visṛjāśu tatastu mām // SkP_20.62 //
tiṣṭhantaṃ māṃ yamo 'bhyetya paśyataste 'bhisaṃmatam /
na hiṃsati tathā tasmād itastāta vrajāmyaham // SkP_20.63 //
tiṣṭhantaṃ vā śayānaṃ vā dhāvantaṃ patitaṃ tathā /
na pratīkṣati vai mṛtyur iti buddhvā śamaṃ vraja // SkP_20.64 //
avatīrya jalaṃ divyaṃ bhāvaṃ śuddhaṃ samāsthitaḥ /
abhyasya raudramadhyāyaṃ tato drakṣyāmi śaṃkaram // SkP_20.65 //
japataścāpi yuktasya rudrabhāvārpitasya ca /
na mṛtyukālā bahavaḥ kariṣyanti mama vyathām // SkP_20.66 //
sanatkumāra uvāca
tamevaṃvādinaṃ matvā bruvāṇaṃ śuddhayā girā /
vyasarjayadadīnātmā kṛcchrātputraṃ mahātapāḥ // SkP_20.67 //
abhivandya pituḥ pādau śirasā sa mahāyaśāḥ /
pradakṣiṇaṃ samāvṛtya sampratasthe 'tiniścitaḥ // SkP_20.68 //
abhivādya ṛṣīnsarvān sa didṛkṣurudāradhīḥ /
muniḥ sa devamagamat praṇatārtiharaṃ haram // SkP_20.69 //
iti skandapurāṇe viṃśatitamo 'dhyāyaḥ
Skandapurana 21
sanatkumāra uvāca
nirgato 'tha tato nandī jagāma saritāṃ varām /
bhuvanāmiti vikhyātāṃ sarvalokasukhāvahām // SkP_21.1 //
tāṃ praviśya tato dhīmān ekāgro hradamāsthitaḥ /
sa jajāpa tadā rudrān mṛtyorbhītaḥ samāhitaḥ // SkP_21.2 //
japatā tena tatraiva tatpareṇa tadāśiṣā /
koṭirekā yadā japtā tadā devastutoṣa ha // SkP_21.3 //
tamāgatyāha bhagavāñ charva ugraḥ kapardimān /
nandiṃstuṣṭo 'smi bhadraṃ te varaṃ vṛṇu yathepsitam // SkP_21.4 //
uvāca praṇato bhūtvā praṇatārtiharaṃ haram /
dvitīyāṃ japtumicchāmi koṭiṃ bhagavatāṃ vibho /
evamastviti devo 'pi procyāgacchadyathāgatam // SkP_21.5 //
sanatkumāra uvāca
so 'vatīrya tato bhūyaḥ prayatātmā tathaiva ha /
jajāpa koṭimanyāṃ tu rudramevānucintayan // SkP_21.6 //
dvitīyāyāṃ tataḥ koṭyāṃ sampūrṇāyāṃ vṛṣadhvajaḥ /
abhyājagāma taṃ caiva varado 'smītyabhāṣata // SkP_21.7 //
sa prāha bhagavankoṭiṃ tṛtīyāmapi kālahan /
japtumicchāmi deveśa tvatprasādādahaṃ vibho // SkP_21.8 //
evamastviti bhūyo 'pi bhagavānpratyuvāca ha /
uktvā jagāma svaṃ veśma devyā saha mahādyutiḥ // SkP_21.9 //
tatastṛtīyāṃ rudrāṇāṃ koṭimanyāṃ jajāpa ha /
yugāntādityasaṃkāśas tataḥ samabhavaddvijaḥ // SkP_21.10 //
tasya koṭītraye vyāsa samāpte jvalanatviṣaḥ /
somaḥ saha gaṇairdevas taṃ deśamupacakrame // SkP_21.11 //
sa taṃ kareṇa saṃgṛhya uddhṛtya salilācca ha /
saṃmṛjāno 'grahastena nandinaṃ kālahābravīt // SkP_21.12 //
deva uvāca
śailāde varado 'haṃ te tapasānena toṣitaḥ /
sādhu japtaṃ tvayā dhīman brūhi yatte manogatam // SkP_21.13 //
śailādiruvāca
japeyaṃ koṭimanyāṃ tu bhūyo 'pi tava tejasā /
varametaṃ vṛṇe deva yadi tuṣṭo 'si me vibho // SkP_21.14 //
bhagavānuvāca
kiṃ te japtena bhūyo 'pi tuṣṭo 'smi tava sarvathā /
yadyattvaṃ vṛṇuṣe kāmaṃ sarvaṃ tatpradadāni te // SkP_21.15 //
brahmatvamatha viṣṇutvam indratvamatha vāyutām /
ādityo bhava rudro vā brūhi kiṃ vā dadāni te // SkP_21.16 //
sanatkumāra uvāca
sa evamukto devena śirasā pādayornataḥ /
tuṣṭāva purakāmāṅga- kratuparvatanāśanam // SkP_21.17 //
nandyuvāca
namo devātidevāya mahādevāya vai namaḥ /
namaḥ kāmāṅganāśāya nīlakaṇṭhāya vai namaḥ // SkP_21.18 //
namastuṣitanāśāya trailokyadahanāya ca /
namaḥ kālogradaṇḍāya ugradaṇḍāya vai namaḥ // SkP_21.19 //
namo nīlaśikhaṇḍāya sahasraśirase namaḥ /
sahasrapāṇaye caiva sahasracaraṇāya ca // SkP_21.20 //
sarvataḥpāṇipādāya sarvatokṣimukhāya ca /
sarvataḥśrutaye caiva sarvamāvṛtya tiṣṭhate // SkP_21.21 //
namaste rukmavarṇāya tathaivātīndriyāya ca /
namaḥ kanakaliṅgāya sarvaliṅgāya vai namaḥ // SkP_21.22 //
namaścandrārkavarṇāya yogeśāyājitāya ca /
pinākapāṇaye caiva śūlamudgarapāṇaye // SkP_21.23 //
gadine khaḍgine caiva paraśvadhadharāya ca /
rathine varmiṇe caiva maheṣvāsāya vai namaḥ // SkP_21.24 //
namastriśūlahastāya ugradaṇḍadharāya ca /
namo gaṇādhipataye rudrāṇāṃ pataye namaḥ // SkP_21.25 //
namaḥ sahasranetrāya śatanetrāya vai namaḥ /
ādityānāṃ ca pataye vasūnāṃ pataye namaḥ // SkP_21.26 //
namaḥ pṛthivyāḥ pataye ākāśapataye namaḥ /
namaḥ svarlokapataye umāyāḥ pataye namaḥ // SkP_21.27 //
namo yogādhipataye sarvayogapradāya ca /
dhyānine dhyāyamānāya dhyānibhiḥ saṃstutāya ca // SkP_21.28 //
mṛtyave kāladaṇḍāya yamāya ca mahātmane /
devādhipataye caiva divyasaṃhananāya ca // SkP_21.29 //
yajñāya vasudānāya svargāyājanmadāya ca /
savitre sarvadevānāṃ dharmāyānekarūpiṇe // SkP_21.30 //
amṛtāya vareṇyāya sarvadevastutāya ca /
brahmaṇaśca śirohartre yajñasya ca mahātmanaḥ // SkP_21.31 //
tripuraghnāya cogrāya sarvāśubhaharāya ca /
umādehārdharūpāya lalāṭanayanāya ca // SkP_21.32 //
mahiṣāndhakabhettāya sraṣṭre vai parameṣṭhine /
brahmaṇo gurave caiva brahmaṇo janakāya ca // SkP_21.33 //
kumāragurave caiva kumāravaradāya ca /
haline muṣalaghnāya mahāhāsāya vai namaḥ // SkP_21.34 //
mṛtyupāśograhastāya takṣakabrahmasūtriṇe /
savidyudghanavāhāya tathaiva vṛṣayāyine // SkP_21.35 //
himavadvindhyavāsāya meruparvatavāsine /
kailāsavāsine caiva dhaneśvarasakhāya ca // SkP_21.36 //
viṣṇordehārdhadattāya tasyaiva varadāya ca /
sarvabhūtāsamajñāya sarvabhūtānukampine // SkP_21.37 //
antarbhūtādhibhūtāya prāṇināṃ jīvadāya ca /
manase manyamānāya atimānāya caiva hi // SkP_21.38 //
budhyamānāya buddhāya draṣṭre vai cakṣuṣe namaḥ /
namaste sparśayitre ca tathaiva sparśanāya ca // SkP_21.39 //
namaste rasayitre ca tathaiva rasanāya ca /
namo ghrāṇāya ghrātre ca śrotre śrotrāya caiva hi /
hastine caiva hastāya tathā pādāya pādine // SkP_21.40 //
namo 'stvānandakartre ca ānandāya ca vai namaḥ /
vāce 'tha vāgmine caiva tanmātrāya mahātmane // SkP_21.41 //
sūkṣmāya caiva sthūlāya sattvāya rajase namaḥ /
namaśca tamase nityaṃ kṣetrajñāyājitāya ca // SkP_21.42 //
viṣṇave lokatantrāya prajānāṃ pataye namaḥ /
manave saptaṛṣaye tapyamānāya tāpine // SkP_21.43 //
brahmaṇyāyātha śuddhāya tathā durvāsase namaḥ /
śilpine śilpanāthāya viduṣe viśvakarmaṇe // SkP_21.44 //
atraye bhṛgave caiva tathaivāṅgirase namaḥ /
pulahāya pulastyāya kratudakṣānalāya ca // SkP_21.45 //
dharmāya rucaye caiva vasiṣṭhāya namo 'stu te /
bhūtāya bhūtanāthāya kuṣmāṇḍapataye namaḥ // SkP_21.46 //
tiṣṭhate dravate caiva gāyate nṛtyate 'pi ca /
avaśyāyāpyavadhyāya ajarāyāmarāya ca // SkP_21.47 //
akṣayāyāvyayāyaiva tathāpratihatāya ca /
anāveśyāya sarveṣāṃ dṛśyāyādṛśyarūpiṇe // SkP_21.48 //
sūkṣmebhyaścāpi sūkṣmāya sarvagāya mahātmane /
namaste bhagavaṃstryakṣa namaste bhagavañchiva /
namaste sarvalokeśa namaste lokabhāvana // SkP_21.49 //
na me devādhipatyena brahmatvenāthavā punaḥ /
na viṣṇutvena deveśa nāpīndratvena bhūtapa /
icchāmyahaṃ taveśāna gaṇatvaṃ nityamavyayam // SkP_21.50 //
nityaṃ tvāṃ sagaṇaṃ sāmbaṃ prasannaṃ saparicchadam /
draṣṭumicchāmi deveśa eṣa me dīyatāṃ varaḥ // SkP_21.51 //
tvaṃ no gatiḥ purā deva tvaṃ caivārtāyanaṃ prabhuḥ /
śaraṇaṃ ca tvamevātha nānyaṃ paśyāmi karhicit // SkP_21.52 //
tvayā tyaktasya caivāśu vināśo nātra saṃśayaḥ /
anyāṃ gatiṃ na paśyāmi yasyā ātyantikaṃ śubham // SkP_21.53 //
anuraktaṃ ca bhaktaṃ ca tvatparaṃ tvadapāśrayam /
pratīccha māṃ sadā deva eṣa me dīyatāṃ varaḥ // SkP_21.54 //
sanatkumāra uvāca
ya imaṃ prātarutthāya paṭhedavimanā naraḥ /
sa dehabhedamāsādya nandīśvarasamo bhavet // SkP_21.55 //
yaścemaṃ śṛṇuyānnityaṃ śrāvayedvā dvijātiṣu /
so 'śvamedhaphalaṃ prāpya rudraloke mahīyate // SkP_21.56 //
śrutvā sakṛdapi hyetaṃ stavaṃ pāpapraṇāśanam /
yatra tatra mṛto vyāsa na durgatimavāpnuyāt // SkP_21.57 //
yo 'dhītya nityaṃ stavametamagryaṃ devaṃ sadābhyarcayate yatātmā /
kiṃ tasya yajñairvividhaiśca dānais tīrthaiḥ sutaptaiśca tathā tapobhiḥ // SkP_21.58 //
iti skandapurāṇa ekaviṃśatimo 'dhyāyaḥ
Skandapurana 22
sanatkumāra uvāca
tatastu devadeveśo bhaktyā paramayā yutam /
aśrupūrṇekṣaṇaṃ dīnaṃ pādayoḥ śirasā natam // SkP_22.1 //
karābhyāṃ susukhābhyāṃ tu saṃgṛhya paramārtihā /
utthāpya nayane somaḥ aśrupūrṇe mamārja ha // SkP_22.2 //
uvāca cainaṃ tuṣṭātmā vacasāpyāyayanniva /
nirīkṣya gaṇapānsarvān devyā saha tadā prabhuḥ // SkP_22.3 //
deva uvāca
jāne bhaktiṃ tava mayi jāne cārtiṃ tavānagha /
tasya sarvasya śailāde udarkaṃ saṃniśāmaya // SkP_22.4 //
amaro jarayā tyakto nityaṃ duḥkhavivarjitaḥ /
akṣayaścāvyayaścaiva sapitā sasuhṛjjanaḥ // SkP_22.5 //
mameṣṭo gaṇapaścaiva madvīryo matparākramaḥ /
iṣṭo mama sadā caiva mama pārśvagataḥ sadā /
madrūpaścaiva bhavitā mahāyogabalānvitaḥ // SkP_22.6 //
ṛddhimaccaiva te dvīpaṃ kṣīrodamamṛtākaram /
saṃvāsaṃ samprayacchāmi tatra raṃsyasi sarvadā // SkP_22.7 //
kuśeśayamayīṃ mālām avamucyātmanastataḥ /
ābabandha mahātejā nandine divyarūpiṇīm // SkP_22.8 //
sa tayā mālayā nandī babhau kaṇṭhāvasaktayā /
tryakṣo daśabhujaḥ śrīmān dvitīya iva śaṃkaraḥ // SkP_22.9 //
tatastaṃ vai samādāya hastena bhagavānharaḥ /
uvāca brūhi kiṃ te 'dya dadāni varamuttamam // SkP_22.10 //
āśramaścāyamatyarthaṃ tapasā tava bhāvitaḥ /
japyeśvara iti khyāto mama guhyo bhaviṣyati // SkP_22.11 //
samantādyojanaṃ kṣetraṃ divyaṃ devagaṇairvṛtam /
siddhacāraṇasaṃkīrṇam apsarogaṇasevitam /
siddhikṣetraṃ paraṃ guhyaṃ bhaviṣyati na saṃśayaḥ // SkP_22.12 //
karmaṇā manasā vācā yatkiṃcitkurute naraḥ /
śubhaṃ vāpyaśubhaṃ vātra sarvaṃ bhavitṛ tacchubham // SkP_22.13 //
jāpyaṃ mānasaṃ tulyaṃ vai rudrāṇāṃ tadbhaviṣyati /
yatra tatra mṛtā martyā yāsyanti tava lokatām // SkP_22.14 //
tato jaṭāsrutaṃ vāri gṛhītvā hāranirmalam /
uktvā nadī bhavasveti visasarja mahātapāḥ // SkP_22.15 //
sā tato divyatoyā ca puṇyā maṇijalā śubhā /
haṃsakāraṇḍavākīrṇā cakravākopaśobhitā /
padmotpalavanopetā prāvartata mahānadī // SkP_22.16 //
strīrūpadhāriṇī caiva prāñjaliḥ śirasā natā /
padmotpaladalābhākṣī mahādevamupasthitā // SkP_22.17 //
tāmuvāca tato devo nadīṃ svayamupasthitām /
yasmājjaṭodakāddevi pravṛttā tvaṃ śubhānane /
tasmājjaṭodā nāmnā tvaṃ bhaviṣyasi saridvarā // SkP_22.18 //
tvayi snānaṃ tu yaḥ kuryāc chuciḥ prayatamānasaḥ /
so 'śvamedhaphalaṃ prāpya rudraloke mahīyate // SkP_22.19 //
sanatkumāra uvāca
tato devyā mahādevo nandīśvaramatiprabham /
putraste 'yamiti procya pādayostaṃ vyanāmayat // SkP_22.20 //
sā tamāghrāya śirasi pāṇibhyāṃ parimārjatī /
putrapremṇābhyaṣiñcattaṃ srotobhiḥ stanajaistribhiḥ /
payasā śaṅkhagaureṇa devī devaṃ nirīkṣatī // SkP_22.21 //
tāni srotāṃsi trīṇyasyāḥ srutānyoghavatī nadī /
nadīṃ trisrotasīṃ puṇyāṃ tatastāmavadaddharaḥ // SkP_22.22 //
trisrotasaṃ nadīṃ dṛṣṭvā vṛṣaḥ paramaharṣitaḥ /
nanarda nādāttasmācca saridanyā tato 'bhavat // SkP_22.23 //
yasmādvṛṣabhanādena pravṛttā sā mahānadī /
tasmāḍḍhitkirikāṃ tāṃ vai uvāca vṛṣabhadhvajaḥ // SkP_22.24 //
jāmbūnadamayaṃ citraṃ svaṃ devaḥ paramādbhutam /
mukuṭaṃ cābabandhāsmai kuṇḍale cāmṛtodbhave // SkP_22.25 //
taṃ tathābhyarcitaṃ vyomni dṛṣṭvā meghaḥ prabhākaraḥ /
devopavāhyaḥ siṣice sanādaḥ sataḍidguṇaḥ // SkP_22.26 //
tasyābhiṣiktasya tadā pravṛtte srotasī bhṛśam /
yasmātsuvarṇānniḥsṛtya nadyekā sampravartata /
svarṇodaketi nāmnā tāṃ mahādevo 'bhyabhāṣata // SkP_22.27 //
jāmbūnadamayādyasmād dvitīyā mukuṭācchubhāt /
prāvartata nadī puṇyā ūcurjambūnadīti tām // SkP_22.28 //
etatpañcanadaṃ nāma japyeśvarasamīpagam /
vyākhyātaṃ phalametāsāṃ jaṭodāyāṃ mahātmanā // SkP_22.29 //
tacca pañcanadaṃ divyaṃ devaṃ japyeśvaraṃ ca tam /
trirātropoṣito gatvā snātvābhyarcya ca śūlinam // SkP_22.30 //
nandīśvarasyānucaraḥ kṣīrodanilayo bhavet // SkP_22.31 //
yastu japyeśvare prāṇān parityajati dustyajān /
niyamenānyathā vāpi sa me gaṇapatirbhavet // SkP_22.32 //
nandīśvarasamo nityaḥ śāśvataḥ akṣayo 'vyayaḥ /
mama pārśvādanapagaḥ priyaḥ saṃmata eva ca // SkP_22.33 //
japyeśvaraṃ pañcanadaṃ ca tadvai yo mānavo 'bhyetya jahāti deham /
sa me sadā syādgaṇapo variṣṭhas tvayā samaḥ kāntivapuśca nityam // SkP_22.34 //
iti skandapurāṇe dvāviṃśatimo 'dhyāyaḥ
Skandapurana 23
sanatkumāra uvāca
bhagavāndevadeveśaḥ sarvabhūtapatirharaḥ /
devīmuvāca vāgīśa umāṃ girivarātmajām // SkP_23.1 //
devi nandīśvaraṃ devam abhiṣekṣyāmi bhūtapam /
gaṇānāvāhayiṣyāmi kiṃ vā tvaṃ manyase 'vyaye // SkP_23.2 //
devyuvāca
saptalokādhipatyaṃ ca gaṇeśānāṃ tathaiva ca /
sarvamarhati deveśa nandī putro mamāgrajaḥ // SkP_23.3 //
sanatkumāra uvāca
tataḥ sa bhagavāndevaḥ suraśatruniṣūdanaḥ /
prāṅmukhaḥ sa gaṇeśānām āhvānamakarottadā // SkP_23.4 //
tataḥ sahasraśastatra gaṇādhyakṣā mudā yutāḥ /
samprāptāḥ sarvalokeśās tacchṛṇuṣva mahāmune // SkP_23.5 //
tataḥ karāladaśano bhṛkuṭībhūṣitānanaḥ /
śaṅkhahārāmbugauraśca daṃṣṭrī sragmī trilocanaḥ // SkP_23.6 //
jaṭāsahasrordhvaśirā jvālākeśo mahāhanuḥ /
agnyaṅgārakanetraśca bhujagābaddhamekhalaḥ // SkP_23.7 //
vidyujjihvo mahākāyas tathā caivordhvamehanaḥ /
sarpayajñopavītī ca paraśvadhadharastathā // SkP_23.8 //
bhujagābaddhamauñjiśca bhujagaireva kaṅkaṇaiḥ /
aṭṭahāsānsṛjānaśca aśanīpātasaṃnibhān /
diṇḍirityeva vikhyāto gaṇapaḥ samadṛśyata // SkP_23.9 //
ātmanaḥ sadṛśānāṃ ca koṭībhirdaśabhirvṛtaḥ /
gaṇapānāṃ sureśānāṃ yogināṃ dīptatejasām // SkP_23.10 //
tato 'paro mahākeśo mahākāyordhvamehanaḥ /
tryakṣo 'nalaśataprakhyaḥ aśanīpātanardanaḥ // SkP_23.11 //
nṛtyangāyaṃśca citrāṇi kurvannāṭyānyanekaśaḥ /
jvaladaṃṣṭro mahāhāso bṛhatskandhaḥ pinākadhṛk // SkP_23.12 //
koṭībhirdaśabhiḥ sārdhaṃ dviguṇābhirmahātmanām /
gaṇānāṃ citrarūpāṇāṃ yugapatsampradṛśyata // SkP_23.13 //
siṃhāsyagajakokāsyair dvīpiśārdūlakānanaiḥ /
so 'ṣāḍhirnāma gaṇapo vyāsa tatra samāgataḥ // SkP_23.14 //
sanatkumāra uvāca
athānyo vyāsa samprāpto yugāntādityasaprabhaḥ /
śatayojanabāhuśca digvāsāścordhvamehanaḥ // SkP_23.15 //
atidīrgho 'timeḍhraśca lambabhrūḥ sthūlanāsikaḥ /
vṛttāsyaśca mahākṣaśca bhṛkuṭīsaṃhatānanaḥ // SkP_23.16 //
pañcayojanavistīrṇo dīrgho vai tāvadeva ca /
daṃṣṭrāścatasro vaktreṇa bibhracchaṅkhendupāṇḍarāḥ // SkP_23.17 //
pañcajihvordhvakarṇaśca pāśahasto manojavaḥ /
vṛtaḥ koṭīśatenaiva sadṛśānāmadṛśyata // SkP_23.18 //
bhārabhūtīti vikhyāto mahāyogabalānvitaḥ /
gaṇapo devadevasya samīpaṃ so 'bhyagacchata // SkP_23.19 //
tataḥ kundenduśaṅkhābhaṃ himarāśyambusaṃnibham /
mṛṇālasphaṭikābhaṃ ca bhasmakakṣāvalambanam // SkP_23.20 //
gṛhītvā cāśanīhāsaṃ tripādaṃ cīravāsasam /
śatodaraṃ triśirasaṃ trinetraṃ cordhvamūrdhajam // SkP_23.21 //
jvālāmālāgrakeśaṃ ca vyāghracarmājināmbaram /
vāyuvegaṃ mahāhāsaṃ bhujagābaddhamekhalam // SkP_23.22 //
mahoragakṛtāpīḍaṃ śaṅkukarṇordhvamehanam /
bhasmapraharaṇaṃ caiva mahādaṃṣṭraṃ mahāhanum // SkP_23.23 //
mahāgaṇapatiṃ vīraṃ jvara ityeva viśrutam /
koṭīśatavṛtaṃ taṃ ca gaṇapaṃ so 'nvapaśyata // SkP_23.24 //
tato 'paraḥ saumyarūpo bhasmadigdhāṅga eva ca /
triśūlapāṇirdigvāsā mahāyogabalānvitaḥ // SkP_23.25 //
bahuveṣadharaścaiva dhyānayogaparāyaṇaḥ /
somavarṇa iti khyātaḥ koṭīśatavṛtaḥ prabhuḥ /
tādṛśānāṃ gaṇādhyakṣo devenāhūta āgataḥ // SkP_23.26 //
athāparo mahākāyaḥ śūlapāṇirmahābalaḥ /
yugāntānalasaṃkāśaḥ sthiraḥ sthirayaśobalaḥ // SkP_23.27 //
candramaulirmahākeśaś caturbāhurvilohitaḥ /
ekapādairmahākāyais tryakṣaistaiḥ śūlapāṇibhiḥ // SkP_23.28 //
vṛtaḥ koṭīśatenaiva sthāṇustatrābhyavartata /
samahāpārṣado rudraḥ sarvāsuranibarhaṇaḥ // SkP_23.29 //
tato 'paraḥ paṭṭisena hrasvapādodaraḥ śuciḥ /
sahasrabāhucaraṇaḥ sahasrākṣaḥ pratāpavān // SkP_23.30 //
karāladaśanaścaiva kṛṣṇasarpāmbaracchadaḥ /
tryakṣaścandrakṛtāpīḍaḥ kaṇṭhamālāvibhūṣitaḥ // SkP_23.31 //
ugrasena iti khyātaḥ koṭīśatavṛtaḥ sa ca /
āgātsamīpaṃ devasya āhūtaḥ svayamīśvaraḥ // SkP_23.32 //
tato 'paraḥ samāpede devaṃ candrārdhadhāriṇam /
caturvaktro mahātejāś caturviṃśekṣaṇaḥ prabhuḥ // SkP_23.33 //
sahasrabāhurjvālāsyo mahānetrordhvamehanaḥ /
karāladaśanaścaiva śaṅkukarṇo mahānakhaḥ // SkP_23.34 //
asipāṇirmahātejāḥ śatapādaḥ śatodaraḥ /
vidyutkeśo 'tihāsaśca tathaivobhayatogatiḥ // SkP_23.35 //
ajaikapāditi khyāto vṛtaḥ koṭīśatena saḥ /
kāñcanopalavṛkṣāḍhyaḥ samegha iva parvataḥ // SkP_23.36 //
sanatkumāra uvāca
āgāttato 'paro vyāsa gaṇapaḥ sumahābalaḥ /
sarvatovadanaḥ śrīmān sarvataḥpāṇipādadhṛk // SkP_23.37 //
hrasvabāhūrupādaśca aśaniṃ dhārayañchubham /
śatairvṛtaśca koṭīnām aṣṭābhistvātmanaḥ samaiḥ /
nikumbha iti vikhyātaḥ śatapādodarānanaḥ // SkP_23.38 //
āgāttato 'paraścāpi vidyutkeśo mahābalaḥ /
candramālādharo ghoraḥ prahasanpravicālayan // SkP_23.39 //
daṇḍadhārī mahāvaktraḥ śaṅkhakundendusaprabhaḥ /
gaṇakoṭīśatavṛtaḥ paramaṃ paratāpanaḥ // SkP_23.40 //
tato 'paraḥ sahasreṇa koṭīnāṃ gaṇapo vṛtaḥ /
sūryamālāsrajaṃ bibhrad ājagāma mahātapāḥ // SkP_23.41 //
sa sūryāpyāyano nāma devasya paramapriyaḥ /
dhanuṣpāṇirmahātejā viśrutaḥ samahādyutiḥ // SkP_23.42 //
tathānyaḥ sarpamālaśca cakrābharaṇa eva ca /
cakrāyudho mahātejā hrasvapādakaṭīkaraḥ // SkP_23.43 //
sa nāmnā viśruto loke grahāpyāyana ityuta /
gaṇakoṭiśataiḥ ṣaḍbhir vṛtaḥ samanudhāvata // SkP_23.44 //
śaṅkukarṇo 'bhyayāccaiva gaṇakoṭyā mahābalaḥ /
nandikaścāpi daśabhiḥ piṅgākṣo 'ṣṭābhireva ca /
vināyakaścatuḥṣaṣṭyā kuṣmāṇḍo nāma viśrutaḥ // SkP_23.45 //
hiraṇyavarṇaḥ ṣaḍbhiśca ekapādastathaiva ca /
dhūmrakeśo dvādaśabhiḥ patākī daśabhistathā // SkP_23.46 //
sahasraghaṇṭo 'ṣṭādaśabhis tapaḥ pañcabhireva ca /
sahasraśīrṣaḥ ṣaḍbhiśca bhavaḥ koṭiśatāvṛtaḥ // SkP_23.47 //
varo daśabhirabhyāgāt kumbhakarṇastathāṣṭabhiḥ /
viṣvaksenaḥ sahasreṇa annadastu śatena vai // SkP_23.48 //
āveśanī tathāṣṭābhiḥ saptabhiśca pravartanaḥ /
mahāravaḥ sahasreṇa koṭīnāṃ gaṇapo vṛtaḥ // SkP_23.49 //
caturmukho dvādaśabhis tathā bāhūpahārakaḥ /
mahākālaḥ śatenaiva tathāgniśikharo gaṇaḥ // SkP_23.50 //
ādityamūrdhā koṭyā ca tathā caiva dhanāvahaḥ /
saṃnāmaśca śatenaiva kukkuṭo 'ṣṭābhireva ca // SkP_23.51 //
kundaśca pañcadaśabhis tathā saṃkoṭako 'paraḥ /
amoghabhūtiḥ koṭyā ca tathā dvau meghabhūtikau // SkP_23.52 //
ekapādo 'paraḥ ṣaṣṭyā tathā saptaśirā gaṇaḥ /
mahābalaśca navabhir apasmāraśca viśrutaḥ // SkP_23.53 //
nīlo navatyā deveśaḥ pūrṇabhadrastathaiva ca /
nirṛtiścaiva saptatyā koṭīnāmabhyagātsaha // SkP_23.54 //
koṭīkoṭīsahasrāṇāṃ śatairviṃśatibhirvṛtāḥ /
ītayastatra cājagmur mahāyogabalānvitāḥ // SkP_23.55 //
bhūtāḥ koṭisahasreṇa pramathāḥ koṭibhistribhiḥ /
vīrabhadraścatuḥṣaṣṭyā vṛṣabhaśca mahābalaḥ // SkP_23.56 //
meghaḥ saudāmanīmālo navatyā saṃvṛto 'bhyagāt /
prabhākaraśca viṃśatyā viṭpatiśca mahābalaḥ // SkP_23.57 //
giriko meghanādaśca udaro maṇireva ca /
kāṣṭhakarṇaśca divyātmā bilvarūpaśca viśrutaḥ // SkP_23.58 //
śatamanyustathā caiva pañcākṣaścaiva vīryavān /
tālaketuśca ṣaṇḍaśca kāpālī gajanāśanaḥ // SkP_23.59 //
saṃvartakastathā caitras trailokyadahanastathā /
lokāntakaśca dīptātmā hemakuṇḍala eva ca // SkP_23.60 //
mṛtyuścaiva yamaścaiva kālo viṣaharastathā /
śatamāyo mahāmāyaḥ sarvatrāśaraṇastathā /
ekaśṛṅgī ca vikhyātas tathā bhṛṅgiriṭiśca yaḥ // SkP_23.61 //
ete cānye ca gaṇapā guhyā ye ca mahābalāḥ /
tatrājagmurmudā yuktāḥ sarve citrāstrayodhinaḥ // SkP_23.62 //
gāyantaśca dravantaśca nṛtyantaśca mahābalāḥ /
mukhāḍambaravādyāni nādayantastathaiva ca // SkP_23.63 //
rathairnāgairhayaiścaiva vāyumarkaṭavāhanāḥ /
vyāghrasiṃhabiḍālaiśca sarpaiḥ pakṣibhireva ca // SkP_23.64 //
śvāpadaiśca tathānekair anyaiśca vividhaiḥ śubhaiḥ /
vimāneṣu tathārūḍhā manuṣyeṣu tathāpare // SkP_23.65 //
bherīśaṅkhamṛdaṅgaiśca paṇavānakagomukhaiḥ /
vāditrairvividhaiścaiva paṭahairekapuṣkaraiḥ // SkP_23.66 //
bherījharjharasaṃnādair āḍambarakaḍiṇḍimaiḥ /
maḍḍukairveṇuvīṇābhir vivṛṣaistuṇavairapi // SkP_23.67 //
darduraistālaghātaiśca kacchapaiḥ paṇavairapi /
vādyamānairmahāyogā ājagmurdevasaṃsadam // SkP_23.68 //
te viśvakarmāṇamamitrasāhā viśveśamekākṣaramavyayaṃ ca /
sahasranetrapratimātibhāsvarāḥ praṇemuruccairapi cābhineduḥ // SkP_23.69 //
iti skandapurāṇe trayoviṃśatimo 'dhyāyaḥ
Skandapurana 24
sanatkumāra uvāca
te gaṇeśā mahāsattvāḥ sarve deveśvareśvarāḥ /
praṇamya devaṃ devīṃ ca idaṃ vacanamabruvan // SkP_24.1 //
bhagavandevatārighna devadevāmbikāpate /
kimarthaṃ vayamāhūtā ājñāpaya kṛtaṃ hi tat // SkP_24.2 //
kiṃ sāgarāñchoṣayāmo yamaṃ vā saha kiṃkaraiḥ /
hanmo mṛtyumutāmṛtyur na bhavatvadya padmajaḥ // SkP_24.3 //
baddhvendraṃ saha devaiśca saviṣṇuṃ saha vāyunā /
ānayāmaḥ susaṃkruddhā daityānvā saha dānavaiḥ // SkP_24.4 //
kasyādya vyasanaṃ ghoraṃ kariṣyāmastavājñayā /
kasya vādyotsavaṃ deva sarvakāmasamṛddhimat // SkP_24.5 //
tāṃstathāvādinaḥ sarvān namato bhaktavatsalaḥ /
uvāca devaḥ sampūjya gaṇāngaṇapatirbhavaḥ // SkP_24.6 //
deva uvāca
śṛṇudhvaṃ yatkṛte yūyam ihāhūtā jagaddhitāḥ /
śrutvā ca prayatātmānaḥ kurudhvaṃ tadaśaṅkitāḥ // SkP_24.7 //
nandīśvaro 'yaṃ putro naḥ sarveṣāmīśvareśvaraḥ /
priyo 'granāyakaścaiva senānīrvaḥ samāhitaḥ // SkP_24.8 //
tamimaṃ mama saṃdeśād yūyaṃ sarve 'bhisaṃmatāḥ /
senānyamabhiṣiñcadhvaṃ mahāyogapatiṃ patim // SkP_24.9 //
adyaprabhṛti yuṣmākam ayaṃ nandīśvaraḥ śubhaḥ /
priyo gauravayuktaśca senānīramaraḥ prabhuḥ // SkP_24.10 //
sanatkumāra uvāca
evamukte bhagavatā gaṇapāḥ sarva eva te /
evamastviti saṃmantrya sambhārānāharaṃstataḥ // SkP_24.11 //
tasya rūpāśrayaṃ divyaṃ jāmbūnadamayaṃ śubham /
āsanaṃ merusaṃkāśaṃ manoramamathāharan // SkP_24.12 //
śātakumbhamayaṃ cāpi cārucāmīkaraprabham /
muktādāmāvalambaṃ ca maṇiratnāvabhāsitam // SkP_24.13 //
stambhaiśca vaiḍūryamayaiḥ kiṅkiṇījālasaṃvṛtam /
cāruratnakasaṃyuktaṃ maṇḍapaṃ viśvatomukham /
kṛtvā cakruśca tanmadhye tadāsanavaraṃ śubham // SkP_24.14 //
tasyāgrataḥ pādapīṭhaṃ nīlaṃ vajrāvabhāsitam /
cakruḥ pādapratiṣṭhārthaṃ kalaśau cāsya pārśvagau /
sampūrṇau paramāmbhobhir aravindāvṛtānanau // SkP_24.15 //
agrato 'gniṃ samādhāya vṛṣabhaṃ cāpi pārśvataḥ /
savatsāṃ surabhiṃ cāpi tasya pārśve 'tha dakṣiṇe // SkP_24.16 //
chattraṃ śataśalākaṃ ca jāmbūnadamayaṃ śubham /
śaṅkhahārāmbugaureṇa pṛṣṭhenābhivirājitam // SkP_24.17 //
vyajanaṃ candraśubhraṃ ca hemadaṇḍaṃ sucārumat /
mālāṃ kuśeśayānāṃ ca bhramarāvalisevitām // SkP_24.18 //
āninyustatra gaṇapā nandyāvartāṃśca kāñcanān /
punarvasuṃ ca puṣyaṃ ca dvau matsyau varuṇālayau // SkP_24.19 //
svastikaṃ vardhamānaṃ ca śrīvatsaṃ caiva kāñcanam /
kīcakā veṇavaścaiva kanyā caivābhipūjitā // SkP_24.20 //
airāvataṃ supratīkaṃ gajāvetau ca pūjitau /
dhvajaṃ ca pūjitaṃ divyaṃ śaṅkhaṃ caivenduvarcasam // SkP_24.21 //
kalaśānāṃ sahasraṃ ca kāñcanānāṃ suvarcasām /
rājatānāṃ sahasraṃ ca pārthivānāṃ tathaiva ca // SkP_24.22 //
tāmrāṇāmatha divyānāṃ sahasramanalatviṣām /
vāsoyugaṃ vṛkṣajaṃ ca virajaḥ sūkṣmameva ca // SkP_24.23 //
mukuṭaṃ kāñcanaṃ caiva sukṛtaṃ viśvakarmaṇā /
kuṇḍale cāmale divye vajraṃ caiva varāyudham // SkP_24.24 //
paṭṭisaṃ ca mahaddivyaṃ śūlaṃ cāśanimeva ca /
jāmbūnadamayaṃ sūtraṃ keyūradvayameva ca // SkP_24.25 //
hāraṃ ca maṇicitrāṅgaṃ rocanārucakaṃ tathā /
{}nalabhāṃ pāriyātraṃ ca varṣaṃ kaṅkaṇimeva ca{} // SkP_24.26 //
darbhāṃśca divyāṃ samidham ājyaṃ dhūpamathāpi ca /
samantānninyuravyagrā gaṇapā devasaṃmatāḥ // SkP_24.27 //
tato diśaḥ samudrāśca varuṇaḥ sadhaneśvaraḥ /
yamo 'gnirvasavaścaiva candrādityau grahaiḥ saha // SkP_24.28 //
tārārūpāṇi sarvāṇi nakṣatrāṇi dhruvastathā /
rudrā rakṣāṃsi yakṣāśca aśvinau daityadānavāḥ // SkP_24.29 //
gandharvāpsarasaścaiva nāradaḥ parvatastathā /
pṛthivī ca samudrāśca varṣāṇi girayastathā // SkP_24.30 //
vṛkṣāśca vīrudhaścaiva oṣadhyaśca mahābalāḥ /
nadyaḥ sarvāḥ samājagmuḥ paśavaścaiva sarvaśaḥ // SkP_24.31 //
lokasya mātaraścaiva pṛthivī svarga eva ca /
bhūtāni prakṛtiścaiva indriyāṇi ca sarvaśaḥ // SkP_24.32 //
tīrthāni caiva sarvāṇi dānāni vividhāni ca /
ṛco yajūṃṣi sāmāni atharvāṅgirasāvapi // SkP_24.33 //
yajñāśca kratavaścaiva iṣṭayo niyamāstathā /
chandāṃsi caiva sarvāṇi piśācā devayonayaḥ /
brahmā ca ṛṣayaścaiva viṣṇuḥ sānucarastathā // SkP_24.34 //
teṣvāgateṣu sarveṣu bhagavāngovṛṣadhvajaḥ /
sarvakāryavidhiṃ kartum ādideśa pitāmaham // SkP_24.35 //
ekaikaṃ kalaśaṃ tatra sarvauṣadhisamanvitam /
kṛtvādbhiḥ pūrayitvā ca kuśeśayamukhāvṛtam // SkP_24.36 //
jayāṃ ca vijayāṃ caiva siṃhīṃ vyāghrīṃ tathaiva ca /
suvarcalāṃ śaṅkhapuṣpīṃ viṣṇukrāntāṃ punarnavām // SkP_24.37 //
kumārīṃ candrakāntāṃ ca mṛtasaṃjīvanīmapi /
ādityavarcasaṃ caiva amṛtāṃ śrīniketanām // SkP_24.38 //
tathā kumudvatīṃ caiva prākṣipaṃsteṣvathauṣadhīḥ /
pārthiveṣu tadā vyāsa sarveṣveva gaṇeśvarāḥ // SkP_24.39 //
sauvarṇeṣu tu sarveṣu tīrthāni vividhāni ca /
dānāni caiva sarvāṇi bhagavānsaṃnyaveśayat // SkP_24.40 //
rājateṣu ca kumbheṣu mantrāṃśchandāṃsi caiva ha /
kratūnanyāṃśca vividhā iṣṭīḥ kāmyāṃstathetarān // SkP_24.41 //
audumbareṣu sarveṣu saritaḥ sāgarāṃstathā /
tapāṃsi niyamāṃścaiva bhagavānabhyavinyasat // SkP_24.42 //
ekaikaṃ kalaśaṃ tatra abhipūryābhimantrya ca /
veṣṭayitvā ca sūtreṇa devebhyaḥ pradadau vibhuḥ // SkP_24.43 //
sa jagrāha tadā brahmā ekaṃ kalaśamātmanā /
viṣṇave ca dadāvekam ekamindrāya dhīmate /
gaṇapebhyastathā cānyān ṛṣibhyaśca pitāmahaḥ // SkP_24.44 //
tatastamāsane tasminn upaveśya mahāmanāḥ /
arcayitvā tato brahmā svayamevābhyaṣiñcata // SkP_24.45 //
tato viṣṇustataḥ śakro ṛṣayaśca sahāmaraiḥ /
gaṇādhipāśca sarve te abhyaṣiñcanta nandinam // SkP_24.46 //
vāsoyugaṃ ca taddivyaṃ gandhāndivyāṃstathaiva ca /
keyūre kuṇḍale caiva mukuṭaṃ hārameva ca /
paṭṭisaṃ śūlavajre ca aśanīṃ ca dadau svayam // SkP_24.47 //
chattraṃ jagrāha devendro vāyurvyajanameva ca /
ṛṣayastuṣṭuvuścaiva pitāmahapurogamāḥ // SkP_24.48 //
viṣṇuruvāca
namaḥ kuṣmāṇḍarājāya vajrodyatakarāya ca /
śālaṅkāyanapautrāya halamārgotthitāya ca // SkP_24.49 //
śilādasya ca putrāya rudrajapyakarāya ca /
rudrabhaktāya devāya namo 'ntarjalaśāyine // SkP_24.50 //
gaṇānāṃ pataye caiva bhūtānāṃ pataye namaḥ /
umāputrāya devāya paṭṭisāyudhadhāriṇe // SkP_24.51 //
namo daṃṣṭrākarālāya lalāṭanayanāya ca /
pramathāya vareṇyāya īśānāyārpitāya ca // SkP_24.52 //
dvārādhyakṣāya śūrāya suyaśāpataye namaḥ /
namaḥ pravaramālāya kṣīrodanilayāya ca // SkP_24.53 //
mahāgaṇādhipataye mahāyogeśvarāya ca /
diṇḍimuṇḍāya caṇḍāya ekākṣararatāya ca // SkP_24.54 //
akṣayāyāmṛtāyaiva ajarāyāmarāya ca /
paśūnāṃ pataye caiva jetre mṛtyostathaiva ca // SkP_24.55 //
namaḥ pavanavegāya sarvajñāyājitāya ca /
anekaśirase caiva anekacaraṇāya ca // SkP_24.56 //
kirīṭine kuṇḍaline mahāparighabāhave /
sarvāndevāngaṇāṃścaiva pāhi deva namo 'stu te // SkP_24.57 //
sanatkumāra uvāca
evaṃ stutvā tato devas tasmai vyāsa mahātmane /
prāñjaliḥ prayato bhūtvā jayaśabdaṃ cakāra ha // SkP_24.58 //
tato gaṇā jayetyūcus tato devāstato 'surāḥ /
tataḥ sarvāṇi bhūtāni brahmā śakrastathaiva ca // SkP_24.59 //
tataḥ śaṅkhāṃśca bherīṃśca paṭahāḍambarāṃstathā /
vaṃśāṃśca paṇavāṃścaiva kṛkavāngoviṣāṇikān // SkP_24.60 //
diṇḍimānveṇukāṃścaiva mardalāṃścaiva sarvaśaḥ /
avādayanta gaṇapā harṣayanto mudā yutāḥ // SkP_24.61 //
sanatkumāra uvāca
nandīśvarasya ya imaṃ stavaṃ devābhinirmitam /
paṭheta satataṃ martyaḥ sa gacchenmama lokatām // SkP_24.62 //
namo nandīśvarāyeti kṛtvā yaḥ svapnamācaret /
tasya kuṣmāṇḍarājebhyo na bhayaṃ vidyate kvacit // SkP_24.63 //
yatrāyaṃ sthāpyate nityaṃ stavaḥ paramapūjitaḥ /
na bhayaṃ tatra bhavati grahebhyo vyāsa sarvadā // SkP_24.64 //
nandīśvaraṃ ye praṇamanti martyā nityaṃ prasannendriyaśuddhasattvāḥ /
te devadevasya sahādriputryā iṣṭā variṣṭhāśca gaṇā bhavanti // SkP_24.65 //
iti skandapurāṇe caturviṃśatimo 'dhyāyaḥ
Skandapurana 25
sanatkumāra uvāca
tatastatrāgatāndevān devatādhipatirbhavaḥ /
marutaḥ prāha sampūjya kanyārthaṃ sadasatpatiḥ // SkP_25.1 //
maruto ye mahāvegā mahāsattvā mahaujasaḥ /
āmantrya nāmnā tānīśaḥ saśakraḥ sapitāmahaḥ // SkP_25.2 //
yuṣmākaṃ suyaśā kanyā subhagā divyarūpiṇī /
dātumarhatha tāṃ subhrūṃ snuṣāṃ mahyaṃ mahābalāḥ // SkP_25.3 //
maruta ūcuḥ
tvamasmākaṃ ca tasyāśca sarvasya jagatastathā /
prabhaviṣṇustrilokeśa na tu yācitumarhasi // SkP_25.4 //
tvayaiva deyā grāhyā ca tvaṃ no gatiranuttamā /
mā naḥ parāniveśāna yācanena vibhāvaya // SkP_25.5 //
pitā naḥ kaśyapaḥ śrīmān marīciśca pitāmahaḥ /
pitāmahapitā brahmā tasyāpi tvaṃ pitāmahaḥ /
sa tvaṃ pitāmaho 'smākaṃ na parānkartumarhasi // SkP_25.6 //
sa evamukto deveśo marudbhirdevasattamaiḥ /
suyaśāṃ marutāṃ kanyām ānayāmāsa tatkṣaṇāt // SkP_25.7 //
svayaṃ hotāsya tatrāsīd brahmā lokapitāmahaḥ /
kaśyapaśca tathodgātā atriḥ sāma svayaṃ jagau /
atharvāṅgirasau devau brahmatvamapi cakratuḥ // SkP_25.8 //
nāradaḥ parvataścaiva citrasenaśca gāyanaḥ /
viśvāvasū ruciścaiva hāhā hūhū tathaiva ca // SkP_25.9 //
tathā śāliśirā yaśca viśruto gaṇḍamaṇḍakaḥ /
ītiścaivendravāhaśca yajñavāho 'tha dakṣiṇaḥ /
ete cānye ca gandharvā jagurmadhurakaṇṭhinaḥ // SkP_25.10 //
urvaśī caiva rambhā ca ghṛtācī pūrvacittyapi /
tilottamā ca viśvācī anyāścāpsarasaḥ śubhāḥ /
anṛtyanta mahābhāgā nṛttaṃ suramanoharam // SkP_25.11 //
sanatkumāra uvāca
sa evamabhavadvyāsa vivāhastasya dhīmataḥ /
nandino gaṇamukhyasya anaupamyo hyaninditaḥ // SkP_25.12 //
tataḥ sa tu kṛtodvāho nandī gatvā mahāmanāḥ /
pādānvavande devasya devyā brahmaṇa eva ca /
śilādasya ca lokeśaḥ śriyā paramayā yutaḥ // SkP_25.13 //
deva uvāca
varaṃ vṛṇīṣva putra tvaṃ snuṣā ceyaṃ tava priyā /
varaṃ dadāmi te vatsa anayā sahamīpsitam // SkP_25.14 //
nandyuvāca
bhagavanyadi tuṣṭo 'si tvayi bhaktirdṛḍhāstu me /
sadā ca tuṣṭo bhava me sāmbaḥ saha gaṇeśvaraiḥ // SkP_25.15 //
pitaraṃ caiva me deva utpādakamimaṃ prabho /
anugraheṇa yuktena yoktumarhasi kāmada // SkP_25.16 //
deva uvāca
sadāhaṃ tava nandīśa sutuṣṭaḥ sagaṇeśvaraḥ /
pārvatyā sahito dhīmann idaṃ ca śṛṇu me vacaḥ // SkP_25.17 //
sadeṣṭaśca variṣṭhaśca paramaiśvaryasaṃyutaḥ /
mahāyogī maheṣvāso mahābalaparākramaḥ // SkP_25.18 //
ajayyaścaiva jetā ca pūjyejyaśca sadā bhava /
ahaṃ yatra bhavāṃstatra yatra tvaṃ tatra cāpyaham // SkP_25.19 //
ayaṃ ca te pitā vipraḥ paramaiśvaryasaṃyutaḥ /
bhaviṣyati gaṇādhyakṣo mahāgaṇapatirmama // SkP_25.20 //
parvataṃ cāsya vaibhrājaṃ kāmagaṃ sarvakāñcanam /
upetaṃ bhavanairdivyaiḥ prayacchāmi janāvṛtam /
tenāyaṃ sarvalokeṣu cariṣyati yathepsitam // SkP_25.21 //
sthānaṃ śrīparvate cāsya bhaviṣyati supūjitam /
bhṛgau tasmiṃśca yaḥ prāṇāṃs tyakṣyate vai sudhārmikaḥ /
sa kāmacārī vaibhrāje gaṇapo 'sya bhaviṣyati // SkP_25.22 //
sanatkumāra uvāca
tato devī mahābhāgā śailāderadadadvaram /
so 'bravīttvayi bhaktirme sadaivānapagā bhavet // SkP_25.23 //
tato marutsutā caiva ubhābhyāmapi coditā /
varaṃ vṛṇu yatheṣṭaṃ vai tāvidaṃ pratyuvāca ha // SkP_25.24 //
yuvayorastu bhaktirme tathā bhartari caiva hi /
nityaṃ cānapagā syānme dharme ca matiruttamā /
etadicchāmi deveśau varaṃ varasahasradau // SkP_25.25 //
sanatkumāra uvāca
tatastāvevametatte bhaviteti śucismite /
ūcaturmuditau devau snuṣāṃ tāṃ varavarṇinīm // SkP_25.26 //
gaṇāścāsya tato 'bhyetya sarve devapriyepsayā /
varaṃ dadurmahāsattvāḥ sa vavre kāñcanaprabhaḥ // SkP_25.27 //
yuṣmāsu mama bhaktiśca aiśvaryaṃ cāpi saṃmatam /
vaśyāśca yūyaṃ sarve me priyo yuṣmākameva ca // SkP_25.28 //
gaṇā ūcuḥ
bhavānmantānumantā ca gatirāgatireva ca /
asmākamīśaḥ sarveṣāṃ devānāmapi ceśvaraḥ // SkP_25.29 //
kuṣmāṇḍānāṃ variṣṭhaśca rudrāṇāṃ tvaṃ mahābalaḥ /
ītīnāṃ dvārapālaśca pramathānāṃ tathaiva ca // SkP_25.30 //
mahābalo mahāyogī senānīstvaṃ hi no mataḥ /
tvaṃ bhūto bhūtanetā ca nāyako 'tha vināyakaḥ // SkP_25.31 //
grahāṇāmadhipaścaiva ugradaṇḍadharastathā /
tvamagrayodhī śatrughnas tvaṃ vīrastvaṃ divaspatiḥ // SkP_25.32 //
mahānubhāvastvaṃ caiva kṣīrodanilayaśca ha /
japyeśvaraniketaśca japyeśvaravibhāvitaḥ // SkP_25.33 //
bhāvanaḥ sarvabhūtānāṃ varado varadārcitaḥ /
asmākaṃ varadaścaiva bhava bhūteśvara prabho // SkP_25.34 //
sanatkumāra uvāca
sa evaṃ gaṇapaiḥ sarvaiḥ stuto nandīśvaro vibhuḥ /
uvāca praṇataḥ sarvān brūta kiṃ karavāṇi vaḥ // SkP_25.35 //
ta evamuktā gaṇapāḥ sarva eva mahābalāḥ /
ūcustaṃ divyabhāvajñā devadevasya saṃnidhau // SkP_25.36 //
tvamasmākaṃ gaṇādhyakṣaḥ kṛto devena śambhunā /
asmābhiścābhiṣiktastvaṃ nāyako dharmadāyakaḥ // SkP_25.37 //
sa tvaṃ śivaśca saumyaśca guṇavānaguṇeṣvapi /
kṣamāśaucadamopeto bhava naḥ priyakṛtsadā // SkP_25.38 //
sanatkumāra uvāca
evamuktastadā sarvān praṇamya bahumānataḥ /
śirasyañjalimādhāya gaṇapānastuvattadā // SkP_25.39 //
nandyuvāca
namo vaḥ sarvabhūtebhyo namo yogibhya eva ca /
namaścāpyaniketebhyo yogīśebhyo namastathā // SkP_25.40 //
namaḥ kāmacarebhyaśca nama ugrebhya eva ca /
mṛtyubhyaśca yamebhyaśca kālebhyaśca namo namaḥ // SkP_25.41 //
namaḥ kāñcanamālebhyaḥ sarvadharmibhya eva ca /
namo vo vadhakebhyaśca avadhyebhyastathaiva ca // SkP_25.42 //
namaḥ paramayogibhyo jaṭibhyaśca namo namaḥ /
namo vo 'dṛśyarūpebhyo vikṛtebhyastathaiva ca // SkP_25.43 //
namo valkalavāsebhyaḥ kṛttivāsebhya eva ca /
namaḥ śvetāmbarasragbhyaś citrasragbhyo namo namaḥ // SkP_25.44 //
dhāvadbhyaśca dravadbhyaśca prasthitebhyo namo namaḥ /
namo munibhyo gāyadbhyo japadbhyaśca namo namaḥ // SkP_25.45 //
namaḥ śarabharūpebhyaḥ śatarūpebhya eva ca /
namaḥ parvatavāsebhyo vyāghrarūpebhya eva ca // SkP_25.46 //
namo mārjārarūpebhyaḥ kākakokebhya eva ca /
namo daivatarūpebhyaḥ pavanebhyastathaiva ca // SkP_25.47 //
namo 'gnibhyastathādbhyaśca varuṇebhyastathaiva ca /
namo dhaneśarūpebhyaḥ sarvarūpibhya eva ca // SkP_25.48 //
namaścodaravaktrebhyaḥ sarvavaktrebhya eva ca /
namo vāmanarūpebhyo vāmarūpebhya eva ca // SkP_25.49 //
devāsuramanuṣyāṇām āpyāyibhyo namo namaḥ /
namo vaḥ sarvabhūtānāṃ namo vaḥ sarvataḥ śubhāḥ // SkP_25.50 //
grahebhyaśca namo vo 'stu mokṣebhyaśca namastathā /
śubhebhyaśca namo vo 'stu aśubhebhyastathaiva ca /
mama saumyāḥ śivāścaiva bhavantu gaṇanāyakāḥ // SkP_25.51 //
iti stutā gaṇapatayo mahābalāḥ śubhairvacobhiḥ suraśatrunāśanāḥ /
diśantu me sukhamatulaṃ sukhapradā balaṃ ca vīryaṃ sthiratāṃ ca saṃyuge // SkP_25.52 //
tapo 'kṣayaṃ sthānamathātulāṃ gatiṃ yaśastathāgryaṃ bahu dharmanityatām /
diśantu sarvaṃ manasepsitaṃ ca me sureśvarāḥ puṣṭimanuttamāṃ tathā // SkP_25.53 //
sanatkumāra uvāca
imau nandigaṇendrāṇāṃ stavau yo 'dhyeti nityaśaḥ /
so 'śvamedhāvabhṛthavat sarvapāpaiḥ pramucyate // SkP_25.54 //
sandhyāyāmaparasyāṃ tu japanpāpaṃ divākṛtam /
pūrvasyāṃ saṃtyajedvāpi sarvarātrikṛtaṃ japan // SkP_25.55 //
sanatkumāra uvāca
tataste gaṇapāḥ sarve saṃstutāstena dhīmatā /
nisṛṣṭāśca tadā jagmuḥ praṇipatya vṛṣadhvajam // SkP_25.56 //
devāśca sarvalokāśca tato devaḥ svayaṃ prabhuḥ /
sṛṣṭvā nandīśvaragṛhaṃ pradāya ca mahāmanāḥ /
īpsitaṃ saha devyā vai jagāma sthānamavyayam // SkP_25.57 //
ya imaṃ nandino janma varadānaṃ tathaiva ca /
abhiṣekaṃ vivāhaṃ ca paṭhedvā śrāvayīta vā /
brāhmaṇaḥ sa mṛto yāti nandīśvarasalokatām // SkP_25.58 //
yo niyatastu paṭhetprayatātmā sarvamimaṃ praṇato bhavabhaktyā /
so 'pi gataḥ paralokavicārī nandisamo 'nucaro hi mama syāt // SkP_25.59 //
iti skandapurāṇe pañcaviṃśatimo 'dhyāyaḥ
sanatkumāra uvāca
evaṃ nandīśvaro vyāsa utpanno 'nucaraśca ha /
abhavaddevadevasya senāpatye 'bhiṣecitaḥ // SkP_26.1 //
vyāsa uvāca
devyā sahātha bhagavān āsīnastatra kāmadaḥ /
akarotkiṃ mahādeva etadicchāmi veditum // SkP_26.2 //
sanatkumāra uvāca
bhagavānhimavacchṛṅge śarvo devyāḥ priyepsayā /
gaṇeśairvividhākārair hāsaṃ saṃjanayanmuhuḥ // SkP_26.3 //
devīṃ bālendutilako rāmayacca rarāma ca /
mahānubhāvaiḥ sarvajñaiḥ kāmarūpadharaiḥ śubhaiḥ // SkP_26.4 //
atha devyāsasādaikā mātaraṃ parameśvarī /
āsīnāṃ kāñcane śubhre āsane paramārcite // SkP_26.5 //
atha dṛṣṭvā satīṃ devīm āgatāṃ tu surūpiṇīm /
āsanena mahārheṇa sampādayadaninditām // SkP_26.6 //
āsīnāṃ tāṃ ca sovāca menā himavataḥ priyā /
cirasyāgamanaṃ hyadya tava putri śubhekṣaṇe /
daridrakrīḍanaistvaṃ hi bhartrā krīḍasi saṃgatā // SkP_26.7 //
ye daridrā bhavanti sma tathaiva ca nirāśrayāḥ /
ume ta evaṃ krīḍanti yathā tava patiḥ śubhe // SkP_26.8 //
sanatkumāra uvāca
saivamuktā tu mātrātha nātihṛṣṭamanābhavat /
mahatyākṣamayā yuktā na kiṃcittāmuvāca ha // SkP_26.9 //
visṛṣṭā sā tadā mātrā gatvā devamuvāca ha /
bhagavandevadeveśa neha vatsyāmi bhūdhare /
anyaṃ vṛṇu mamāvāsaṃ bhuvaneśa mahādyute // SkP_26.10 //
deva uvāca
sadā tvamucyamānā vai mayā vāsārthamīśvari /
anyatra rocitavatī nāvāsaṃ devi karhicit // SkP_26.11 //
idānīṃ svayameva tvaṃ vāsamanyatra śobhane /
kasmānmṛgayase devi brūhi tanme śucismite // SkP_26.12 //
devyuvāca
gṛhaṃ gatāhaṃ deveśa pituradya mahātmanaḥ /
dṛṣṭvā ca me tatra mātā vijane lokabhāvanī // SkP_26.13 //
āsanādibhirabhyarcya sā māmevamabhāṣata /
ume tava sadā bhartā daridrakrīḍanaiḥ śubhe /
krīḍate na hi devānāṃ krīḍā bhavati tādṛśī // SkP_26.14 //
yatkila tvaṃ mahādeva gaṇeśairvividhaiḥ śubhaiḥ /
ramase tadaniṣṭaṃ hi mama māturvṛṣadhvaja // SkP_26.15 //
sanatkumāra uvāca
tato devaḥ prahasyāha devīṃ hāsayituṃ prabhuḥ /
evametanna saṃdehaḥ kasmānmanyurabhūttava // SkP_26.16 //
kṛttivāsā hyavāsā vā śmaśānanilayaśca ha /
aniketo hyaraṇyeṣu parvatānāṃ guhāsu ca /
vicarāmi gaṇairnagnair vṛto 'mbhojavilocane // SkP_26.17 //
mā krudho devi mātustvaṃ tathyaṃ mātāvadattava /
na hi mātṛsamo bandhur jantūnāmasti śobhane // SkP_26.18 //
devyuvāca
na me 'sti bandhubhiḥ kiṃcit kṛtyaṃ suravareśvara /
tathā kuru mahādeva yathānyatra vasāmahe // SkP_26.19 //
sanatkumāra uvāca
sa evamukto deveśo devyā deveśvaraḥ prabhuḥ /
pārśvasthaṃ gaṇapaṃ prāha nikumbhaṃ nāma viśrutam // SkP_26.20 //
gaṇeśvara nikumbha tvaṃ gatvā vārāṇasīṃ śubhām /
śūnyāṃ kuru mahābāho upāyenaiva mā balāt // SkP_26.21 //
tatra rājā nivasati divodāsaḥ pratāpavān /
dhārmiko mama bhaktaśca mahāyogī mahābalaḥ // SkP_26.22 //
sa tvaṃ tathā gataḥ kuryā yathāsmai nāparādhyase /
tasyaiva cāparādhena śūnyāṃ vārāṇasīṃ kuru // SkP_26.23 //
sanatkumāra uvāca
sa evamuktastejasvī nikumbho gaṇasattamaḥ /
uvāca devaṃ praṇataḥ prāñjalirhṛṣitānanaḥ // SkP_26.24 //
tathā kariṣye deveśa yathā sa hi narādhipaḥ /
bhaviṣyatyaparādhīśa tvaṃ ca tuṣṭo bhaviṣyasi /
śūnyā vārāṇasī caiva bhaviṣyati na saṃśayaḥ // SkP_26.25 //
sanatkumāra uvāca
evamuktvā nikumbho 'sau praṇamya śirasā haram /
jagāma puṇyāṃ lokeṣu purīṃ vārāṇasīṃ prabhuḥ // SkP_26.26 //
tatrāsau darśanaṃ svapne nāpitāya dadau gaṇaḥ /
maṇḍūkākṣāya rūpaṃ ca svaṃ tasyādarśayattadā // SkP_26.27 //
nikumbha uvāca
maṇḍūkākṣa nikumbho 'haṃ gaṇapaḥ śokanāśanaḥ /
tavānugrahakṛtprāpto yadbravīmi kuruṣva tat // SkP_26.28 //
divodāsagṛhadvāri kuruṣva tvaṃ mamālayam /
sthāpayasva ca tatrārcāṃ madrūpasadṛśīṃ śubhām // SkP_26.29 //
vittaṃ ca te pradāsyāmi putrānsaubhāgyameva ca /
priyatvaṃ caiva sarvatra gatiṃ cānuttamāṃ punaḥ // SkP_26.30 //
sanatkumāra uvāca
evamukto nikumbhena nāpito nṛpatiṃ tadā /
gatvāvadaddivodāsam indravaivasvatopamam // SkP_26.31 //
nāpita uvāca
svāmiṃstava gṛhadvāri kariṣye gaṇapālayam /
sthāpayiṣye gaṇeśaṃ ca tanme 'nujñātumarhasi // SkP_26.32 //
tatheti so 'pyanujñātaś cakre tatra tadālayam /
pratyasthāpayadarcāṃ ca yādṛśīṃ dṛṣṭavānasau // SkP_26.33 //
tasya pūjāṃ ca mahatīṃ prāvartayata śobhanām /
gaṇeśasya mahāsattvaḥ sa ca tāṃ pratyagṛhṇata // SkP_26.34 //
sa tasmai karmaṇā tena vittaṃ yadyatsamīhitam /
paśūṃścaiva hi putrāṃśca saubhāgyaṃ cādadatprabhuḥ // SkP_26.35 //
tasya tāṃ vṛddhimatulāṃ nāpitasyābhivīkṣya tu /
ārirādhayiṣurlokast asya pūjāṃ cakāra ha // SkP_26.36 //
cakruryātrāstathā kecid upavāsāṃstathāpare /
homaṃ japyaṃ tathaivānye pūjāṃ cānye varārthinaḥ /
upahārāṃstathaivānye gītanṛttaṃ tathāpare // SkP_26.37 //
tebhyastathābhyupetebhyo nikumbhaḥ sa mahāyaśāḥ /
dadau sarvānabhiprāyān ye ye teṣāmabhīpsitāḥ // SkP_26.38 //
evaṃ taṃ kāmadaṃ jñātvā divodāso nṛpastadā /
uvāca mahiṣīṃ vyāsa kadācitputralipsayā // SkP_26.39 //
devi sarvānabhiprāyāñ janebhyo 'yaṃ prayacchati /
gaṇeśvaraṃ tvamapyenam apatyārthaṃ prasādaya // SkP_26.40 //
saivamuktā tadā gatvā gaṇeśaṃ prāpya śobhanā /
uvāca bhagavandeva anapatyāhamīśvara // SkP_26.41 //
upavāsaṃ kariṣyāmi tava devābhirādhane /
tāvanna bhokṣye yāvanme varo 'dattastvayā prabho // SkP_26.42 //
jāte ca putre dāsyāmi śatānāṃ daśatīrdaśa /
tvāmuddiśya dvijātibhyo godhenūnāṃ gaṇeśvara // SkP_26.43 //
tathā ghaṭasahasreṇa dadhnaścaiva ghṛtasya ca /
kṣīrasya pañcagavyasya kariṣye snapanaṃ ca te // SkP_26.44 //
brāhmaṇānāṃ sahasrāṇāṃ śataṃ cāpi supūjitam /
purastādbhojayiṣye te putre jāte na saṃśayaḥ // SkP_26.45 //
bahūndāsyati rājā ca grāmāndāsyastathaiva ca /
sadā sattraṃ ca pūjāṃ ca kariṣyati tava prabho // SkP_26.46 //
sanatkumāra uvāca
sā tamuktvā tathā vyāsa tasthau niyamamāsthitā /
sopavāsā tadā pūjāṃ mahatīṃ tasya kurvatī // SkP_26.47 //
tāṃ tathā tiṣṭhatīṃ devaḥ provāca sa gaṇeśvaraḥ /
uttiṣṭha nāsti te putro mā khedaṃ tvaṃ vṛthā kṛthāḥ // SkP_26.48 //
evaṃ tena gaṇeśena nikumbhena mahātmanā /
asakṛtprocyamānā sā niyamādvirarāma ha // SkP_26.49 //
tato narādhipaṃ devī provāca vimanā tadā /
āryaputra na me putraṃ gaṇapo 'sau prayacchati /
bravīti nāsti te putro mā vṛthā niyamaṃ kṛthāḥ // SkP_26.50 //
sanatkumāra uvāca
evaṃ mahiṣyā sa proktaḥ svayameva narādhipaḥ /
sadā saniyamastasthau gaṇeśasyāgrato nṛpaḥ // SkP_26.51 //
tamapyuvāca nṛpatiṃ nikumbho niyamasthitam /
mā sthā vṛtheha nṛpate na te putraṃ dadāmyaham // SkP_26.52 //
evamuktaḥ sa rājendro nikumbhena mahābalaḥ /
krodharaktekṣaṇaḥ prāha tamutthāya gaṇeśvaram // SkP_26.53 //
rājovāca
gaṇo vā tvaṃ piśāco vā bhūto vā rākṣaso 'pi vā /
kṛtaghnastvaṃ na saṃdeho na tvaṃ pūjāmihārhasi // SkP_26.54 //
mama caiva gṛhadvāri pauraiścaiva samarcitaḥ /
viṣaye mama vāsī ca na ca putraṃ prayacchasi // SkP_26.55 //
pūjārho na bhavāṃstasmān matto daṇḍaṃ tvamarhasi /
nṛśaṃsaścāvaliptaśca niṣṭhuro matsarānvitaḥ // SkP_26.56 //
tato 'sya bhedayāmāsa nilayaṃ gajayūthapaiḥ /
sthaṇḍilaṃ ca babhañjāśu dadāhārcāṃ ca suprabhām // SkP_26.57 //
nikumbho 'pi kṛtārthaḥ sann ākāśe saṃsthitaḥ prabhuḥ /
uvāca taṃ divodāsaṃ pradahanniva tejasā // SkP_26.58 //
yatheṣṭaṃ samprayacchanti devā varamabhīpsitam /
na datto yadyasau kopaḥ kastatra bhavato 'bhavat // SkP_26.59 //
yasmānmamālayo bhagnas tvayā nirapakāriṇaḥ /
tasmādvarṣasahasraṃ te purī śūnyā bhaviṣyati // SkP_26.60 //
sanatkumāra uvāca
sa evamuktvā rājānaṃ nikumbhaḥ paramātmavān /
deveśāya nivedyaivaṃ tasthau pārśvagataḥ prabhoḥ // SkP_26.61 //
rājāpi tasya vākyena tathyenārthena caiva hi /
vrīḍāṃ parāṃ samāsādya gṛhānabhyāgamattadā // SkP_26.62 //
atha sā tena śāpena purī vārāṇasī tadā /
śūnyā samabhavatkṣipraṃ viśuddhā mṛgasevitā // SkP_26.63 //
tāṃ tu śūnyāṃ sa vijñāya devyā saha pinākadhṛk /
sagaṇo nandinā sārdham ājagāma mahādyutiḥ // SkP_26.64 //
sa tatra mānasaṃ divyaṃ vimānaṃ sūryavarcasam /
anaupamyaguṇaṃ devo manasaivābhinirmime // SkP_26.65 //
na me prabhavati prajñā kṛtsnaśastannirūpaṇe /
etāvacchakyate vaktum anaupamyaguṇaṃ hi tat // SkP_26.66 //
devodyānāni ramyāṇi nandanādyāni yāni tu /
tebhyaḥ śreṣṭhatamaṃ śrīmad udyānamasṛjatprabhuḥ // SkP_26.67 //
tasminvimāne girirājaputrī sarvarddhiyukte vacasāmagamye /
reme navendīvaraphullanetrā devī na sasmāra vacaśca mātuḥ // SkP_26.68 //
iti skandapurāṇe ṣaḍviṃśo 'dhyāyaḥ
sanatkumāra uvāca
atha tasminsukhāsīnau śailajāvṛṣabhadhvajau /
āsane kāñcane divye nānāratnopaśobhite // SkP_27.1 //
athācalasutā devī sukhāsīnā vibhāvarī /
sarvalokapatiṃ prāha girīndratanayā patim // SkP_27.2 //
bhagavandevatārighna candrāvayavabhūṣaṇa /
kathayaitanmama vibho yattvāṃ pṛcchāmi mānada // SkP_27.3 //
kiṃ phalaṃ tava deveśa labhante bhaktavatsala /
bhaktā ye phalamuddiśya kurvate tava kiṃcana // SkP_27.4 //
sanatkumāra uvāca
sa evamumayā proktaḥ śūlapāṇirvṛṣadhvajaḥ /
avocatsarvamavyagro devadevaḥ śubhāśubham // SkP_27.5 //
vyāsa uvāca
kiṃ tatsa bhagavāndevaḥ prīyamāṇo mahātapāḥ /
praṇayātsa tadā devyā pṛṣṭo 'kathayadavyayaḥ // SkP_27.6 //
sanatkumāra uvāca
mayāpyetatpurā vyāsa pṛṣṭo nandīśvaraḥ prabhuḥ /
yathoktavānmayi brahmaṃs tathā tatkathayāmi te // SkP_27.7 //
gaṇeśānaṃ mahābhāgaṃ sūryāyutasamaprabham /
apṛcchamahamavyagro nandīśvaraṃ mahādyutim // SkP_27.8 //
īśena yatpurā devyāḥ kathitaṃ gaṇasattama /
tanme brūhi yathātattvaṃ paraṃ kautūhalaṃ hi me // SkP_27.9 //
nandīśvara uvāca
śrūyatāmabhidhāsyāmi pṛcchataste mahāmune /
devadevena pārvatyā yatpurā kathitaṃ hitam // SkP_27.10 //
deva uvāca
śrūyatāmabhidhāsyāmi yanmāṃ pṛcchasi suvrate /
hitāya devi bhaktānāṃ pṛṣṭaste kathayāmi te // SkP_27.11 //
prāsādaṃ yastu me devi śubhraṃ kuryādanindite /
vidadhāmyarjunaṃ tasya gṛhaṃ śivapure 'kṣayam // SkP_27.12 //
vidhānena yathoktena liṅgaṃ me sthāpayecca yaḥ /
carate sa mayā sārdhaṃ nityamaṣṭaguṇānvitaḥ // SkP_27.13 //
kāñcanaṃ tuṭimātraṃ vā yo dadyādbahu vā mama /
tasya haimavate śṛṅge dadāni gṛhamuttamam // SkP_27.14 //
yo me gāstu hiraṇyaṃ vā dadyādavimanāḥ priye /
lokāndadānyahaṃ tasmai sarvakāmasamanvitān // SkP_27.15 //
vṛṣabhaṃ yaḥ prayaccheta śvetaṃ nīlamathāpi vā /
sa kulānāmubhayatas tārayedekaviṃśatim // SkP_27.16 //
gocarmadvayasāṃ vāpi yo me dadyādvasundharām /
sa me puraṃ samāsādya gaṇeśaiḥ saha modate // SkP_27.17 //
yo me puṇyaphalaṃ dadyād ātmanā pūrvamārjitam /
so 'nantaphalamāpnoti modate ca triviṣṭape // SkP_27.18 //
yo 'nuyānaṃ caturdaśyāṃ kṛṣṇasya kurute mama /
rathena vṛṣayuktena mama loke sa modate // SkP_27.19 //
mahimānopacāraiśca yo māṃ japyaiśca pūjayet /
dadāni brahmaṇo loke vāsaṃ tasya supūjitam // SkP_27.20 //
manasā cintayedyaśca pūjayeyamahaṃ haram /
aśakto nāsti ca dravyaṃ yasya nityaṃ sumadhyame // SkP_27.21 //
sa tayā śraddhayā pūto vimuktaḥ sarvapātakaiḥ /
mama lokamavāpnoti bhinne dehe na saṃśayaḥ // SkP_27.22 //
snātvā yaḥ pūrvasaṃdhyāyāṃ sadā māmupagacchati /
sa mitraṃ yakṣarājasya yakṣo bhavati vīryavān // SkP_27.23 //
saṃmārjanaṃ pañcaśataṃ sahasramupalepanam /
gandhāśca daśasāhasrā ānantyaṃ cārcanaṃ smṛtam // SkP_27.24 //
abhyaṅgo 'ṣṭaśataṃ caiva snapanaṃ triśataṃ bhavet /
gandhodakaṃ pañcaśataṃ pañcagavyaṃ tathaiva ca // SkP_27.25 //
kṣīraṃ pañcaguṇaṃ devi tasmādbhūyaśca kāpilam /
tasmācca sarpiṣā snānaṃ bhūyaḥ pañcaguṇaṃ tathā // SkP_27.26 //
kṣamāmi devi cāsyeha aparādhānbahūnapi /
bhasmābhiṣekamānantyaṃ guhyaṃ caitanmamepsitam // SkP_27.27 //
agaruṃ daśasāhasraṃ ṣaṭsahasraṃ tu candanam /
caturdaśasahasrāṇi dhūpaḥ kālāgaruḥ smṛtaḥ // SkP_27.28 //
akṣatāstaṇḍulayavāḥ śālayo dviśatāḥ smṛtāḥ /
ānantyo gugguluścaiva sahājyena sudhūpitaḥ // SkP_27.29 //
dve sahasre palānāṃ tu mahiṣākṣasya yo dahet /
devi saṃvatsaraṃ pūrṇaṃ sa me nandisamo bhavet // SkP_27.30 //
dakṣiṇāyāṃ tu yo mūrtau pāyasaṃ saghṛtaṃ śubhe /
nivedayedvarṣamekaṃ sa ca nandisamo bhavet // SkP_27.31 //
caravo daśasāhasrā yāvakaśca caturguṇaḥ /
śeṣāśca caravaḥ sarve yāvakārdhena saṃmitāḥ // SkP_27.32 //
ghṛtapātramasaṃkhyeyam iha pretya ca śāśvatam /
prīṇāti ca pitṝnsarvān vimāne caiva modate /
chattraṃ dadyācca yaḥ so 'pi dīpyate tejasā divi // SkP_27.33 //
ubhe pakṣe trayodaśyām aṣṭamyāṃ copavāsikaḥ /
upatiṣṭheta māṃ bhaktyā sopahāramanindite /
dadānyasya svakaṃ lokaṃ tuṣṭo 'haṃ devi śāśvatam // SkP_27.34 //
raktapītakavāsobhiḥ puṣpaiśca vividhairapi /
pūjito 'haṃ sadā bhaktyā putratve kalpayāmi tam // SkP_27.35 //
ekarātraṃ ca yo martyo dīpaṃ dhārayati sthitaḥ /
sarvayajñaphalaṃ tasya dadāni śriyameva ca // SkP_27.36 //
mayaiva mohitāḥ sarve lokāḥ sajaḍapaṇḍitāḥ /
na māṃ paśyanti rāgāndhās tamasā bahulīkṛtāḥ // SkP_27.37 //
dhyānino nityayuktā ye satyadharmaparāyaṇāḥ /
ekāgramanaso dāntās te māṃ paśyanti nityadā // SkP_27.38 //
ye me bhaktāḥ sadā caiva sāṃkhyayogaviśāradāḥ /
sarvaṃ paśyanti ca mayi māṃ ca sarvatra yogataḥ // SkP_27.39 //
trīṃllokānsamatikramya brahmalokaṃ tathaiva ca /
gacchanti mama te lokaṃ tamo bhittvā sudurbhidam // SkP_27.40 //
na śakyo 'smi tapoyuktair draṣṭuṃ munigaṇairapi /
dhyānino nityayuktāśca devi paśyanti māṃ budhāḥ // SkP_27.41 //
yāni lokeṣu tīrthāni devatāyatanāni ca /
pādayostāni suśroṇi sadā saṃnihitāni me // SkP_27.42 //
mayyarpitamanā nityaṃ tathā madbhāvabhāvitaḥ /
mamaiva sa prabhāvena sarvapāpaiḥ pramucyate // SkP_27.43 //
sarvathā vartamāno 'pi devi yo māṃ sadā smaret /
kalmaṣeṇa na yujyeta naraḥ kartā kadācana // SkP_27.44 //
sarvāvastho 'pi pāpātmā jñānaniṣṭhena cetasā /
yo 'bhyarcayati māṃ nityaṃ sa mamātmasamo bhavet // SkP_27.45 //
ṣaḍaṅgena ca yogena yo māmarcayate sadā /
praviśeta sa māṃ kṣipram atra nāsti vicāraṇā // SkP_27.46 //
yo 'pyasajjanarato viyonijaḥ pātakairapi samanvitaḥ sadā /
so 'pi madgatamanā madarpaṇo yāti devi gatimapratarkitām // SkP_27.47 //
iti skandapurāṇe saptaviṃśatitamo 'dhyāyaḥ
sanatkumāra uvāca
tato vyāsa punardevī patiṃ vratapatiṃ śubhā /
apṛcchadvratasambaddhaṃ phalaṃ phalaśatārcitā // SkP_28.1 //
vratānāṃ phalamalpaṃ vā mahadvā yattrilokapa /
vrataṃ bhavati yādṛgvā tatprabrūhi maheśvara // SkP_28.2 //
deva uvāca
mahāphalaṃ yadbhavati yaccāpyalpaphalaṃ śubhe /
vrataṃ yādṛkca yatproktaṃ tacchṛṇuṣva-m-anindite // SkP_28.3 //
caturdaśyāṃ tathāṣṭamyām ubhayoḥ pakṣayoḥ śuciḥ /
saṃvatsaramabhuñjānaḥ śānto dānto jitendriyaḥ // SkP_28.4 //
sattrayājiphalaṃ yacca satyavāgṛtugāminām /
taccaiva phalamāpnoti yamaṃ caiva na paśyati // SkP_28.5 //
śayyāsanasthaḥ strīmadhye ratiraktaḥ sukhe rataḥ /
sa tapyatyā nakhāgrebhyo nityaṃ yo māṃ samāśritaḥ // SkP_28.6 //
madbhaktastapasā yukto māmeva pratipadyate /
lokāstasyākṣayā devi yadyapi syātsupāpakṛt // SkP_28.7 //
pṛthivībhājane bhuṅkte nityaṃ parvasu yo naraḥ /
sa trirātraphalaṃ devi ahorātreṇa vindati // SkP_28.8 //
saṃvatsaraṃ tu yo bhuṅkte nityameva hyatandritaḥ /
nivedya pitṛdevebhyaḥ pṛthivyāmekarāḍbhavet // SkP_28.9 //
navamī aṣṭamī caiva paurṇamāsī trayodaśī /
yo bhuṅkte devi naiteṣu saṃyatastu naraḥ samām // SkP_28.10 //
gāṇapatyaṃ sa labhate niḥsapatnamanindite /
bhūtānāṃ dayitaścaiva divyaṃ rūpaṃ bibharti ca // SkP_28.11 //
śrīvatsaṃ yaśca piṣṭena dadyāddhemaphalaṃ śubham /
kiretkṛṣṇatilāṃścātra taṇḍulākṣatameva ca /
phalaiśca vividhākārair yathālabdhai rasānvitaiḥ // SkP_28.12 //
sa vai varṣasahasrāṇi dviṣaṣṭiṃ divi modate /
divyarūpadharaḥ śrīmān devataiḥ saha nityaśaḥ // SkP_28.13 //
hariberamayīṃ yo me dadyātpratikṛtiṃ svakām /
sarvagandharasairyuktāṃ niryāsaiśca susaṃskṛtām // SkP_28.14 //
bhakṣyabhojyaiśca vividhaiḥ kṛṣṇapakṣe caturdaśīm /
pūrvadakṣiṇayoścātra paścimottarayostathā // SkP_28.15 //
pārśveṣu haritālaṃ ca kṛṣṇāgarumanaḥśilām /
candanaṃ caiva dadyādvai yathāsaṃkhyena pūjitam // SkP_28.16 //
tasya puṇyaphalaṃ devi śṛṇu yanmattakāśini /
sarvavyādhivinirmuktas tathā niṣkalmaṣaśca ha // SkP_28.17 //
varṣakoṭiśatānyaṣṭau divi bhuktvā mahatsukham /
iha loke sukhī jāto māmeva pratipadyate // SkP_28.18 //
ratnāvaliṃ tu yo dadyād brāhmaṇaḥ kṣatriyo 'tha viṭ /
śūdraḥ strī vā sa me loke matsaukhyaṃ prāpnute param // SkP_28.19 //
siddhārthakairathārghārthe daive pitrye 'thavā punaḥ /
triṃśadvarṣasahasrāṇi tarpayetsa pitṝnapi // SkP_28.20 //
ṛṣīṃśca sarvadevāṃśca rūpaṃ cāpnoti puṣkalam /
manvantaraṃ ca goloke gokanyābhiḥ sa pūjyate // SkP_28.21 //
sarve devāstathā viṣṇur brahmā ṛṣaya eva ca /
kurvantyarghe hi sāṃnidhyaṃ tebhyastadviddhi niḥsṛtam // SkP_28.22 //
guhyametatparaṃ devi yo vetti sa mahātapāḥ /
tasya prabhāvājjāyeta dhanavānpriyadarśanaḥ /
prajñārūpaguṇairyuktaḥ saṃvatsaraśatāyutam // SkP_28.23 //
kṣīreṇa yo māṃ satataṃ snāpayeta trirudyataḥ /
aparādhasahasraṃ tu kṣame tasyāhamantaśaḥ // SkP_28.24 //
yaśca tatsnapanaṃ paśyet sarvapāpaiḥ pramucyate /
mānasasya ca jāpyasya sahasrasya phalaṃ labhet // SkP_28.25 //
saṃvatsaraṃ tu yaḥ kuryāt kṣīreṇa snapanaṃ śuciḥ /
gāṇapatyaṃ sa labhate vallabhatvaṃ ca nityaśaḥ // SkP_28.26 //
sarpiṣā yo mamābhyaṅgaṃ karotyavimanā naraḥ /
dvisāhasrasya jāpyasya mānasasya phalaṃ labhet // SkP_28.27 //
abhigamyaśca devānāṃ sa bhaveta narottamaḥ /
niṣkāṇāṃ ca suvarṇasya sahasrasya phalaṃ labhet // SkP_28.28 //
saṃmārjanaṃ ca yaḥ kuryāt saṃvatsaramanuvrataḥ /
vitarāmi śubhaṃ lokaṃ nityaṃ tasya dhruvaṃ śivam /
sarvalokakṣaye tasya na kṣayo bhavatīśvari // SkP_28.29 //
liṅgapūjāṃ tu yaḥ kuryān mama devi dṛḍhavrataḥ /
śataṃ varṣasahasrāṇi divyāni divi modate // SkP_28.30 //
caturṇāṃ puṣpajātīnāṃ gandhamāghrāti śaṃkaraḥ /
arkasya karavīrasya bilvasya ca bukasya ca /
suvarṇaniṣkaṃ puṣpe tu sarvasminneva kathyate // SkP_28.31 //
sahasre tvarkapuṣpāṇāṃ datte yatkathyate phalam /
ekasminkaravīrasya datte puṣpe hi tatphalam // SkP_28.32 //
karavīrasahasrasya bhaveddattasya yatphalam /
tadekasya tu padmasya dattasya phalamucyate // SkP_28.33 //
padmānāṃ tu sahasrasya mama dattasya yatphalam /
tatphalaṃ labhate pattre datte bilvasya śobhane // SkP_28.34 //
bilvapattrasahasre tu datte me yatphalaṃ smṛtam /
bukapuṣpe tadekasmin mama datte labhetphalam // SkP_28.35 //
bukapuṣpasahasrasya mama dattasya yatphalam /
puṣpe datte tadekasmiṃl labheddhuttūrakasya tu // SkP_28.36 //
nirmālyaṃ yo hi me nityaṃ śirasā dhārayiṣyati /
aśucirbhinnamaryādo naraḥ pāpasamanvitaḥ // SkP_28.37 //
svairī caiva tathāyukto niyamaiśca bahiṣkṛtaḥ /
narake sa patedghore tiryagyonau ca sambhavet // SkP_28.38 //
brahmacārī śucirbhūtvā nirmālyaṃ yastu dhārayet /
tasya pāpamahaṃ śīghraṃ nāśayāmi mahāvrate // SkP_28.39 //
dīpamālāṃ tu yaḥ kuryāt kārttike māsi vai mama /
avasāne ca dīpānāṃ brāhmaṇāṃstarpayecchuciḥ /
gāṇapatyaṃ sa labhate dīpyate ca raviryathā // SkP_28.40 //
dadyātkṛṣṇatilāṃścaiva saha siddhārthakāṃśca ha /
yo me devi sadā mūrdhni sa me nandisamo bhavet // SkP_28.41 //
ye hi siddhārthakāḥ proktās tathā kṛṣṇatilāśca ye /
sarve te tvanmayā devi guhyametanmayeritam // SkP_28.42 //
citro nāma gaṇo mahyaṃ tena sārdhaṃ sa modate /
sarvasampralaye caiva prāpte trailokyasaṃkṣaye /
tyaktvā sarvāṇi duḥkhāni māmeva pratipadyate // SkP_28.43 //
na tuṣyāmyarcito 'rcāyāṃ tathā devi nagātmaje /
liṅge 'rcite yathātyarthaṃ parituṣyāmi pārvati // SkP_28.44 //
sarvendriyaprasakto vā yukto vā sarvapātakaiḥ /
sa prayāti divaṃ devi liṅgaṃ yo 'rcayatīha me // SkP_28.45 //
tyaktvā sarvāṇi pāpāni nirdvandvo dagdhakilbiṣaḥ /
madāśīrmannamaskāro māmeva pratipadyate // SkP_28.46 //
sanatkumāra uvāca
tato bhagavatī bhūyaḥ patiṃ sarvajagatpatim /
apṛcchatpuṣpyamāṇāsyā kena tvaṃ deva tuṣyasi // SkP_28.47 //
tataḥ prahasamānāsyaḥ sarvalokeśvareśvaraḥ /
vacaḥ provāca bhagavāṃl lokānāṃ hitakāmyayā // SkP_28.48 //
deva uvāca
śṛṇu devi yathātattvaṃ yena yānti śubhāṃ gatim /
trailokye jantavaḥ sarve madbhaktā ye śubhānane // SkP_28.49 //
yattatparataraṃ guhyaṃ tatsarvaṃ tvayi tiṣṭhati /
yo hi tattvena tadveda saṃsārādvipramucyate // SkP_28.50 //
na ca prakāśayedguhyaṃ nāma te kīrtayennaraḥ /
sadā sarvasahetyevaṃ prātaḥ prāñjalirutthitaḥ // SkP_28.51 //
tasmācca kīrtanātpāpaṃ sarvameva vinirdahet /
yaśaḥ kīrtiṃ ca samprāpya rudraloke mahīyate // SkP_28.52 //
sarvamālyāni yo dadyāt sarvamūrtiṣu nityaśaḥ /
mantreṇa vidhivaccaiva tasya puṇyaphalaṃ mahat // SkP_28.53 //
mantraḥ
sarvagāya sureśāya sarvadevamayāya ca /
namo bhagavate caiva guhyāguhyāya vai sadā // SkP_28.54 //
somāya bhūtanāthāya bhāvanāya bhavāya ca /
sarvaguhyāya vai svāhā devaguhyamayāya ca // SkP_28.55 //
sarvaguhyamayo mantraḥ svāhā somāya caiva ha /
kaṭaṃkaṭāya vai svāhā svāhā devāya śuṣmiṇe // SkP_28.56 //
puṣpāṇyetena mantreṇa yo me nityaṃ nivedayet /
sahasraṃ tena jāpyasya mānasasya kṛtaṃ bhavet // SkP_28.57 //
athāñjalimamāvāsyāṃ susampūrṇāṃ samāhitaḥ /
tilānāṃ caiva kṛṣṇānāṃ sarṣapāṇāṃ ca pārvati /
arcayitvā yathānyāyaṃ yathālābhaṃ prayacchati // SkP_28.58 //
idaṃ ca vacanaṃ brūyāt sūryeti ca mameti ca /
sarvapāpavinirmuktaḥ svargalokaṃ vrajennaraḥ // SkP_28.59 //
arcayitvā ca māṃ devi yo me nāmāni kīrtayet /
caturdaśyāmathāṣṭamyāṃ pakṣayorubhayorapi /
so 'pi devi prapaśyenmāṃ viyoniṃ na sa gacchati // SkP_28.60 //
vāmadeva sudeveti hara gupteti vā punaḥ /
umāpate nīlakaṇṭha śānta śrīkaṇṭha gopate // SkP_28.61 //
śarva bhīma paśupate śaṃkarogra bhaveti ca /
mahādeveti cāpyanyan nāma guhyaṃ prakīrtayet /
sarvapāpaiḥ pramucyeta divi devaiśca pūjyate // SkP_28.62 //
eteṣāmekamapi yaḥ kathayedvā paṭheta vā /
sa dehapaddhatiṃ bhittvā māmeva pratipadyate /
evaṃ sarvapraṇāmena yanmayā parikīrtitam // SkP_28.63 //
amāvāsyāṃ tu yo nityaṃ saghṛtaṃ gugguluṃ dahet /
kṣīreṇa caiva saṃmiśraṃ guhyametanmama priye /
so 'cyutaṃ sthānamāpnoti matprasādānna saṃśayaḥ // SkP_28.64 //
idaṃ ca paramaṃ guhyaṃ yo me devi nivedayet /
arkaparṇapuṭaṃ pūrṇaṃ ghṛtasya madhunā saha /
nivedya vidhivadbhaktyā sarvapāpaiḥ pramucyate // SkP_28.65 //
imāni ca mahābhāge yo me nāmāni kīrtayet /
śmaśānanilayo nagno bhasmaśāyī yatavrataḥ // SkP_28.66 //
vāmadevaḥ praśāntaśca stabdhaśephastrilocanaḥ /
avasavyapriyaḥ savyo bahurūpo 'ntakāntakṛt // SkP_28.67 //
purāṇaḥ puruhūtaśca mṛtyormṛtyurjitendriyaḥ /
anindriyo 'tīndriyaśca sarvabhūtahṛdi sthitaḥ // SkP_28.68 //
saṃsāracakrī yogātmā kāpālī diṇḍireva ca /
mahādevo mahādevo mahādeveti caiva hi // SkP_28.69 //
japedetanniyamavān śṛṇuyādvāpi nityaśaḥ /
sa dehabhedamāsādya yogātmā gaṇapo bhavet // SkP_28.70 //
sanatkumāra uvāca
nāśubhāya na pāpāya nānṛtāya kadācana /
śrāvayedbhaktimānpuṇyaṃ nāvratāya kadācana // SkP_28.71 //
dhanyaṃ yaśasyamāyuṣyaṃ śāntivṛddhikaraṃ śubham /
pūtaṃ pavitraṃ paramaṃ maṅgalānāṃ ca maṅgalam /
śrotavyaṃ na ca sarveṇa tathā deyaṃ na kasyacit // SkP_28.72 //
iti skandapurāṇe 'ṣṭāviṃśatitamo 'dhyāyaḥ
vyāsa uvāca
evaṃ kālena samprāpya vārāṇasyāṃ niketanam /
jagataḥ pitarau devau cakratuḥ kimataḥ param // SkP_29.1 //
sanatkumāra uvāca
tataḥ sa bhagavāndevo devīṃ himavataḥ sutām /
uvāca devi paśyāma udyānaṃ yadi rocate // SkP_29.2 //
devyuvāca
evaṃ bhavatu deveśa yathāttha tvaṃ vṛṣadhvaja /
na hi me 'nyatra gantavyam udyānātparato hara // SkP_29.3 //
sanatkumāra uvāca
saha devyā tato vyāsa vārāṇasyāṃ vṛṣadhvajaḥ /
devodyānadidṛkṣārthaṃ vicacāra samantataḥ // SkP_29.4 //
pūrvasminsa diśābhāge devyā devaḥ pinākadhṛk /
udyānaṃ darśayāmāsa nānākusumaśobhitam // SkP_29.5 //
campakāśokapuṃnāga- priyaṅgūcūtasaṃkulam /
bilvārjunakadambaiśca nyagrodhodumbarairapi // SkP_29.6 //
gandhavadbhiśca kusumair jātīkesaraketakaiḥ /
ramyaiḥ surabhipuṣpaiśca ṣaṭpadavrātasevitaiḥ /
saṃyuktaṃ sarvataḥ śrīmad vanaṃ vaibhrājasaṃnibham // SkP_29.7 //
sa tadudyānamāsādya devīmāha jagatpatiḥ /
asmindeśe purā devi tiṣṭhato mama śobhane // SkP_29.8 //
ūrdhvaṃ golokasaṃsthānāṃ gavāṃ vatsaiḥ svayaṃbhuvaiḥ /
pīyatīnāṃ payo vegāt phenaṃ mūrdhni samāpatat // SkP_29.9 //
tato mayordhvaṃ dṛṣṭāstu gāvastāḥ somapārśvagāḥ /
tatastāḥ prekṣitāstatra mayā gāvastadābhavan /
tejasā dahyamānāstu naikavarṇā bhṛśārditāḥ // SkP_29.10 //
gāvaḥ pūrvamimā devi āsankapilavarṇajāḥ /
naikavarṇāstadābhūvan yadā samprekṣitā mayā // SkP_29.11 //
tāsāṃ śaraṇyatāṃ yātvā tābhirmāmeva śailaje /
āśritaḥ soma āgatya saha gobhirna tāstyajat // SkP_29.12 //
arditābhistadā gobhir brahmā māmabravīttataḥ /
prasādaṃ kuru deveśa surabhīstejasā tava /
na naśyanti yathā sadyas tathā sarvasurārcita // SkP_29.13 //
tato 'hamāsthito devi sthāne 'sminsvayameva tu /
goprekṣaka iti khyātaḥ saṃstutaḥ sarvadevataiḥ // SkP_29.14 //
goprekṣeśvaramāgatya dṛṣṭvā cārcya ca mānavaḥ /
na durgatimavāpnoti kalmaṣaiśca vimucyate // SkP_29.15 //
tatastā dahyamānāstu prasanne surabhīrmayi /
hrade 'sminpeturabhyetya śāntāstā vibabhustadā /
kapilāhrada ityevaṃ tadāprabhṛti kathyate // SkP_29.16 //
atrāpi svayamevāhaṃ vṛṣadhvaja iti śrutaḥ /
sāṃnidhyaṃ kṛtavāndevi sa cāyaṃ dṛśyatāṃ sthitaḥ // SkP_29.17 //
kapilāhradatīrthe 'smin snātvā nānyamanā naraḥ /
vṛṣadhvajamimaṃ dṛṣṭvā sarvayajñaphalaṃ labhet // SkP_29.18 //
salokatāṃ mṛtaścāpi arcayitvā tu māmiha /
labhate dehabhede tu gaṇatvaṃ cātidurlabham // SkP_29.19 //
asminnapi pradeśe tu tā gāvo brahmaṇā svayam /
śāntyarthaṃ sarvalokānāṃ sarvā dugdhāḥ payomṛtam // SkP_29.20 //
tāsāṃ kṣīreṇa saṃjātaṃ hradametanmanoharam /
bhadradohamiti khyātaṃ puṇyaṃ devavanaṃ śubham // SkP_29.21 //
sarvairdevairahaṃ devi asmindeśe prasāditaḥ /
gacchopaśamamīśeti upaśāntaśivastataḥ // SkP_29.22 //
sthito bhūtvāhamatrasthaḥ puṇyamasyāpi darśanam /
dṛṣṭvainaṃ prayato martyaḥ svargalokamavāpnuyāt // SkP_29.23 //
atrāhaṃ brahmaṇānīya sthāpitaḥ parameṣṭhinā /
brahmaṇaścāpi saṃgṛhya viṣṇunā sthāpitaḥ punaḥ // SkP_29.24 //
brahmaṇā sa tato viṣṇuḥ proktaḥ saṃvignacetasā /
mayānītamidaṃ liṅgaṃ kasmātsthāpitavānasi // SkP_29.25 //
tamuvāca punarviṣṇur brahmāṇaṃ kupitānanam /
rudradeve mamātyantaṃ purā bhaktirmahattarā // SkP_29.26 //
mayaiṣa sthāpitastena nāmnā tava bhaviṣyati /
hiraṇyagarbha ityevaṃ tato 'trāhaṃ samāsthitaḥ /
dṛṣṭvainamapi deveśaṃ mama lokaṃ vrajennaraḥ // SkP_29.27 //
punaścāpi tato brahmā mama liṅgamimaṃ śubhe /
sthāpayāmāsa vidhivad bhaktyā paramayā yutaḥ /
svarlīneśvara ityevam atrāhaṃ svayamāsthitaḥ // SkP_29.28 //
svasminparatare līnaḥ pradhāne mama kāraṇe /
tasmātsvarlīna ityevaṃ guhyaṃ kṣetraṃ mama smṛtam // SkP_29.29 //
prāṇāniha narastyaktvā na punarjāyate kvacit /
ānantyā sā gatistasya yogināṃ caiva sā smṛtā // SkP_29.30 //
asminnapi mayā deśe daityo devatakaṇṭakaḥ /
vyāghrarūpaṃ samāsthāya nihato darpito balī // SkP_29.31 //
vyāghreśvarastataḥ khyāto nityamatrāhamāsthitaḥ /
na punardurgatiṃ yāti dṛṣṭvainamamareśvaram // SkP_29.32 //
utpalo vidalaścaiva yau daityau brahmaṇā purā /
strīvadhyau darpitau sṛṣṭau tvayaiva nihatau śubhe /
sāvajñaṃ gendukenātra tasyedaṃ cihnamāsthitam // SkP_29.33 //
ādāvatrāhamāgatya āsthito gaṇapaiḥ saha /
jyeṣṭhaṃ sthānamidaṃ tasmād etanme puṇyadarśanam // SkP_29.34 //
dṛṣṭvemaṃ mama liṅgaṃ tu jyeṣṭhasthānasamāśritam /
na śocati punarmartyaḥ saṃsiddho mṛtyujanmanī // SkP_29.35 //
samantāddevataiḥ sarvair liṅgāni sthāpitāni ha /
dṛṣṭvā tu niyato martyo dehabhede gaṇo bhavet // SkP_29.36 //
idānīmahamāgatya svayamasminvyavasthitaḥ /
na ca muktaṃ mayā yasmād avimuktamidaṃ tataḥ /
kṣetraṃ vārāṇasī puṇyā muktidaṃ sambhaviṣyati // SkP_29.37 //
avimukteśvaraṃ māṃ vai yo 'tra drakṣyati mānavaḥ /
gāṇapatyā gatistasya yatra tatra mṛtasya ha /
prāṇāniha tu saṃnyasya yāsyate muktimuttamām // SkP_29.38 //
pitrā te girirājena purā himavatā svayam /
mama priyamidaṃ sthānaṃ jñātvā liṅgaṃ pratiṣṭhitam // SkP_29.39 //
śaileśvaramiti khyātaṃ dṛśyatāmidamāsthitam /
dṛṣṭvedaṃ manujo devi na durgatimanuvrajet // SkP_29.40 //
nadī vārāṇasī ceyaṃ puṇyā pāpapramocanī /
kṣetrametadalaṃkṛtya jāhnavyā saha saṃgatā // SkP_29.41 //
sthāpitaṃ saṃgame cāsmin brahmaṇā liṅgamuttamam /
saṃgameśvaramityevaṃ khyātaṃ jagati dṛśyatām // SkP_29.42 //
saṃgame devanadyostu yaḥ snātvā manujaḥ śuciḥ /
arcayetsaṃgameśānaṃ tasya janmabhayaṃ kutaḥ // SkP_29.43 //
idamanyanmahatkṣetraṃ nivāsaṃ yogināṃ param /
kṣetramadhye ca yatrāhaṃ svayaṃ bhūtvā samāsthitaḥ /
madhyameśvara ityevaṃ khyātaḥ sarvasurāsuraiḥ // SkP_29.44 //
siddhānāṃ sthānametaddhi madīyavratacāriṇām /
yogināṃ mokṣalipsūnāṃ janmamṛtyujitātmanām /
dṛṣṭvedaṃ madhyameśānaṃ janma prati na śocati // SkP_29.45 //
sthāpitaṃ liṅgametacca śukreṇa tava sūnunā /
nāmnā śukreśvaraṃ nāma sarvasiddhāmarārcitam // SkP_29.46 //
dṛṣṭvedaṃ mānavaḥ sadyo muktaḥ syātsarvakilbiṣaiḥ /
mṛtaśca na punarjanma saṃsāre tu labhennaraḥ // SkP_29.47 //
purā jambukarūpeṇa asurā devakaṇṭakāḥ /
brahmaṇo 'tha varaṃ labdhvā gomāyuvadhaśaṅkitāḥ // SkP_29.48 //
nihatā himavatputri jambukeśastato hyaham /
abhavaṃ jagati khyātaḥ surāsuranamaskṛtaḥ /
dṛṣṭvainamapi deveśaṃ sarvakāmānavāpnuyāt // SkP_29.49 //
grahaiḥ śukrapurogaiśca etāni sthāpitāni hi /
paśya liṅgāni puṇyāni sarvakāmapradāni tu // SkP_29.50 //
evametāni puṇyāni mannivāsāni pārvati /
kathitāni tava kṣetre guhyaṃ cānyadidaṃ śṛṇu // SkP_29.51 //
krośaṃ krośaṃ caturdikṣu kṣetrametatprakīrtitam /
yojanaṃ viddhi cārvaṅgi mṛtyukāle 'mṛtapradam // SkP_29.52 //
mahālayagiristhāne kedāre ca vyavasthitam /
gaṇatvaṃ labhate dṛṣṭvā kṣetre 'sminmokṣa-m-āpyate // SkP_29.53 //
gāṇapatyapadāttasmād yataḥ sā muktiruttamā /
tato mahālayāttasmāt kedārānmadhyamādapi /
smṛtaṃ puṇyatamaṃ kṣetram avimuktamidaṃ śubhe // SkP_29.54 //
kedāramadhyame sthāne sthānaṃ caiva mahālayam /
mama puṇyāni bhūrloke tebhyaḥ śreṣṭhatamaṃ tvidam // SkP_29.55 //
yataḥ sṛṣṭāni lokāni tataḥ kṣetramidaṃ śubham /
kadācinna mayā muktam avimuktaṃ tato 'bhavat // SkP_29.56 //
avimukteśvaraṃ liṅgaṃ mama dṛṣṭveha mānavaḥ /
sadyaḥ pāpavinirmuktaḥ paśupāśairvimucyate // SkP_29.57 //
śaileśaṃ saṃgameśaṃ ca svarlīnaṃ madhyameśvaram /
hiraṇyagarbhamīśānaṃ goprekṣaṃ savṛṣadhvajam // SkP_29.58 //
upaśāntaśivaṃ caiva jyeṣṭhasthānanivāsinam /
śukreśvaraṃ ca vikhyātaṃ vyāghreśaṃ jambukeśvaram /
dṛṣṭvā na jāyate martyaḥ saṃsāre duḥkhasāgare // SkP_29.59 //
evamuktvā mahādevo diśaḥ sarvā vyalokayat /
vilokya saṃsthite paścād devadeve maheśvare // SkP_29.60 //
akasmādabhavatsarvaṃ taddeśaṃ jvalitaṃ yathā /
savidyutstanitāghoṣaṃ sūryāyutaśatoditam /
tejobhirekataḥ pūrṇaṃ vahnibhāskarayoriva // SkP_29.61 //
tataḥ pāśupatāḥ siddhā bhasmābhyaṅgasitaprabhāḥ /
yogīśvarā mahātmānas tathā vaitānikavratāḥ // SkP_29.62 //
avyaktaliṅginaścaiva śivayogojjvalaprabhāḥ /
bahavaḥ śataśo 'bhyetya namaścakrurmaheśvaram // SkP_29.63 //
punarnirīkṣya deveśaṃ dhyānayogaṃ ca kṛtsnaśaḥ /
tasthurātmānamādhāya līyamānā iveśvare // SkP_29.64 //
sthitānāṃ sa tathā teṣāṃ devadeva umāpatiḥ /
saṃcintya paramāṃ mūrtiṃ babhūva puruṣaḥ prabhuḥ // SkP_29.65 //
ṣaḍviṃśa īśvaro 'vyaktaḥ sūryāyutasamaprabhaḥ /
kṛtsnaṃ jagadivaikasthaṃ kartumanta ivāsthitaḥ // SkP_29.66 //
tasya tāṃ paramāṃ mūrtim āsthitasya jagatprabhoḥ /
na śaśāka vapurdraṣṭuṃ hṛṣṭaromā girīndrajā // SkP_29.67 //
tatastatsṛṣṭamātmānaṃ buddhvā sā prakṛtisthitam /
prakṛtermūrtimāsthāya yogena paramātmikā /
taṃ śaśāka vapurdraṣṭuṃ puruṣasya parātmanaḥ // SkP_29.68 //
tataste layamādhāya yoginaḥ puruṣasya tu /
viviśurhṛdayaṃ sarve dagdhasaṃsārabījinaḥ // SkP_29.69 //
anugṛhya tataḥ sarvāṃs tānsiddhānyatipuṃgavān /
nīlalohitamūrtisthaṃ punaścakre vapuḥ śubham // SkP_29.70 //
taṃ dṛṣṭvā śailajā prāha hṛṣṭasarvatanūruhā /
stunvantī caraṇau gatvā ka ime bhagavanniti // SkP_29.71 //
tāmuvāca suraśreṣṭhas tadā devīṃ girīndrajām /
madīyaṃ vratamāśritya bhaktimadbhirdvijottamaiḥ /
yairyairyoga ihābhyastas teṣāmekena janmanā // SkP_29.72 //
kṣetrasyāsya prabhāvena bhaktyā ca mama bhāvataḥ /
anugraho mayā hyevaṃ kriyate muktidaḥ sadā // SkP_29.73 //
tasmādidaṃ mahatkṣetraṃ brahmādyaiḥ sevyate mama /
śrutimadbhiśca viprendraiḥ saṃsiddhaiśca tapasvibhiḥ // SkP_29.74 //
pratimāsamathāṣṭamyāṃ pratimāsaṃ caturdaśīm /
ubhayoḥ pakṣayordevi vārāṇasyāṃ mamāspade // SkP_29.75 //
śaśibhānūparāge ca kārttikyāṃ tu viśeṣataḥ /
sarvaparvasu puṇyeṣu viṣuveṣvayaneṣu ca // SkP_29.76 //
pṛthivyāṃ sarvatīrthāni vārāṇasyāṃ tu jāhnavīm /
uttarapravahāṃ puṇyāṃ mama maulivinirgatām // SkP_29.77 //
pituste girirājācca srutāṃ himavataḥ śubhām /
bhajante sarvato 'bhyetya tāñchṛṇuṣva varānane // SkP_29.78 //
saṃnihityā kurukṣetraṃ sārdhaṃ tīrthaśataistathā /
puṣkaraṃ naimiśaṃ caiva prayāgaṃ sapṛthūdakam // SkP_29.79 //
sandhyā saptaṛcaṃ caiva sarvānadyaḥ sarāṃsi ca /
samudrāḥ sapta caivātra devatīrthāni kṛtsnaśaḥ /
bhāgīrathīṃ sameṣyanti sarvaparvasu kāśigām // SkP_29.80 //
avimukteśvaraṃ māṃ ca kāśīsthamacalātmaje /
pṛthivyāṃ yāni puṇyāni mahyamāyatanāni ca /
praviśanti sadābhyetya puṇyaṃ parvasu parvasu // SkP_29.81 //
kedāre caiva yalliṅgaṃ yacca liṅgaṃ mahālaye /
madhyameśvarasaṃsthaṃ ca tathā paśupatīśvaram // SkP_29.82 //
śaṅkukarṇeśvaraṃ caiva gokarṇe ca tathā hyubhau /
drimicaṇḍeśvaraṃ caiva bhadreśvara tathaiva ca // SkP_29.83 //
sthāneśvaramathaikāmraṃ kāleśvaramajeśvaram /
bhairaveśvaramīśānaṃ tathā kārohaṇāsthitam // SkP_29.84 //
yāni cānyāni puṇyāni sthānāni mama bhūtale /
tāni sarvāṇyaśeṣeṇa kāśipuryāṃ viśanti mām // SkP_29.85 //
sarvaparvasu puṇyeṣu guhyaṃ caitadudāhṛtam /
teneha labhyate jantor vipannasyāmṛtaṃ padam // SkP_29.86 //
snātasya caiva gaṅgāyāṃ dṛṣṭena ca mayā śubhe /
sarvayajñaphalaistulyam iṣṭaiḥ śatasahasraśaḥ /
sadya eva-m-avāpnoti kiṃ nvataḥ paramasti vai // SkP_29.87 //
sarvāyatanamukhyānāṃ divi bhūmau giriṣvapi /
nātaḥ parataraṃ devi budhyasvāstīti kṛtsnaśaḥ // SkP_29.88 //
brahmārkavaiśvānaraśakracandrair jaleśavittādhipavāyubhiśca /
gandharvayakṣoragasiddhasaṃghaiḥ sārdhaṃ sadā sevitametadagryam // SkP_29.89 //
sthānaṃ mamedaṃ himaśailaputri guhyaṃ sadā kṣetramidaṃ supuṇyam /
vimokṣasaṃsiddhiphalapradaṃ hi tattvaprabuddhā yatayo vadanti // SkP_29.90 //
kṣetre 'sminnivasanti ye sukṛtino bhaktāḥ sadā māṃ narāḥ paśyanto 'nvahamādareṇa śucayaḥ snātāḥ sadā matparāḥ /
te martyā bhayapāpaduḥkharahitāḥ saṃśuddhakarmakriyā bhittvā sambhavabandhajālagahanaṃ vindanti mokṣaṃ param // SkP_29.91 //
evametatsaraḥkīrṇaṃ nānādrumalatākulam /
jāhnavyālaṃkṛtaṃ puṇyaṃ kṣetraṃ guhyatamaṃ mama // SkP_29.92 //
bhāgīrathīmihāsādya vārāṇasyāṃ mamāspade /
aśvamedhaśataṃ prāpya brahmalokaṃ ca gacchati // SkP_29.93 //
nātaḥ puṇyatamaṃ devi nāto guhyatamaṃ kvacit /
nātaḥ śubhataraṃ kiṃcin nātaḥ priyataraṃ mama // SkP_29.94 //
kṣetraṃ mamedaṃ surasiddhajuṣṭaṃ samprāpya martyaḥ sukṛtaprabhāvāt /
khyāto bhavetsarvasurāsurāṇāṃ mṛtaśca yāyātparamaṃ padaṃ tam // SkP_29.95 //
sanatkumāra uvāca
udyānāni tato devaḥ sthānāni ca tathātmanaḥ /
ākhyāya himavatputryā vicacāra tadā punaḥ // SkP_29.96 //
so 'paśyata tadā vipraṃ tapyamānaṃ paraṃ tapaḥ /
putraṃ śataśalākasya jaigīṣavyaṃ tapodhanam // SkP_29.97 //
sa liṅgaṃ devadevasya pratiṣṭhāpyārcayatsadā /
bhasmaśāyī bhasmadigdho nṛttagītairatoṣayat /
japyena vṛṣanādaiśca tapasā bhāvitaḥ śuciḥ // SkP_29.98 //
tamevaṃ vartamānaṃ tu bhaktyā paramayā yutam /
bhagavānsahasābhyetya idaṃ vacanamabravīt // SkP_29.99 //
jaigīṣavya mahābuddhe paśya māṃ divyacakṣuṣā /
tuṣṭo 'smi varadaścaiva brūhi yatte manogatam // SkP_29.100 //
sa evamukto devena somaṃ dṛṣṭvā trilocanam /
praṇamya śirasā pādāv avandatparayā mudā // SkP_29.101 //
jaigīṣavya uvāca
namaḥ sarvārthasiddhāya yogasiddhāya vai namaḥ /
namaḥ pinākahastāya himavannilayāya ca // SkP_29.102 //
namaḥ pavanavegāya dhyeyāya dhyāyibhiḥ sadā /
namaḥ somāya hemne ca hemamālādharāya ca // SkP_29.103 //
namo gaṇādhipataye namaḥ śāntendriyāya ca /
yogasāhāyyakartre ca sāhasopaśamāya ca // SkP_29.104 //
namo mṛtyuharāyaiva namaḥ śokaharāya ca /
namaḥ siddhipradātre ca siddhisiddhāya vai namaḥ // SkP_29.105 //
dhāriṇe sarvalokānāṃ sarvalokeśvarāya ca /
namo daśārdhavarṇāya saṃsārāpanudāya ca // SkP_29.106 //
namaḥ saṃsārapārāya apāraparamāya ca /
svayaṃmantre ca manase durvijñeyāya vai namaḥ // SkP_29.107 //
namaḥ kālakalājñāya sakalāyākalāya ca /
namastattvādhivāsāya pretādhipataye namaḥ // SkP_29.108 //
namaḥ krodhavihīnāya krodhādhipataye namaḥ /
namaḥ śramāyāśramiṇe śramāpanayanāya ca // SkP_29.109 //
namo jñānarasajñāya jñānine 'jñānahāriṇe /
saktāya caiva tapasi aiśvaryaniratāya ca // SkP_29.110 //
namo jñānāya bandhāya ajñānavinivartine /
namaḥ sarvānubhāvāya bhāvānugatacetase // SkP_29.111 //
namaḥ śamadamāḍhyāya mṛtyudūtāpahāriṇe /
namaḥ śailādināthāya śailādigaṇapāya ca // SkP_29.112 //
namo yogarahasyāya yogadāya namo namaḥ /
mahyaṃ sarvātmanā kāmān prayaccha bhagavanprabho // SkP_29.113 //
sanatkumāra uvāca
sa evaṃ stūyamānaśca bhaktyā paramayāpi ca /
tuṣṭastutoṣa bhūyo 'sya idaṃ cainamuvāca ha // SkP_29.114 //
deva uvāca
ajaraścāmaraścaiva sarvaśokavivarjitaḥ /
mahāyogī mahāvīryo yogaiśvaryasamanvitaḥ // SkP_29.115 //
prabhāvāccāsya guhyasya kṣetrasya mama śāśvatam /
yoge 'ṣṭaguṇamaiśvaryaṃ prāpsyase paramaṃ mahat /
bhaviṣyasi dvijaśreṣṭha yogācāryaśca viśrutaḥ // SkP_29.116 //
yaścemaṃ tvatkṛtaṃ liṅgaṃ niyamenārcayiṣyati /
yonayaḥ sapta gatvā tu yogaṃ sa samavāpsyati // SkP_29.117 //
jaigīṣavyaguhāṃ cemāṃ prāpya yo yokṣyate dvijaḥ /
sa saptarātraṃ yuktātmā sarvapāpaiḥ pramucyate // SkP_29.118 //
māsena pūrvāṃ jātiṃ ca pūrvādhītaṃ ca vetsyati /
ekarātraṃ gatiṃ śuddhāṃ dvābhyāṃ tārayate pitṝn // SkP_29.119 //
trirātreṇa vyatītāṃśca parānsapta ca tārayet /
ato bhūyaśca kiṃ te 'dya jaigīṣavya dadānyaham // SkP_29.120 //
jaigīṣavya uvāca
bhagavandevadeveśa yaccha yanme manogatam /
ato 'haṃ nānyadicchāmi yogākṣayyātparaṃ hitam // SkP_29.121 //
tvayi bhaktiśca nityaṃ syāt some sagaṇapeśvare /
anutsekaṃ tathā kṣāntiṃ śamaṃ damamathāpi ca // SkP_29.122 //
na cāpyabhibhavaṃ kuryān na ca tejovamānanām /
etānvarānahaṃ deva sadecchāmi mahādyute // SkP_29.123 //
deva uvāca
ete tava bhaviṣyanti ajayyatvaṃ ca yogibhiḥ /
icchato darśanaṃ caiva bhaviṣyati ca te mama // SkP_29.124 //
sanatkumāra uvāca
tataḥ sa bhagavāndevaḥ pārāśaryomayā saha /
sanandī sagaṇaścaiva bhaktānugrahalipsayā // SkP_29.125 //
tapyato yakṣarājasya kṛtvā hṛdi maheśvaram /
varadānāya deveśo jagāma puratastadā // SkP_29.126 //
atha dṛṣṭvā tripādaṃ ca hrasvabāhūrupādakam /
tapyamānaṃ tapo ghoraṃ sutaṃ viśravasastadā // SkP_29.127 //
dṛṣṭvovāca tato devaḥ kuberaṃ dīptatejasam /
tapasā bhāvitaṃ vyāsa tvagasthiparisaṃsthitam // SkP_29.128 //
deva uvāca
bho bho viśravasaḥ putra cakṣurdivyaṃ dadāni te /
somaṃ paśya mahāsattva māṃ tvaṃ divyena cakṣuṣā // SkP_29.129 //
tataḥ sa dṛṣṭvā deveśaṃ sāmbaṃ nandipuraḥsaram /
praṇamya karṣitaḥ samyag utthātuṃ na śaśāka ha // SkP_29.130 //
abalaṃ taṃ samālakṣya utthāne 'śaktamīśvaraḥ /
uvācottiṣṭha bhadraṃ te balaṃ paurāṇamastu te // SkP_29.131 //
tata utthāya jānubhyāṃ kubero hyavatiṣṭhata /
pārśvagāṃ caiva netreṇa devīmālokayansthitaḥ // SkP_29.132 //
iyaṃ sā parvatasutā sarvalokanamaskṛtā /
mātā lokatrayasyāsya mahāyogabalānvitā // SkP_29.133 //
aho 'syāstapaso vīryam aho dīptiraho balam /
yā prabhoḥ sarvalokasya patnītvaṃ prajagāma ha // SkP_29.134 //
sanatkumāra uvāca
tamevaṃbhūtamanasam īkṣamāṇaṃ ca pārvatīm /
bubodha devī buddhvā ca cukopa parameśvarī // SkP_29.135 //
sā kruddhā tu kuberasya vāmamakṣi sudīptimat /
viśuṣkaṃ kakṣamādīptā dadāhāgneḥ śikhā yathā // SkP_29.136 //
punaścāsya vināśāya kuberasya śubhānanā /
matiṃ dadhre tapoyonir athaināmavadaddharaḥ // SkP_29.137 //
mā krudho devi yakṣasya bhaktasyāsya tapasvinaḥ /
yaśasvī dhārmikaścāyaṃ bhaktastvāṃ ca viśeṣataḥ // SkP_29.138 //
kutūhalatayā hyeṣa tvāṃ nirīkṣitavāñchubhe /
prasādaṃ kuru bālasya dhanadasya maheśvari // SkP_29.139 //
devyuvāca
eṣo 'sakṛnmāṃ deveśa vīkṣate 'vinayātprabho /
minoti na guṇāndeva kasmānmama puraḥ sthitaḥ // SkP_29.140 //
tejasāṃ yo 'prameyānāṃ kuryānmohena laṅghanam /
so 'lpavīryo vinaśyeta pataṅgo 'gnimivāgataḥ // SkP_29.141 //
sanatkumāra uvāca
tāmevaṃ krodhatāmrākṣīṃ kruddhāṃ samprekṣya śaṃkaraḥ /
uvāca madhuraṃ ślakṣṇaṃ girīndratanayāṃ vacaḥ // SkP_29.142 //
bravīmi tvāṃ mahābhāge mā krudho jagato 'raṇi /
tvayā sṛṣṭaṃ jagatsarvaṃ prakṛtistvaṃ sureśvari /
putraste 'yaṃ yato devi tasmānna kroddhumarhasi // SkP_29.143 //
mātaraṃ caiva putrasya vīkṣamāṇasya śobhane /
na doṣo 'sti na caivāsya tvayi ceto vimohitam // SkP_29.144 //
tasmāttvameva devyasya prasannasya natasya ca /
prasādaṃ kuru deveśe kuberasya yathepsitam // SkP_29.145 //
sanatkumāra uvāca
sā tathā devadevena proktā girivarātmajā /
prasādamakarottasya prasannā cedamabravīt // SkP_29.146 //
devyuvāca
kubera yatte duritaṃ kṣāntaṃ tatte mayānagha /
tuṣṭāsmi mā kṛthāścaiva punastejasvilaṅghanam // SkP_29.147 //
yattvidaṃ te mayā dagdham īkṣamāṇasya locanam /
vāmaṃ tathaiva bhavatu piṅgalaṃ dīptimacca ha // SkP_29.148 //
anena cāṅkito loke bhaviṣyasi na saṃśayaḥ /
ekākṣipiṅgalo nāmnā khyātaḥ sarvatra pūjitaḥ // SkP_29.149 //
caritaṃ yattapaścedam akṣayaṃ tacca te 'vyayam /
saubhāgyamuttamaṃ caiva matprasādādbhaviṣyati // SkP_29.150 //
sanatkumāra uvāca
evamuktvā tato devī virarāma śubhānanā /
bhagavānvarado 'smīti kuberamavadattataḥ // SkP_29.151 //
athaivamukto devena kubero hṛṣṭamānasaḥ /
tuṣṭāva devaṃ devīṃ ca śirasā prāñjalirnataḥ // SkP_29.152 //
kubera uvāca
namaḥ paṭṭisahastāya kirīṭavaradhāriṇe /
namo valayadhāriṇyai dhāriṇyai darpaṇasya ca // SkP_29.153 //
namaḥ sarvāṅgakeśāya dīrghakeśyai namo namaḥ /
namo mekhaladhāriṇyai namo mauñjīdharāya ca // SkP_29.154 //
namo nīlaśikhaṇḍinyai namaḥ piṅgajaṭābhṛte /
namo jñānāya tanave bhūtādhipataye namaḥ // SkP_29.155 //
namastārābhidhāriṇyai siṃhoraskāya vai namaḥ /
namo ratnāgryadhāriṇyai namaścandrārdhamaulaye // SkP_29.156 //
namaḥ prakṛtaye caiva namo 'stu puruṣāya ca /
namo 'stu buddhaye caiva ahaṃkārāya vai namaḥ // SkP_29.157 //
namo 'stu rataye caiva sukhāya ca namo namaḥ /
namaḥ kīrtyai karmaṇe ca ārambhāya samāptaye // SkP_29.158 //
namo yajñāya mantrāya dakṣiṇāyai ṛce namaḥ /
namaḥ sāmne 'tha yajuṣe chandase ceṣṭaye namaḥ // SkP_29.159 //
namo 'gnaye ca vedyai ca svāhāyai haviṣe namaḥ /
namo lakṣmyai śriyai caiva namo dharmāya vedhase // SkP_29.160 //
icchāyai rataye caiva namaḥ sampadvirāgiṇe /
namaḥ siddhyai tathā puṣṭyai tuṣṭyai kṣāntyai namo namaḥ // SkP_29.161 //
namaḥ svadhāyai kavyāya havyāya ca namo namaḥ /
namo vedyāya vidyāyai namaḥ śarvāya bhaktaye // SkP_29.162 //
pralayotpattaye caiva sthityai saṃsāraṇāya ca /
mokṣāya muktaye caiva namaḥ kālāya mṛtyave // SkP_29.163 //
namaste bhagavandeva saha devyā jagatpate /
diśa no bhūtabhavyeśa yanme manasi saṃsthitam // SkP_29.164 //
sanatkumāra uvāca
ya imaṃ paṭhate nityaṃ stavaṃ prātaḥ samutthitaḥ /
japaṃśca vipro vaiśyo vā śūdraḥ kṣatriya eva vā // SkP_29.165 //
tasya tuṣṭo dhaneśastu prayacchati mahaddhanam /
somaśca bhagavāṃstuṣṭo gatimiṣṭāṃ prayacchati // SkP_29.166 //
sanatkumāra uvāca
evaṃ sa saṃstutastena kubereṇa jagatpatiḥ /
uvāca varado 'smīti brūhi viśravasaḥ suta // SkP_29.167 //
kubera uvāca
tvattaḥ prasādaḥ satataṃ bhaktiśca tvayi śāśvatī /
bhagavaṃstvāṃ ca paśyeyaṃ vara eṣo 'stu me vibho // SkP_29.168 //
evamastviti tatsarvaṃ pradāya bhagavāñchivaḥ /
ātmanā saha sakhyaṃ ca dadāvātyantikaṃ tadā // SkP_29.169 //
deva uvāca
gṛhāṇa cemāṃ śibikāṃ narayuktāmasaṅginīm /
lokānyatheṣṭaṃ lokeśa yāmāruhya cariṣyasi // SkP_29.170 //
imāṃ caivāśaniṃ divyām apratīghātalakṣaṇām /
gṛhāṇāyudhametatte bhaviṣyatyariduḥsaham // SkP_29.171 //
astraṃ ca te prayacchāmi tava nāmnā bhaviṣyati /
kauberamiti vikhyātaṃ mohanaṃ sarvadehinām // SkP_29.172 //
sanatkumāra uvāca
tataḥ sa devastuṣṭātmā mālāṃ svayamaninditām /
ābabaddhāsya śirasi bhāskarākāravarcasam // SkP_29.173 //
kuśeśayānāṃ phullānāṃ sragdāmaṃ ca manoramam /
ābabaddhāsya kaṇṭhe vai prīyamāṇa umāpatiḥ // SkP_29.174 //
prakāmaṃ darśanaṃ cāsya dattvā caiva dhaneśatām /
jagāma bhagavānsomas tato 'nyaṃ deśamīpsitam // SkP_29.175 //
sanatkumāra uvāca
ya imaṃ tu kuberasya varadānamaśeṣataḥ /
śṛṇuyācchrāvayedvāpi nityaṃ viprānsamāhitaḥ // SkP_29.176 //
dhanavānrūpasampannaḥ putrapautrasamanvitaḥ /
kulajñānabalopeto jāyate sa mṛto naraḥ // SkP_29.177 //
atha devī mahābhāgā sahitā śambhunā tadā /
saṃcintya pañcacūḍāstu tapantyo 'psarasaḥ śubhāḥ // SkP_29.178 //
kṛśāṅgyo bhaktimatyaśca tapasā dagdhakilbiṣāḥ /
kāruṇyāhṛtacetaskā devaṃ vacanamabravīt // SkP_29.179 //
etāsāṃ tapyamānānāṃ yoṣitāṃ varamuttamam /
dadānīpsitamīśāna tanme 'nujñātumarhasi /
tasyā vijñaptimākarṇya bhagavānidamabravīt // SkP_29.180 //
evaṃ kuru mahābhāge bhaktānugrahamīpsitam /
vaidikyo 'psaraso hyetāḥ pañcacūḍā iti smṛtāḥ /
tvāṃ kṛtvā hṛdi tapyante vara ābhyaḥ pradīyatām // SkP_29.181 //
tataḥ sā devadevena tathā samanucoditā /
pañcacūḍāḥ samāgamya vaca etaduvāca ha // SkP_29.182 //
tuṣṭāsmyapsarasaḥ sākṣāt paśyadhvaṃ māṃ śucismitāḥ /
dadāni vo varāniṣṭāny evo hṛdayasaṃsthitāḥ // SkP_29.183 //
sanatkumāra uvāca
tā evamuktāḥ pārvatyā vaidikyo 'psarasaḥ śubhāḥ /
devīṃ dṛṣṭvā praṇamyaiva śirasā pādayornatāḥ // SkP_29.184 //
aśrupūrṇekṣaṇā dīnāḥ saṃstabhyātmānamātmanā /
śirasyañjalimādhāya tuṣṭuvuḥ sahitāḥ samam // SkP_29.185 //
namaḥ siddhyai namastuṣṭyai kriyāyai buddhaye namaḥ /
namaḥ kīrtyai namaḥ satyai ulkajāyai tatheṣṭaye // SkP_29.186 //
namaḥ pṛthivyai kalyāṇyai śriyai lakṣmyai namo namaḥ /
namaḥ sudhāyai svāhāyai svadhāyai ditaye namaḥ // SkP_29.187 //
namo 'stu taḍite caiva saudāmanyai namo namaḥ /
sāvitryai cātha gāyatryai vedamātre namo namaḥ // SkP_29.188 //
namaḥ parvatakanyāyai mataye smṛtaye namaḥ /
namaḥ parvatavāsinyai rudrāṇyai ca namo namaḥ // SkP_29.189 //
namaḥ prakṛtaye caiva jyotsnāyai ṛddhaye namaḥ /
śobhāyai dīptaye caiva bhāskaragraharaśmaye // SkP_29.190 //
gatyāyai gataye caiva indrāṇyai muktaye namaḥ /
niyatyai sarite caiva gaṅgāyai sūtaye namaḥ // SkP_29.191 //
hetaye prītaye caiva namaḥ karaṇavṛttaye /
namaḥ saṃnataye caiva irāyai vṛttaye namaḥ // SkP_29.192 //
vāruṇyai ca śaraṇyāyai gauryai kālyai namo namaḥ /
kauśikyai ca namaste 'stu kātyāyanyai namo namaḥ // SkP_29.193 //
namaḥ saṃnataye caiva mahimne ca namo namaḥ /
aṇimāyai namaste 'stu laghimāyai namo namaḥ // SkP_29.194 //
pūjāyai te namaste 'stu śitibāhve ca sṛptaye /
saṃjñāyai ca namaste 'stu gire 'tha smṛtaye namaḥ // SkP_29.195 //
namaste 'stu sarasvatyai jihvāyai dṛṣṭaye namaḥ /
namo mahiṣaghātinyai tathā sumbhanisumbhayoḥ // SkP_29.196 //
namaḥ siṃharathinyai ca śūlinyai ca namo namaḥ /
namo mudgaradhāriṇyai kavacinyai namo namaḥ // SkP_29.197 //
namastūṇīradhāriṇyai dhāriṇyai jagato namaḥ /
namo dhanurdharāyai ca khaḍginyai ca namo namaḥ // SkP_29.198 //
namaḥ piñcchadhvajinyai ca dhāriṇyai paṭṭisasya ca /
namo 'stu bhūtamātre ca skandasya ca namo namaḥ // SkP_29.199 //
viśākhaśākhayoścaiva naigameṣasya caiva hi /
jātyai sarvarasānāṃ ca devatāyai vanasya ca // SkP_29.200 //
āryāyai ca namo nityaṃ śikhaṇḍinyai namo namaḥ /
namo nīlaśikhaṇḍinyai dīrghaveṇyai namo namaḥ // SkP_29.201 //
namo 'stu tanumadhyāyai devatāyai dhanasya ca /
namo dhṛtyai namaścityai kīrtaye ca namo namaḥ // SkP_29.202 //
strīṇāṃ saubhāgyadāyinyai dhāriṇyai ca namo namaḥ /
rākānumataye caiva sinīvālyai namo namaḥ // SkP_29.203 //
namaḥ kriyāyai śraddhāyai medhāyai ca namo namaḥ /
namo 'stu dhāraṇāyai ca ūhāyai ca namo namaḥ // SkP_29.204 //
apohāyai namaste 'stu vaṣaṭprakṛtaye namaḥ /
namaḥ samādhaye caiva spṛhāyai vittaye namaḥ // SkP_29.205 //
vedanāyai namaste 'stu bṛhadukṣyai namo namaḥ /
namaḥ prabhāyai śuddhāyai śuddhaye śucaye namaḥ // SkP_29.206 //
namastryambakabhāryāyai vidyāyai ca namo namaḥ /
dīkṣāyai dakṣiṇāyai ca jvālāyai ca namo namaḥ // SkP_29.207 //
indriyāṇāṃ pravṛttyai ca nivṛttyai caiva karmaṇām /
śrutaye sarvavedānāṃ bhavānyai ca namo namaḥ // SkP_29.208 //
durgāyai durgatāriṇyai dhāriṇyai sarvadehinām /
namaste sarvadevatyai namaste lokabhāvani // SkP_29.209 //
namaḥ śāntyai namaḥ kāntyai namaḥ patnyai harasya ca /
namo 'stvadityai dānavyai vinatāyai namo namaḥ // SkP_29.210 //
namaḥ śivāyai kartryai ca prabhāvāyai namo namaḥ /
mṛkaṇḍvai mārdabāhvai ca tathā surataye namaḥ // SkP_29.211 //
vinatāyai tathā lakṣmyai surasāyai namo namaḥ /
namaste śitikaṇṭhinyai namaste sarvataḥ sadā /
diśa naḥ sumanāḥ sarvaṃ yatkiṃciddhṛdaye sthitam // SkP_29.212 //
sanatkumāra uvāca
ya idaṃ paṭhate nityaṃ naraḥ strī vā samāhitaḥ /
sa rātriṣu kṛtaṃ pāpaṃ tyajetsarvamaśeṣataḥ // SkP_29.213 //
śayāno japate yaśca prayato vyāsa nityaśaḥ /
divākṛtaṃ sa jahyāttu mṛtaśca sugatiṃ vrajet // SkP_29.214 //
yaścaitacchṛṇuyānnityaṃ dvijānvā śrāvayetsadā /
sa dehabhedamāsādya pañcacūḍāpriyo bhavet // SkP_29.215 //
yaścainaṃ prajahanprāṇāñ japenmartyaḥ sudustyajān /
vimāne sūryasaṃkāśe apsarogaṇasevite /
sarvapāpavinirmukto ramedvarṣāyutaṃ samam // SkP_29.216 //
yaśca bhaktyā paramayā tithau niyamavānnaraḥ /
devīmabhyarcya japate sarvapāpaiḥ pramucyate // SkP_29.217 //
japanāddehatapanād dehe bhinne ca bhaktimān /
sa bhūtvānucaro devyāḥ puṇye loke mahīyate // SkP_29.218 //
sanatkumāra uvāca
tābhirevaṃ stutā devī sthitā devasya saṃnidhau /
uvāca harṣamāṇāsyā pañcacūḍāstadā vacaḥ // SkP_29.219 //
śṛṇutāpsarasaḥ sarvās tapaso 'sya mahatphalam /
yaccāpi parayā bhaktyā māṃ prapannāḥ stha śobhanāḥ // SkP_29.220 //
ajarāśca viśokāśca nityaṃ muditamānasāḥ /
priyāśca sarvalokasya bhaviṣyatha mamājñayā // SkP_29.221 //
brūta yaccāpi kiṃcidvo hṛdi sthitamaśaṅkitāḥ /
sarvaṃ dāsyāmi tadvo 'haṃ mā cirāya taducyatām // SkP_29.222 //
pañcacūḍā ūcuḥ
devi puṃsāṃ striyaḥ sarvāḥ kāryārthaṃ viditaṃ ca te /
arthinaste ca nastāvad yāvatkāryaṃ samāpyate /
samāpte caiva tatkārye parā iva bhavanti naḥ // SkP_29.223 //
taddevi yadi tuṣṭāsi yadi deyo varaśca naḥ /
sarvastrīṇāṃ mahādevi bhavantu puruṣā vaśāḥ // SkP_29.224 //
devyuvāca
adyaprabhṛti lokeṣu sarvastrīṇāṃ narāḥ sadā /
sarve vaśyā bhaviṣyanti sarvakāryakarāśca ha // SkP_29.225 //
ādau paścācca sarvābhyo hiraṇyaṃ paśavaḥ striyaḥ /
sarvabhogāṃśca dāsyantu vaśagāḥ sarvathāpi ca // SkP_29.226 //
vyalīkānyapi kurvantyo bahūni vividhāni ca /
priyā eva bhaviṣyanti pāpaṃ na ca bhavetsadā // SkP_29.227 //
mātaraṃ pitaraṃ bhrātṝn suhṛdo 'tha sutānapi /
akāryāṇi kariṣyantu strīṇāṃ vaśyatvamāgatāḥ // SkP_29.228 //
paśyanto 'pi vyalīkāni doṣānvaikṛtyameva ca /
naiva drakṣyanti te puṃso madvarānmohitendriyāḥ // SkP_29.229 //
sanatkumāra uvāca
tataḥ sā devadevasya patnī himavataḥ sutā /
mālyadāmaṃ gṛhītvā tu bhrāmayantī śubhānanā /
bhava nārya iti prāha hasantī priyamavyayā // SkP_29.230 //
bhrāmyatastasya dāmnastu yānyaśīryanta bhūtale /
kusumānyabhavaṃstāni nāryaḥ kamalalocanāḥ // SkP_29.231 //
tā uvācāmarā yūyaṃ jarākṣayavivarjitāḥ /
jaganmohakarā yūyaṃ puṃsāṃ hṛdayabandhanāḥ // SkP_29.232 //
dṛṣṭisparśavilāseṣu āviśya jagati striyaḥ /
saṃmohayiṣyatha narān strīvaśāṃśca kariṣyatha /
narāḥ sarve ca yuṣmāsu bhaviṣyanti sadā ratāḥ // SkP_29.233 //
vṛttiḥ śubhā bhavitrī ca sarvāsāṃ mama tejasā /
puṃsāṃ strībhogasiddhyarthaṃ strīṇāṃ ratyarthameva ca // SkP_29.234 //
kriyāḥ śubhāṅgasaṃskārā divyā ye mānuṣāśca ha /
bahurūpāśca tā bhūtvā viviśuḥ sarvadāṅganāḥ // SkP_29.235 //
sanatkumāra uvāca
evaṃ devī tadā vyāsa sṛṣṭvā tā vai visṛjya ca /
uvācāpsaraso brūta kiṃ vo bhūyaḥ karomyaham // SkP_29.236 //
tāstuṣṭamanasaścāpi ūcurvyāsa bhavemahi /
devānāṃ mānuṣāṇāṃ ca avadhyāścaiva rakṣasām /
tā uvāca tato devī evaṃ loke bhaviṣyatu // SkP_29.237 //
tataḥ sa sahito devyā sanandī parameśvaraḥ /
gaṇaiḥ sarvaiśca sahito gṛhānsvānāviśatprabhuḥ // SkP_29.238 //
bhaganayananipātī daityadarpāpahārī purakamalahimaughaḥ kāmayajñendhanāgniḥ /
jaladavṛṣabhayāyī sarvaduḥkhāntakārī samaravṛṣabhaketuścandramaulirjagāma // SkP_29.239 //
iti skandapurāṇe ūnatriṃśo 'dhyāyaḥ
vyāsa uvāca
bhagavanpiṅgalaḥ kena gaṇatvaṃ samupāgataḥ /
annadatvaṃ ca samprāpto vārāṇasyāṃ mahādyutiḥ // SkP_30.1 //
kṣetrapālaḥ kathaṃ jātaḥ priyatvaṃ ca kathaṃ gataḥ /
etadicchāmi kathitaṃ śrotuṃ brahmasuta tvayā // SkP_30.2 //
sanatkumāra uvāca
śṛṇu vyāsa yathā lebhe gaṇeśatvaṃ sa piṅgalaḥ /
annadatvaṃ ca lokānāṃ sthānaṃ vārāṇasīṃ ca hi // SkP_30.3 //
pūrṇabhadrasutaḥ śrīmān āsīdyakṣaḥ pratāpavān /
harikeśa iti khyāto brahmaṇyo dhārmikaśca ha // SkP_30.4 //
tasya janmaprabhṛtyeva śarve bhaktiranuttamā /
tadāśīstannamaskāras tanniṣṭhastatparāyaṇaḥ // SkP_30.5 //
āsīnaśca śayānaśca gacchaṃstiṣṭhannanuvrajan /
bhuñjāno 'tha pibanvāpi rudramevānucintayat // SkP_30.6 //
tamevaṃ yuktamanasaṃ pūrṇabhadraḥ pitābravīt /
na tvā putramahaṃ manye durjāto yastvamanyathā // SkP_30.7 //
na hi yakṣakulīnānām etadvṛttaṃ bhavatyuta /
guhyakā vata yūyaṃ vai svabhāvātkrūracetasaḥ /
kravyādāścaiva kiṃbhakṣā hiṃsāśīlāśca putraka // SkP_30.8 //
maivaṃ kārṣīrna no vṛttir evaṃ dṛṣṭā mahātmanām /
svayambhuvā yathā sṛṣṭā saiva vṛttiḥ praśasyate // SkP_30.9 //
harikeśa uvāca
duṣṭā caivāpraśastā ca garhitā sādhubhiḥ sadā /
vṛttiḥ svayambhuvā sṛṣṭā tyaktavyā yadi no bhavet /
āśramāntarajaṃ karma na kuryurgṛhiṇastataḥ // SkP_30.10 //
hitvā manuṣyabhāvaṃ ca karmabhirvividhaiśca ha /
devatvaṃ no vimārgeyur mānuṣyāṃ jātimeva ca // SkP_30.11 //
atha cedvihitaṃ teṣāṃ karma tatprāptisaṃśritam /
mamāpi vihitaṃ paśya karmaitannātra saṃśayaḥ // SkP_30.12 //
sanatkumāra uvāca
sa evamuktaḥ putreṇa pūrṇabhadraḥ pratāpavān /
uvāca niṣkrama kṣipraṃ gaccha tvaṃ yatra rocate // SkP_30.13 //
tataḥ sa nirgatastyaktvā gṛhasambandhibāndhavān /
vārāṇasīṃ samāsādya tapastepe suduścaram // SkP_30.14 //
sthāṇubhūto hyanimiṣaḥ śuṣkakāṣṭhopalopamaḥ /
saṃniyamyendriyagrāmam avātiṣṭhata niścalaḥ // SkP_30.15 //
atha tasyaivamaniśaṃ tatparasya tadāśiṣaḥ /
sahasramekaṃ varṣāṇāṃ divyamabhyativartata // SkP_30.16 //
valmīkena samākrānto bhakṣyamāṇaḥ pipīlikaiḥ /
vajrasūcīmukhairvyāsa vidhyamānastathaiva ca // SkP_30.17 //
nirmāṃsarudhiratvakca kundaśaṅkhendusaprabhaḥ /
asthiśeṣo 'bhavatsarvo devaścainamamanyata // SkP_30.18 //
etasminnantare devī vyajñāpayata śaṃkaram /
udyānaṃ punarevedaṃ draṣṭumicchāmi sarvada // SkP_30.19 //
kṣetrasya caiva māhātmyaṃ śrotuṃ kautūhalaṃ hi me /
yataśca priyametatte yaccāsya phalamuttamam // SkP_30.20 //
iti vijñāpito devaḥ pārvatyā bhuvaneśvaraḥ /
sarvaṃ pṛṣṭaṃ yathānyāyam ākhyātumupacakrame // SkP_30.21 //
nirjagāma ca deveśaḥ pārvatyā saha śaṃkaraḥ /
udyānaṃ darśayāmāsa devyā devaḥ pinākadhṛk // SkP_30.22 //
praphullanānāvidhagulmaśobhitaṃ latāpratānāvanataṃ manoharam /
virūḍhapuṣpaiḥ paritaḥ priyaṅgubhiḥ supuṣpitaiḥ kaṇṭakitaiśca ketakaiḥ // SkP_30.23 //
tamālagulmairnicitaṃ sugandhibhir nikāmapuṣpairbakulaiśca sarvaśaḥ /
aśokapuṃnāgavanaiḥ supuṣpitair dvirephamālākulapuṣpasaṃcayaiḥ // SkP_30.24 //
kvacitpraphullāmbujareṇurūṣitair vihaṃgamaiścārukalapraṇādibhiḥ /
vināditaṃ sārasahaṃsanādibhiḥ pramattadātyūharutaiśca valgubhiḥ // SkP_30.25 //
kvacicca cakrāhvarutopanāditaṃ kvacicca kādambakadambakāyutam /
kvacicca kāraṇḍavanādanāditaṃ kvacicca mattālikulākulīkṛtam // SkP_30.26 //
madākulābhirbhramarāṅganābhir niṣevitaṃ cārusugandhipuṣpam /
kvacitsupuṣpaiḥ sahakāravṛkṣair latopagūḍhaistilakaiśca gūḍham // SkP_30.27 //
pragītavidyādharasiddhacāraṇaṃ pranṛttanityānugatāpsarogaṇam /
prahṛṣṭanānāvidhapakṣisevitaṃ pramattahārītakulopanāditam // SkP_30.28 //
mṛgendranādākulasannamānasaiḥ kvacitkvacidbaddhakadambakaṃ mṛgaiḥ /
praphullanānāvidhacārupaṅkajaiḥ sarastaḍāgairupaśobhitaṃ kvacit // SkP_30.29 //
niviḍaniculanīlaṃ nīlakaṇṭhābhirāmaṃ madamuditavihaṃgavrātanādābhirāmam /
kusumitataruśākhālīnamattadvirephaṃ navakisalayaśobhāśobhitaprāntaśākham // SkP_30.30 //
kvacicca dantikṣatacāruvīrut- kvacillatāliṅgitacāruvṛkṣam /
kvacidvilāsālasagāminībhir niṣevitaṃ kiṃpuruṣāṅganābhiḥ // SkP_30.31 //
pārāvatadhvaninikūjitacāruśṛṅgair abhraṃkaṣaiḥ sitamanoharacārurūpaiḥ /
ākīrṇapuṣpanikarapraviviktahāsair vibhrājitaṃ tridaśadevakulairanekaiḥ // SkP_30.32 //
phullotpalāgarusahasravitānayuktais toyāśayaiḥ samanuśobhitadevamārgam /
mārgāntarāgalitapuṣpavicitrabhakti sambaddhagulmaviṭapairvihagairupetam // SkP_30.33 //
tuṅgāgrairnīlapuṣpastabakabharanataprāntaśākhairaśokair mattālivrātagītaśrutisukhajananairbhāsitāntaṃ manojñaiḥ /
rātrau candrasya bhāsā kusumitatilakairekatāṃ samprayātaṃ chāyāsuptaprabuddhasthitahariṇakulāluptadarbhāṅkurāgram // SkP_30.34 //
haṃsānāṃ pakṣavātapracalitakamalasvacchavistīrṇatoyaṃ toyānāṃ tīrajātapravikacakadalīvāṭanṛtyanmayūram /
māyūraiḥ pakṣacandraiḥ kvacidapi patitai rañjitakṣmāpradeśaṃ deśe deśe nilīnapramuditavilasanmattahārītavṛndam // SkP_30.35 //
sāraṅgaiḥ kvacidupasevitapradeśaṃ saṃchannaṃ kusumacayaiḥ kvacidvicitraiḥ /
hṛṣṭābhiḥ kvacidapi kiṃnarāṅganābhiḥ kṣīvābhiḥ sumadhuragītavṛkṣaṣaṇḍam // SkP_30.36 //
saṃsṛṣṭaiḥ kvacidupaliptakīrṇapuṣpair āvāsaiḥ parivṛtapādapaṃ munīnām /
ā mūlātphalanicitaiḥ kvacidviśālair uttuṅgaiḥ panasamahīruhairupetam // SkP_30.37 //
phullātimuktakalatāgṛhalīnasiddhaṃ siddhāṅganākanakanūpurarāvaramyam /
ramyapriyaṅgutarumañjarisaktabhṛṅgaṃ bhṛṅgāvalīśabalitāmrakadambapuṣpam // SkP_30.38 //
puṣpotkarānilavighūrṇitapādapāgram agre surebhavinipātitavaṃśagulmam /
gulmāntaraprasṛtabhītamṛgīsamūham ūhāvatāṃ tanubhṛtāmapavargadātṛ // SkP_30.39 //
candrāṃśujāladhavalaistilakairmanojñaiḥ sindūrakuṅkumakusumbhanibhairaśokaiḥ /
cāmīkarapratisamairatha karṇikāraiḥ puṣpotkarairupacitaṃ suviśālaśākhaiḥ // SkP_30.40 //
kvacidañjanacūrṇābhaiḥ kvacidvidrumasaṃnibhaiḥ /
kvacitkāñcanasaṃkāśaiḥ puṣpairācitabhūtalam // SkP_30.41 //
puṃnāgeṣu dvijaśatavirutaṃ raktāśokastabakabharanatam /
ramyopāntaṃ klamaharapavanaṃ phullābjeṣu bhramaravilasitam // SkP_30.42 //
sakalabhuvanabhartā lokanāthastadānīṃ tuhinaśikhariputryā sārdhamiṣṭairgaṇeśaiḥ /
vividhataruviśālaṃ mattahṛṣṭānyapuṣṭam upavanamatiramyaṃ darśayāmāsa devyāḥ // SkP_30.43 //
devyuvāca
udyānaṃ darśitaṃ deva śobhayā parayā yutam /
kṣetrasya tu guṇānsarvān punarvaktumihārhasi // SkP_30.44 //
asya kṣetrasya māhātmyam avimuktasya tattadā /
śrutvāpi na hi me tṛptir ato bhūyo vadasva me // SkP_30.45 //
deva uvāca
idaṃ guhyatamaṃ kṣetraṃ sadā vārāṇasī mama /
sarveṣāmeva jantūnāṃ heturmokṣasya sarvadā // SkP_30.46 //
asminsiddhāḥ sadā devi madīyaṃ vratamāśritāḥ /
nānāliṅgadharā nityaṃ mama lokābhikāṅkṣiṇaḥ /
abhyasyanti paraṃ yogaṃ yuktātmāno jitendriyāḥ // SkP_30.47 //
nānāvṛkṣasamākīrṇe nānāvihagasevite /
kamalotpalapuṣpāḍhyaiḥ sarobhiḥ samalaṃkṛte // SkP_30.48 //
apsarogaṇagandharvaiḥ sadā saṃsevite śubhe /
rocate me sadāvāso yena kāryeṇa tacchṛṇu // SkP_30.49 //
manmanā mama bhaktaśca mayi sarvārpitakriyaḥ /
yathā mokṣamihāpnoti anyatra na tathā kvacit // SkP_30.50 //
etanmama puraṃ divyaṃ guhyādguhyataraṃ mahat /
brahmādayo vijānanti ye ca siddhā mumukṣavaḥ /
ataḥ priyamidaṃ kṣetram asmācceha ratirmama // SkP_30.51 //
vimuktaṃ na mayā yasmān mokṣyate vā kadācana /
mama kṣetramidaṃ tasmād avimuktamiti smṛtam // SkP_30.52 //
naimiśe 'tha kurukṣetre gaṅgādvāre 'tha puṣkare /
snānātsaṃsevanādvāpi na mokṣaḥ prāpyate yataḥ /
iha samprāpyate yena tata etadviśiṣyate // SkP_30.53 //
prayāge vā bhavenmokṣa iha vā matparigrahāt /
prayāgādapi tīrthāgryād idameva mahatsmṛtam // SkP_30.54 //
jaigīṣavyaḥ parāṃ siddhiṃ yo gataḥ sa mahātapāḥ /
asya kṣetrasya māhātmyād bhaktyā ca mama bhāvataḥ // SkP_30.55 //
jaigīṣavyaguhā śreṣṭhā yogināṃ sthānamiṣyate /
dhyāyatastatra māṃ nityaṃ yogāgnirdīpyate bhṛśam /
kaivalyaṃ paramaṃ yāti devānāmapi durlabham // SkP_30.56 //
avyaktaliṅgairmunibhiḥ sarvasiddhāntavedibhiḥ /
iha samprāpyate mokṣo durlabho 'nyatra karhicit // SkP_30.57 //
tebhyaścāhaṃ prayacchāmi yogaiśvaryamanuttamam /
ātmanaścaiva sāyujyam īpsitaṃ sthānameva ca // SkP_30.58 //
kuberaḥ sa mahāyakṣas tathā sarvārpitakriyaḥ /
kṣetrasaṃsevanāddevi gaṇeśatvamavāpa ha // SkP_30.59 //
saṃvarto bhavitā yaśca so 'pi bhaktyā mamaiva tu /
ihaivārādhya māṃ devi siddhiṃ yāsyatyanuttamām // SkP_30.60 //
parāśarasuto yogī ṛṣirvyāso mahātapāḥ /
dharmavaktā bhaviṣyaśca vedasaṃsthāpravartakaḥ /
raṃsyate so 'pi padmākṣi kṣetre 'sminmunipuṃgavaḥ // SkP_30.61 //
brahmā devarṣibhiḥ sārdhaṃ viṣṇurvāyurdivākaraḥ /
devarājastathā śakro ye 'pi cānye divaukasaḥ /
upāsate mahātmānaḥ sarve māmiha suvrate // SkP_30.62 //
anye ca yoginaḥ siddhāś channarūpā mahāvrate /
ananyamanaso bhūtvā māmihopāsate sadā // SkP_30.63 //
alarkaśca purīmetāṃ matprasādādavāpsyati /
sa caināṃ pūrvavatkṛtvā caturvarṇasamākulām // SkP_30.64 //
sphītāṃ janapadākīrṇāṃ bhuktvā ca suciraṃ nṛpaḥ /
mayi sarvārpitaprāṇo māmeva pratipatsyate // SkP_30.65 //
tataḥ prabhṛti cārvaṅgi ye 'pi kṣetranivāsinaḥ /
gṛhiṇo liṅgino vāpi madbhaktā matparāyaṇāḥ /
matprasādādgamiṣyanti mokṣaṃ paramadurgamam // SkP_30.66 //
viṣayāsaktacitto 'pi tyaktadharmaratirnaraḥ /
iha kṣetre mṛtaḥ so 'pi saṃsāraṃ na punarviśet // SkP_30.67 //
ye punarnirmamā dhīrāḥ sattvasthā vijitendriyāḥ /
vratinaśca nirārambhāḥ sarvato mayi bhāvitāḥ // SkP_30.68 //
dehabhedaṃ samāsādya dhīmantaḥ saṅgavarjitāḥ /
gatā eva paraṃ mokṣaṃ prasādānmama suvrate // SkP_30.69 //
janmāntarasahasreṣu yuñjanyogī yamāpnuyāt /
tamihaiva paraṃ mokṣaṃ maraṇādadhigacchati // SkP_30.70 //
etatsaṃkṣepato devi kṣetrasyāsya mahatphalam /
avimuktasya kathitaṃ mayā te guhyamuttamam // SkP_30.71 //
ataḥ parataraṃ nāsti kṣetraṃ guhyamitīśvari /
etadbudhyanti yogajñā ye ca yogīśvarā bhuvi // SkP_30.72 //
etadeva paraṃ jñānam etadeva paraṃ śivam /
etadeva paraṃ brahma etadeva paraṃ padam // SkP_30.73 //
vārāṇasīti bhuvanatrayasārabhūtā ramyā purī mama sadā girirājaputri /
atrāgatā vividhaduṣkṛtakāriṇo 'pi pāpakṣayādvirajasaḥ pratibhānti martyāḥ // SkP_30.74 //
etatsmṛtaṃ priyatamaṃ mama devi nityaṃ kṣetraṃ vicitratarugulmanikāmapuṣpam /
asminmṛtāstanubhṛtaḥ padamāpnuvanti mokṣākhyamenasi ratāpi na saṃśayo 'tra // SkP_30.75 //
iti skandapurāṇe triṃśattamo 'dhyāyaḥ
sanatkumāra uvāca
etasminnantare devo devīṃ prāha girīndrajām /
prayāma dātuṃ yakṣāya varaṃ bhaktāya bhāvini // SkP_31.1 //
bhakto mama varārohe tapasā hatakilbiṣaḥ /
arho varamasau labdham asmatto bhuvaneśvari // SkP_31.2 //
evamuktvā tato devaḥ saha devyā jagatpatiḥ /
jagāma yakṣo yatrāste kṛśo dhamanisaṃtataḥ // SkP_31.3 //
taṃ dṛṣṭvā praṇataṃ bhaktyā harikeśaṃ vṛṣadhvajaḥ /
divyaṃ cakṣuradāttasmai yenāpaśyatsa śaṃkaram // SkP_31.4 //
sanatkumāra uvāca
atha yakṣastadā vyāsa śanairunmīlya locane /
apaśyatsagaṇaṃ devaṃ vṛṣaṃ caiva-m-upāśritam // SkP_31.5 //
deva uvāca
balaṃ dadāni te pūrvaṃ traikālyaṃ darśanaṃ tathā /
sāvarṇyaṃ ca śarīrasya paśya māṃ vigatajvaraḥ // SkP_31.6 //
sanatkumāra uvāca
tataḥ sa labdhvā tu varaṃ śarīreṇākṣatena ca /
pādayoḥ praṇatastasthau kṛtvā śirasi cāñjalim // SkP_31.7 //
uvāca sa tadā yakṣo varado 'smīti coditaḥ /
bhagavanbhaktimagryāṃ tu tvayyananyāṃ vidhatsva me // SkP_31.8 //
annadatvaṃ ca lokānāṃ gāṇapatyaṃ tathākṣayam /
avimukte ca te sthāne paśyeyaṃ sarvadā yathā /
etadicchāmi deveśa dattaṃ varamanuttamam // SkP_31.9 //
deva uvāca
jarāmaraṇasaṃtyaktaḥ sarvaśokavivarjitaḥ /
bhaviṣyasi gaṇādhyakṣo varadaḥ sarvapūjitaḥ // SkP_31.10 //
ajayyaścāpi sarveṣāṃ yogaiśvaryasamanvitaḥ /
annadaścāpi lokebhyaḥ kṣetrapālo bhaviṣyasi // SkP_31.11 //
mahābalo mahāsattvo brahmaṇyo 'tha mama priyaḥ /
tryakṣaśca daṇḍapāṇiśca mahāyogī tathaiva ca // SkP_31.12 //
udbhramaḥ sambhramaścaiva gaṇau te paricārakau /
tavājñayā kariṣyete lokasyodbhramasambhramau // SkP_31.13 //
sanatkumāra uvāca
evaṃ sa bhagavānvyāsa yakṣaṃ kṛtvā gaṇeśvaram /
jagāma dhāma deveśaḥ saha tena sureśvaraḥ // SkP_31.14 //
