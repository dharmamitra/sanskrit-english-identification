atha karatoyāmāhātmyam //
§śrīpārvaty uvāca /
aparaṃ kathyatāṃ deva nadīnāṃ ca viśeṣataḥ /
pauṇḍrakṣetrasya māhātmyaṃ na śrutaṃ vistarāt prabho // KtoM_01 //
kadotpattiḥ kathaṃ tasyāḥ kasmāc caiva viśeṣaṭaḥ /
śrotum icchāmi bhūteśa yadi syān mayy anugrahaḥ // KtoM_02 //
kena prākāśitā sā ca nadī karajalā bhuvi /
kathaṃ vā plāvitaṃ kṣetraṃ śubhaṃ pauṇḍram anuttamam // KtoM_03 //
§īśvara uvāca /
pāṇigrahaṇakāle te devi himavatā jalam /
saṃpradattaṃ matkarāc ca nirgataṃ karajā bhuvi // KtoM_04 //
puraiva kathitaṃ sarvaṃ pauṇḍrasya ca sureśvari /
tatraiva kathitaṃ tubhyaṃ karatoyāphalaṃ yathā // KtoM_05 //
adhunāpi yathā tāsāṃ nadīnāṃ ca viśeṣataḥ /
kalipāpaharā puṇyā bhārgavena prakāśitā // KtoM_06 //
matputro 'pi guhas tatra tiṣṭhaty eva hi sarvadā /
yatrāste bhagavān viṣṇur garuḍāsana īśvaraḥ // KtoM_07 //
sarvadā sarvabhāvena pauṇḍre nārāyaṇo hariḥ /
puṣkaraṃ na tyajet brahmā nāhaṃ vārāṇasīṃ tyaje // KtoM_08 //
śrīpauṇḍravardhanaṃ kṣetraṃ naiva muñcati keśavaḥ /
dharitryā nābhikamalaṃ pūtaṃ karajalair mama // KtoM_09 //
§sūta uvāca /
śṛṇudhvaṃ munayaḥ sarve yad uktaṃ bhārgavena vai /
śrutvā śaṅkarato vākyaṃ saṃvādam ubhayor api // KtoM_10 //
putravātsalyabhāvena bhārgavāya prakāśitam /
sa eva bhārgavaḥ śrīmān ṛṣibhyo 'py aprakāśayat // KtoM_11 //
namas tasmai munīndrāya dānavendraniṣūdane /
śrīcakrapāṇaye tubhyaṃ brahmaviṣṇuśivātmane // KtoM_12 //
ekaḥ paraśumātreṇa nihatya kṣatriyān yudhi /
cakre niḥkṣatriyāṃ pṛthvīm ekaviṃśativārataḥ // KtoM_13 //
tataḥ paraśurāmeti pṛthivyāṃ khyātavikramaḥ /
jāmadagnyo mahāvīryas tretādye yasya saṃsthitiḥ // KtoM_14 //
sarvajñaḥ suvrataḥ śuddhaḥ sarvācāravidhāyakaḥ /
kautukākṛṣtahṛdayaḥ pṛthivyāṃ paramo hariḥ // KtoM_15 //
pauṇḍre koṭiśilādvīpe mahāpuṇye suviśrute /
karatoyāsarinnīraṃ śarīrādyantapāvanam /
bhaktimuktiphalārthāya yenākāri dvijārpaṇam // KtoM_16 //
adbhutā kāritā sṛṣṭiḥ kanakasya dinatrayam /
skandagovindayor madhye bhūmiḥ saṃskṛtavedikā // KtoM_17 //
vedīmadhyottare pārśve devī kālañjarī sthitā /
taddakṣiṇe 'rpitā devī koṭīśvarīti viśrutā // KtoM_18 //
nairṛte liṅgakoṭyaś ca vasanti bhṛguṇārpitāḥ /
vāraṇe vijayā caṇḍī uttare bhūtikeśvaraḥ // KtoM_19 //
tatkuṇḍe sutithau snātvā naraḥ pāpāt pramucyate /
bhūtikeśvaradevasya dakṣiṇe sūryamaṇḍapam // KtoM_20 //
vedīmadhye 'rpito yūpaḥ saṃśleṣād vardhate nṛṇām /
govindamaṇḍapāt pūrvaṃ kuṇḍaṃ viṣṇuvinirmitam // KtoM_21 //
skandamaṇḍapavāyavye sabhā rāmasya cādbhutā /
sapādalakṣaṃ viprāṇāṃ yatrāste 'dbhutakarmaṇām // KtoM_22 //
prabhāvāt tapaso devi munīndrasya mahātmanaḥ /
tatsabhā vāyukoṇe ca gartam īśvaranirmitam // KtoM_23 //
ādyaṃ bhuvo bhavanaṃ lakṣasapādavipraiḥ skandādiviṣṇubalabhadraśivādidevaiḥ /
adhyāsitaṃ karajalāmbuvidhūtapāpaṃ śrīpauṇḍravardhanapuraṃ śirasā namāmi // KtoM_24 //
karajāpaścime bhāge sadā vahati jāhnavī /
pūrvabhāge tu karajā pādonā jāhnavī jalā // KtoM_25 //
karatoyāpaścime tīre lohinī yatra mṛttikā /
muktikṣetraṃ samākhyātaṃ mahāpātakanāśanam // KtoM_26 //
karatoyānadīṃ prāpya trirātropoṣito naraḥ /
aśvamedham avāpnoti śakralokaṃ ca gacchati /
atraiva jñānam āsādya harisāyujyam āpnuyāt // KtoM_27 //
[COMM: e. atraiva: corr.,
atrava ed. Cf. vs. 46.]
karatoyāṃ samāsādya ye tyajanti kalevaram /
teṣāṃ muktir na sandeho yāvad indrāś caturdaśa // KtoM_28 //
na mānuṣās te te devā nadīs tisraḥ pibanti ye /
devikāṃ karatoyāṃ ca vipāśāṃ pāpanāśinīm // KtoM_29 //
skandagovindayor madhye somavāre kuhūtithau /
prātar maunena yaḥ snāyāt kulakoṭīḥ samuddharet // KtoM_30 //
kiyanto reṇavaḥ pṛthvyāṃ kiyān ākāśasaṃbhavaḥ /
māhātmyaṃ karatoyāyā vaktuṃ naiva hi śakyate // KtoM_31 //
puruṣottame mahājyaiṣṭhīsamaye darśanāt phalam /
karatoyāmbhasi snātvā yat tat phalam avāpnuyāt // KtoM_32 //
karatoyājalaṃ prāpya yadi somayutā kuhūḥ /
aruṇodayavelāyāṃ sūryagrahaśataiḥ samā // KtoM_33 //
śilādvīpaṃ samāsādya tac ca koṭiguṇaṃ bhavet /
tad eva koṭiguṇitaṃ pauṣārke ca yadaiva sā // KtoM_34 //
vārāṇasyāṃ kurukṣetre yat puṇyaṃ rāhudarśane /
śilādvīpaṃ samāsādya tac ca koṭiguṇaṃ bhavet // KtoM_35 //
pauṣe vā māghamāse vā yadi somayutā kuhūḥ /
vyatipātena yogena koṭikoṭiguṇaṃ bhavet // KtoM_36 //
cāpārke mūlasaṃyukte yadi somayutā kuhūḥ /
nārāyaṇīti vikhyātā trikoṭikulam uddharet // KtoM_37 //
vārāṇasyāṃ kṛtā pūjā saṃpūrṇaphaladāyinī /
tato 'pi dviguṇā proktā karatoyānadījale // KtoM_38 //
[COMM: b. saṃpūrṇa-: corr.,
samparṇa- ed.]
dvārāvatyāṃ ca gaṇḍakyāṃ prayāge puṣkare tathā /
badaryākhye kurukṣetre yā pūjā phaladāyinī /
tataś caturguṇā proktā karatoyānadījale // KtoM_39 //
karatoyājale devi viṣṇupūjā viśeṣataḥ /
tato 'pi phalabāhulyaṃ śivaśaktyoḥ prapūjanāt // KtoM_40 //
ādau karkaṭake devi tryahaṃ gaṅgā rajasvalā /
sarvā raktavahā nadyaḥ karatoyāmbuvāhinī // KtoM_41 //
iyaṃ śrīsundarī devi sadānīravahā smṛtā /
ye kurvanti sadā snānaṃ tarpayanti ca ye sadā /
kiṃ bahūktena deveśi muktis teṣāṃ kare sthitā // KtoM_42 //
aho jalasya māhātmyaṃ mamaiva karasaṃbhavaṃ /
nṛṇāṃ pāpaharaṃ puṇyaṃ snānapānāc ca muktidam // KtoM_43 //
karatoyānadītīre vāso vā kriyate yadi /
vārāṇasīsamo vāsaḥ pātakān mucyate naraḥ // KtoM_44 //
karajāyās tīre devapūjā sarvārthasādhikā /
anyatra pūjanād devi saṃdeho nāsti sundari // KtoM_45 //
kāratoyena toyena udarasthena ye mṛtāḥ /
teṣāṃ muktir na saṃdeho yāvad indrāś caturdaśa /
tatraiva jñānam āsādya muktiḥ syāt kevalāmalā // KtoM_46 //
gaṅgāyāḥ karajāyāś ca jalam atreti sundari /
sarvapāpaharaṃ puṇyaṃ bhuvi pāvanam uttamam // KtoM_47 //
asthikeśādayo yasya karajāyāṃ tapodhane /
patanti tasya svargaḥ syād yāvad indrāś caturdaśa // KtoM_48 //
karatoyāpaścime tīre sadā vahati jāhnavī /
viśeṣo lohinī yatra mṛttikā muktidāyinī // KtoM_49 //
karatoyāpaścime tīre lohinī yatra mṛttikā /
muktikṣetraṃ samākhyātaṃ mahāpātakanāśanam // KtoM_50 //
karatoyājalaṃ puṇyaṃ pāvanaṃ bhuvi durlabham /
saṃpūrṇamāghamāsaṃ tu snātvā viṣṇupuraṃ vrajet // KtoM_51 //
karatoyānadītīre vedapūjāpārāyaṇaḥ /
viprabhojanamātreṇa hy aśvamedhaphalaṃ labhet // KtoM_52 //
viśeṣaḥ pauṇḍranagare koṭikoṭiguṇaṃ bhavet /
vipraikabhojanād eva sarvayajñaphalaṃ labhet // KtoM_53 //
japahomais tathā dānapūjāśrāddhakriyādibhiḥ /
koṭikoṭiguṇaṃ tatra pauṇḍrakṣetre ca sundari // KtoM_54 //
[COMM: b. -kriyādibhiḥ: corr.,
-kniyādibhiḥ ed.]
karatoyāmṛdā ye ca tilakaṃ dhārayanti vai /
viṣṇurūpadharāḥ pāpān muñcanti nātra saṃśayaḥ // KtoM_55 //
skandagivindayor madhye guptā vārāṇasī purī /
tatrārohaṇamātreṇa naro nārāyaṇo bhavet // KtoM_56 //
pañcakrośam idaṃ kṣetraṃ samantāt parikīrtitam /
tadantargatam etat tu krośamātraṃ maheśvari /
atiguhyatamaṃ kṣetraṃ yatrāste bhārgavo muniḥ // KtoM_57 //
paśor jñānaṃ kathayati guhas tadgṛhe tāmracūḍo dairghī haimī ghaṭitasurabhir yaṣṭivṛddhiḥ śilāsthiḥ /
kheṣu chhattraṃ na phaṇati phaṇī dvisvaro jīvalokaḥ kūpo dvīpaḥ kanakapatanaṃ pauṇḍrakṣetre 'dbhutāni // KtoM_58 //
proccā bhūmir bhavati taruṇaḥ snānataḥ kāmyakuṇḍe bhogo yajño bhramaṇanaṭanaṃ tatra vākyaṃ hi vedaḥ /
itthaṃ rāmo racayati padaṃ lakṣaṇānyūnaviṃśāny asmāt khyātaṃ sakalajagatāṃ śrīmahāsthānam etat // KtoM_59 //
snānād yatra nihanti pāpanicayaṃ śrīpāṇitoyā nadī yasyāṃ saṃsthitamānuṣāsthi sakalaṃ prāpnoti pāṣāṇatām /
devas tārakamārako 'pi nitarāṃ jñānaṃ dadāty adbhutaṃ kaupaṃ yat paya eva tailavipulaṃ pauṇḍraṃ puraḥ pātu vaḥ // KtoM_60 //
[COMM: c. adbhutaṃ: corr.,
adbhūtaṃ ed.]
ity uttarapauṇḍrakhaṇḍe pauṇḍrakṣetramāhātmyam //
§sūta uvāca /
śṛṇudhvaṃ munayaḥ sarve māhātmyaṃ tajjalasya ca /
bāhudāyāś ca tīre 'smin jalaṃ sarvamalāpaham // KtoM_61 //
gaṅgā vā karatoyā vā viśeṣo nātra vidyate /
haramūrdhni sthitā gaṅgā sāparā karanirgatā // KtoM_62 //
karatoye sadānīre saricchreṣṭhe suviśrute /
pauṇḍrān plāvayase nityaṃ pāpaṃ hara karodbhave /
mantreṇānena vai snāyāt karatoyājale śubhe // KtoM_63 //
tattulyarūpāsti nadī na kā cid rajovihīnā taruṇo yato 'si /
dhanyāsi puṇyāsi saridvarāsi śrīkaṇṭhapāṇiprabhave namas te // KtoM_64 //
snānād iyaṃ karajalā duritāni hanti jñānaṃ dadāti bhagavān iha tārakāriḥ // KtoM_65 //
[COMM: verse incomplete?]
bāhudā bāhudānāc ca likhitasya muneḥ purā /
sadānīrā mahāpuṇyā śītavāhinikā śubhā // KtoM_66 //
ṛṣayo munayaś caiva mārkaṇḍeyo mahāmuniḥ /
aśvatthāmā kapivaro vāsudevaḥ svayaṃ vibhuḥ // KtoM_67 //
caturmukhaḥ pañcamukhaḥ karimukhaś ca ṣaṇmukhaḥ /
sarve te paścime bhāge karatoyāsarittaṭe // KtoM_68 //
tiṣṭhanti tapaso hetoḥ sadānīrājalārthinaḥ /
rajohīnā mahāpuṇyā viśeṣaḥ siṃhabhāskare // KtoM_69 //
karatoyāsarinnīraprāptimātreṇa sundari /
snānatarpaṇam āvaśyaṃ tadāpāraṃ vidhīyate // KtoM_70 //
asnātvā gacchataḥ pāraṃ pūrvadharmakṣayo bhavet /
snātvā pītvā tathā nīraṃ pārāvāre na dūṣayet // KtoM_71 //
pauṇḍrakṣetraṃ mahāpuṇyaṃ plāvitaṃ karasaṃbhavaiḥ /
tajjalasnānamātreṇa viṣṇuprītivivardhanam // KtoM_72 //
pauṇḍrakṣetrād uttare ca yojanadvayam antarā /
tatrāste caṇḍikā devī lohinī yatra mṛttikā // KtoM_73 //
taddhāre prārthanāmātrāt turagān bhavanāni ca /
dadāti caṇḍikā devī karatoyāsarittaṭe /
aho kṣetrasya māhātmyād brahmahatyāṃ vyapohati // KtoM_74 //
[COMM: a. taddhāre: is this the intended reading?
Or taddhari?
The printing is unclear.]
cāṇḍālāntyajasaṃspṛṣṭaṃ tīrthatoyaṃ na pāvanam /
vihāya karajāgaṅgānarmadāyamunājalam // KtoM_75 //
bhāṇḍānītajalenāpi snānaṃ kurvanti ye narāḥ /
pāpaughān aviśeṣeṇa muñcanti nātra saṃśayaḥ // KtoM_76 //
karatoyājale jñānājñānataḥ snāti yo naraḥ /
brahmalokam avāpnoti dinapāpān vinaśya vai // KtoM_77 //
ajñānenāpi karajājalaṃ ye manujāḥ sakṛt /
durvṛttāḥ pāparahitā prapibanti bhavanti te // KtoM_78 //
atraiva pauṇḍranagare puruṣārthasiddhir vārāṇasī vyasanam eva paraṃ narāṇām /
tatraiva viṣṇunilayaṃ sakalaṃ ca yajño jñānaṃ samādhivividhaṃ japasādhyasiddhiḥ // KtoM_79 //
kṛṣṇaveṇī tāmraparṇī sarayūr gaṇḍakī tathā /
viṣṇupādodbhavā puṇyā yamunā ca sarasvatī // KtoM_80 //
kāverī kauśikī candrabhāgā ca ciravallabhī /
svarṇā campā vetravatī tathātreyī punarbhavā // KtoM_81 //
vipāpā ca vipāśā ca citrā citrotpalā tathā /
gotamī gomukhī revā tathā cirasarasvatī // KtoM_82 //
pṛthvyāṃ vasantyaḥ saritaḥ sarvās toyacayāḥ priye /
āsāṃ nadīnāṃ ca jalaṃ sadaiva ca karāmbhasi // KtoM_83 //
pauṇḍradvīpe paṭhitvemaṃ śrīvīro bhārgavo muniḥ /
pauṇḍrān pradakṣiṇīkṛtya mucyate brahmahatyayā // KtoM_84 //
karatoyāmahātīrthamāhātmyaṃ yaḥ paṭhec chuciḥ /
trisandhyam ekasandhyaṃ vā śṛṇuyād vāpi yo naraḥ /
tasyeha bhogān sakalān bhuktvā tadgatamānasaḥ /
pretya yāti paraṃ sthānaṃ sarvāmalanivāraṇam // KtoM_85 //
ity uttarapauṇḍrakhaṇḍe sūtaśaunakasaṃvāde paraśurāmaviracitaṃ karatoyāmāhātmyaṃ samāptam /
