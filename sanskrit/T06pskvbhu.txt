p   pañcaskandhakavibhāṣā namo buddhāya  pañca skandhā ityādi prakaraṇārambhaḥ sa ca dharmasvasāmānyalakṣaṇavyutpattyartham nanu ca yogācārabhūmyādiṣu śāstreṣu dharmalakṣaṇaṃ nirdhāritam eveti punas tannirdhāraṇāya yatnavaiyarthyam na vaiyarthyam udghaṭitajñavineyārthitvāt udghaṭitajñā hi diṅmātreṇa tatsambhavino viśeṣān niravaśeṣān avaboddhuṃ samarthā iti saṅkṣepoktim eva bahu manyante na vistaroktim ataś ca saṅkṣiptarucisattvānugrahāyedaṃ prakaraṇam ārabdham iti athavā gṛhasthānāṃ bahukṛtyavyāpṛtatvād vistaragrantheṣv abhiyogāsambhavaḥ  manasikārābhiyuktānāṃ ca pravrajitānām api vistaragranthābhiyogo vikṣepāyaivety ubhayeṣām api dharmalakṣaṇavyutpattyartham iha prakaraṇe dharmalakṣaṇaṃ  samāsenoktam iti nāsti tadārambhavaiyarthyam   athavā saṅkṣepeṇa dharmalakṣaṇavyutpannā ayatnena dharmalakṣaṇavistarapratipattisamarthā bhaviṣyantīty ato yogācārabhūmyādīnāṃ vistaragranthānāṃ  praveśabhūtam idam ācāryeṇa prakaraṇaṃ kṛtam iti  kiṃ punar dharmalakṣaṇavyutpattyā vinā na sidhyati yatrācāryo dharmalakṣaṇanirdeśaṃ praty ādriyate cittaikāgratā sāṅkathyaviniścayeṣu ca praśnap vyākaraṇakauśalam tathā hi dharmalakṣaṇakṛtaparicayasya sandehābhāvād yatheṣṭam ālambane cittam ekāgrībhavati nānyathā dharmalakṣaṇapravicayāc ca prajñāprakarṣagamanād vaiśāradyaṃ pratilabhate viśāradaś ca sāṅkathyaviniścayeṣu sarvapraśnatadvyākaraṇanirdeśasamartho bhavati nānyathā pañca skandhā iti nyūnātiriktapratiṣedhena saṅkhyāvadhāraṇam nirviśeṣaṇaskandhaśabdaprayogāt sāsravānāsravaskandhopādānam pañcaiva skandhā na nyūnā adhikā vā ātmātmīyagrāhavastupradarśanārtham prāyeṇa hi bālānāṃ vijñāna evātmagrāhaḥ śeṣeṣu rūpādiṣv ātmīyagrāhaḥ tathā hi bāhyādhyātmikasya rūpasya karaṇatvena karmatvena vātmanā sambandha iti rūpaskandha ātmīyagrāhaḥ śubhāśubhānāṃ karmaṇāṃ vedanā vipākaḥ tāṃ cātmā saṃvedayata iti vedanāskandha ātmīyagrāhaḥ tatra śubhānāṃ karmaṇāṃ sukho nubhavo vipākaḥ aśubhānāṃ karmaṇāṃ duḥkhaḥ ubhayeṣām aduḥkhāsukhaḥ atra cālayavijñānasamprayuktopekṣaiva paramārthataḥ karmavipākaḥ śubhāśubhakarmavipākatvād ālayavijñānasya sukhaduḥkhayos tu vipākajatvād vipākopacāraḥ dṛṣṭaśrutamatavijñāteṣv artheṣv ātmanaḥ sañjñādvāreṇa saṃvyavahāraḥ pravartata iti sañjñāskandha ātmīyagrāhaḥ kuśalākuśalādiṣu saṃskārair ātmābhimatasya cittasya preraṇātsaṃskāraskandha ātmīyagrāha iti p  pañcaiva skandhaḥ atha kasmāt skandhānām iyam evānupūrvī yathaudārikataḥ tatra sarvaudārikaṃ rūpaṃ sapratighatvāt pañcavijñānakāyāśrayatvāt ṣaḍvijñānaviṣayatvāt ata ādāv audārikaṃ rūpam uktam tribhyaḥ pracāraudārikatayaudārikatarā vedanā  tathā hy adeśasthām api sañjñādivat pracāraudārikatvād deśaparicchedena tām eva vyapadiśanti na sañjñādīn  haste me vedanā śirasi me vedaneti ato rūpānantaram uktā dvābhyām audārikatarā sañjñānimittodgrahaṇātmakatvena sulakṣyatvāt vijñānāt saṃskārā audārikatarāḥ saṃskaraṇalakṣaṇatvena sukhāvabodhatvāt sarvaśūkṣmatvād vijñānaṃ sarvapaścād uktam rūpaskandha iti samānādhikaraṇo vā syāt ṣaṣṭhītatpuruṣo vā na bhavet samānādhikaraṇaḥ adravyatvāt skandhasya yasmāt skandhaśabdo rāśiparyāyavacanaḥ tasmād rāśivat prajñaptisantaḥ skandhā iti tataś ca sāmānādhikaraṇyābhāvaḥ ṣaṣṭhītatpuruṣo pi na prāpnoti sambandho hi dvayoḥ parasparavibhinnarūpayor bhavati devadattamātulavat sambandhārthā ceyaṃ ṣaṣṭhī rūpaskandhayor iti rūpād anya eva p  skandhaḥ prāpnoti na caitad iṣyate prajñaptisataḥ svopādānāt tattvānyatvenāvācyatvāt naiṣa doṣaḥ abhede pi ṣaṣṭhī dṛṣṭā tattvānyatvenāvācye ca  pratimāyāḥ śarīram rūpasya prāgabhāva iti na hi pratimā śarīrād anyā prāgabhāvo pi nirūpākhyatvāt tattvānyatvenāvācyaḥ svarūpanibandhanatvāt tattvānyatvayoḥ anyavastugrahaṇāpekṣaṃ niḥsvabhāvatvād yatra grahaṇam abhidhānaṃ ca tad upādānavyatiriktasvabhāvābhāvāt prajñaptisat tathaiva ca skandhārtha iti prajñaptisann ucyate ataś ca tattvānyatvenāvācyatve pi svopādānāt ṣaṣṭhī na virudhyate tataś ca ṣaṣṭhītatpuruṣa evātra rūpaṃ katamat catvāri mahābhūtāni catvāri ca mahābhūtāny upādāya nanu ca skandhānāṃ prakṛtatvāt katamad rūpam ity asambaddhaḥ praśnaḥ nāsambaddhaḥ skandhānāṃ niḥsvabhāvatvāt tatsvabhāvavyapadeśena nirdhāraṇam aśakyam kiṃ tarhi tadupādānanirdhāraṇenaiveti ato rūpaṃ katamad iti praśnaḥ na rūpaskandha iti rūpasya kāryakāraṇabhāvena bhedapradarśanārtham āha  catvāri mahābhūtānītyādi tathā hi sarvāṇi mahābhūtāni sarvasyopādāyarūpasya kāraṇam sarvaṃ copādāyarūpaṃ sarveṣāṃ mahābhūtānāṃ kāryam mahattvaṃ bhūtānāṃ sarvopādāyarūp pāśrayatvenaudārikatvāt athavā sarvarūpādisamudāyeṣu kāṭhinyādisadbhāvān mahāsanniveśatvād mahattvam bhūtatvaṃ tu punar eṣāṃ vividhopādāyarūpanirvṛttau tais taiḥ prakārair bhavantīti bhūtāni sarvasattvakarmādhipatyād vānādau saṃsāre na kadācin nābhūvann iti bhūtāni na cānyeṣāṃ bhūtatvaprasaṅgo mahiṣādivad rūḍhiśabdatvāt tāni punaś catvāry eva na nyūnādhikāni asāmarthyāpārthakatvaprasaṅgāt bhautikasya hy avadhṛtisnehapācanavyūhanamātrakam eva kāryam tasya caitāvadbhir eva parisamāptatvād anyasya ca karaṇīyasyābhāvāt catvāry eva bhūtāni nanu ca dhṛtyādivad avakāśam apy upādāyarūpasya kāryam tac cākāśena kriyata iti pṛthivyādivad ākāśasyāpi mahābhūtatvaprasaṅgaḥ naitad evam kiṃ kāraṇam na hy ākāśaṃ nāma kiñcid asty anyatra sapratigharūpābhāvamātrāt avakāśaṃ ca sapratigham eva vastu svasminn avakāśe sapratighasyaiva tasmād apasaraṃ dadāti nākāśam na hi tasmāt pradeśād rūpavad ākāśam apasṛtam iti tasyāvakāśadānaṃ na yujyate sapratighaṃ ca rūpaṃ svadeśe nyarūpasyotpattiṃ pratibadhnāti nākāśam tasmād yatra yasya yasmin saty avakāśābhāvaḥ yasminn asati tasya tatrāvakāśa iti tenaiva tasmāt sthānād apasaratā tasyāvakāśo dattaḥ nākāśeneti tasmān nākāśaṃ pṛthivyādivan mahābhūtam p  catvāri ca mahābhūtāny upādāyeti catvāri ca mahābhūtāni rūpaṃ catvāri ca mahābhūtāny upādāya rūpam iti ubhayatrāpi caśabdaḥ sambadhyate pañcaprakāreṇa janananiśrayapratiṣṭhopastambhabṛṃhaṇānāṃ hetubhāvena bhautikaṃ bhūtāny upādatta ity upādāyaśabdo hetvarthaḥ tadyathendhanam upādāyāgnir bhavatīti tena nimitteneti gamyate tatra jananahetutvaṃ tair vinā tadanutpatteḥ niśrayahetutvaṃ bhūtavikāre tatpratiṣṭhitopādāyarūpavikṛtyanuvidhānāt sthānahetutvaṃ bhūtānāṃ sadṛśasantānotpattau bhautikasyāpi sadṛśasantānānucchedahetutvāt upastambhahetutvaṃ tadvaśenānucchedāt bṛṃhaṇahetutvaṃ bhūtavṛddhau tadāśritopādāyarūpavṛddheḥ pṛthivīdhātur ityādivyākaraṇaṃ  svalakṣaṇopādāyarūpadhāraṇāt pṛthivyādaya eva dhātavaḥ pṛthivyādigrahaṇaṃ cakṣurdhātvādibhyaḥ parasparataś ca vyavacchedārtham dhātugrahaṇaṃ laukikebhyaḥ pṛthivyādibhyo viśeṣaṇārtham pṛthivyādayo hi laukikaśāstraprasiddhibhedena dvidheṣyante tatra laukikā varṇasaṃsthānātmakatvāt sāṃvyavahārikā iti na dhātavaḥ śāstrīyāḥ punaḥ khakkhaṭādisvabhāvasadbhāvāt pāramārthikatvād dhātavaḥ bhūtavat pṛthivīdhātvādayo pi svarūpanirdeśam ap ntareṇa na vijñāyanta iti punar api praśnaḥ  pṛthivīdhātuḥ katama ityādi khakkhaṭatvam iti bhāvapratyayo tra svārthikaḥ khakkhaṭam eva khakkhaṭatvam na hy atra bhāvāntaram asti khakkhaṭaḥ kharaḥ krūra itiparyāyāḥ sneho bdhātur iti saṃśrayātmakatvād dravatvād vā snehaḥ dāhakatvād ūṣmā tejodhātuḥ vāyudhātur laghusamudīraṇatvam iti laghutvaṃ vāyudhātur ity ucyamāna upādāyarūpasyāpi bhūtatvaṃ prasajyeta  īraṇaṃ vāyudhātur ity ucyamāne karmaivāsya nirdiṣṭaṃ syān na svarūpam ity ato sya laghutvād upādāyarūpāt karmaṇaś cavyavacchedārtham evam  uktaṃ laghusamudīraṇatvaṃ vāyudhātur iti  samudīraṇatvaṃ punar bhāvasrotaso nairantaryeṇa deśāntarotpattihetutvam ete ca pṛthivyaptejovāyudhātava upādāyarūpeṇeva parasparato py avinirbhāgavartina iti kathaṃ vijñāyate karmataḥ ata eva caiṣāṃ dhṛtisaṅgrahapaktivyūhanāni kāritram uktam kathaṃ nāmaiṣāṃ svarūpato nupalabhyamānānām api upalādiṣu kāryataḥ sattvam anumīyeteti tathā hy p  upalādiṣu saṅgrahapaktivyūhanebhyo jalānalānilānāṃ pṛthivīdhātunā sāhacaryaṃ vijñāyate apsu kāṣṭhasandhāraṇapatradalapākoṣṇatāvacalanebhyaḥ kṣityanalānilānām abdhātunā agnau jvālādīnāṃ sthairyasampiṇḍitapreraṇebhyaḥ kṣitijalānilānāṃ tejasā vāyau sandhāraṇavastrādiśoṣaṇāvisārebhyaḥ kṣityudakānalānāṃ vāyudhātunā sāhacaryaṃ vijñāyate karmaṇaḥ svabhāvasya ca ko viśeṣaḥ kriyamāṇāpekṣaṃ karma vyavasthāpyate tathā hy ādhāryadravyasandhāraṇāpekṣayāpṛthivīdhātor dhṛtiḥ karmocyate saṅgrāhyāpekṣayāpāṃ saṅgrahaḥ karma pākāpekṣayā tejasaḥ paktiḥ karmavardhanīyakalalāṅkurāpekṣayā vyūhanaṃ vāyoḥ karma vyūhanaṃ punar vṛddhiḥ prasarpaṇaṃ ca svabhāvas tu sarvānyabhāvanirapekṣa ity ayaṃ karmaṇaḥ svabhāvasya ca viśeṣaḥ uktāni bhūtāni sāmānyaviśeṣasañjñābhiḥ svabhāvataś ca bhūtānantaroddiṣṭam upādāyarūpaṃ prabhedataḥ svarūpataś ca na vijñāyata ity ataḥ pṛcchati  upādāyarūpaṃ katamad iti katiprakāraṃ p  kiṃsvarūpaṃ cety arthaḥ cakṣurindriyaṃ kiṃsvabhāvam varṇaviṣayo rūpaprasāda iti tatsvabhāvāviṣkaraṇam catvāri mahābhūtāny upādāyeti prakṛtatvāt sambadhyate varṇo nīlapītādikaś catuḥprakāraḥ varṇālocanād varṇanirbhāsāsādhāraṇakāraṇatvād vā varṇo viṣayo syeti varṇaviṣayaḥ ayaṃ cātra prasādārthaḥ tadyathā prasanna ādarśa udakapātre vā bimbaṃ pratītya tatpratibhāsaṃ pratibimbam utpadyate tadvat pañcasu rūpaprasādātmakeṣu cakṣurādiṣu rūpagandhādīn pratītya tatpratibhāsā vijñaptaya utpadyante atra cakṣurādīnāṃ parasparato viṣayarūpātmakāt prasādān manastaḥ śraddhātaś ca vyavacchedaḥ kāryaḥ rūpaprasādātmakatvāviśeṣād varṇaviṣayatvāviśeṣāc ca ubhayam ucyate varṇaviṣayo rūpaprasāda iti ca tatra varṇaviṣayatvena śrotrādibhyo viṣayaprasādāc ca vyavacchinatti na hi śrotrādayo viṣayaprasādo vā varṇaviṣayo sti rūpaprasādātmakatvena manasto vyavacchinatti tad dhi saty api varṇaviṣayatve na rūpaprasādātmakam rūpagrahaṇaṃ śraddhātmakāt prasādād vyavacchedakam śraddhāpi hi prasādātmikā rūpādiviṣayā cety ato rūpagrahaṇam varṇaviṣayaḥ prasādaś cakṣurindriyam ity ucyamāne śraddhāyā api prasaṅga ity ato rūpagrahaṇaṃ kriyata iti śraddhāyā arūp pātmakatvāt cakṣurādīni hi indantītīndriyāṇi īśanta ity arthaḥ ādhipatyam asmin saṅghātekurvantīty arthaḥ ataś cādhipatyārtha indriyārthaḥ indantītīndriyāṇi evam indrāṇīti prāpnoti nipātanād indriyam iha bhaviṣyati evam api dhātvartho vaktavyaḥ sa ca nokta ityayaṃ parihāraḥ vijñānavad eva kṛt syāt  tadyathā vijānātīti vijñānam iti prāpte lyuḍartham anādṛtya vijñānam uktaṃ tadvyatiriktavijñātṛsaṅgrahavyudāsārtham evam ihāpīndriyavyatiriktaliṅgakalpanāvyudāsārtham  evam uktaṃ syād iti  yathaiva hi cakṣurādīnāṃ viṣayiṇāṃ parasparato viṣayabhedena bheda uktaḥ  cakṣurindriyaṃ katamat varṇaviṣayo rūpaprasādaḥ śrotrendriyaṃ katamat śabdaviṣayo rūpaprasāda ity evamādi evaṃ rūpādīnām api viṣayāṇāṃ cakṣurādibhir viṣayibhir bheda ucyate cakṣuṣa eva viṣayo rūpam na śrotrādīnām tadviṣayāṇāṃ śabdāditvena vyavasthānāt atra ca manaso navidhir na pratiṣedho prakṛtatvāt evaṃ ca rūpādīnāṃ parasparato bheda ukto bhavati  cakṣuṣo viṣayo rūpam eva nārūpam iti evam api nīlapītādīnāṃ parasparavilakṣaṇānāṃcakṣurindriyaviṣayāṇāṃ rūpatvenābheda ukto bhavatīti yadi cakṣurviṣayatvena rūpaṃ viśeṣitam eveti evaṃ sati varṇasaṃsthāp naṃ vijñaptiś ceti kimartham rūpaprabhedasandarśanārtham rūpaprabhedeṣu hi sandigdhaviparyastāvyutpannānāṃ bhedapradarśanena sandehaviparyāsāvyutpattayo nirākriyante varṇaścatuḥprakāraḥ nīlaḥ pīto lohito vadātaśca abhraṃ dhūmorajo mahikā cchāyātapa āloko ndhakāramabhyavakāśaṃnabhaśceti te pi kasmād atra noktāḥ varṇasaṃsthānavadrūpabhedatvena noktāḥ abhrādayo hi paricchinnadeśāaparicchinnadeśāś ca tatra ye paricchinnadeśās te saṃsthāna evāntarbhūtāḥ ye paricchinnadeśās te varṇaviśeṣā eveti na varṇasaṃsthānābhyāṃ pṛthag vyavasthāpayituṃ śakyanta itīhapṛthag noktāḥ tatrābhyavakāśastadanyapratighātakartṛspraṣṭavyavirahito yaḥ pradeśaḥ na bho yad upariṣṭān nīlam upalabhyate saṃsthānaṃ dīrghaṃ hrasvaṃ vṛttaṃ parimaṇḍalam unnatamavanataṃ sātaṃ visātam iti kiṃ punar idaṃ saṃsthānaṃ nāma nanūktaṃ dīrghādir iti tad etad eva na jñāyate yatradīrghādibuddhayo bhavanti tad dīrghādisaṃsthānam evaṃ tarhi na varṇādivyatiriktaṃ saṃsthānaṃ vidyate kiṃ kāraṇam p  yasmād ekadiṅmukhapravṛtte bhūyasi varṇādisaṅghāte dīrghabuddhir bhavati alpīyasi hrasvabuddhiḥ caturdiśaṃ same vṛttabuddhiḥ sarvataḥ same parimaṇḍalabuddhiḥ ekadiṅmukhe sātabuddhiḥ nānādiṅmukhe visātabuddhir iti kathaṃ punar etad gamyate  varṇādisamudāye dīrghabuddhir bhavati na punar arthāntarabhūte saṃsthāna iti sparśanadvāreṇāpi dīrghādibuddhyutpatteḥ na cendriyāntaraviṣaya indriyāntaradvāreṇa buddhir utpadyate naikendriyavaiyarthyaprasaṅgāt naiva tad indriyajñānam kiṃ tarhy anumānajñānam gandhāt puṣpavarṇajñānavat yathā gandhaḥ puṣpavarṇaniyataḥ na tv evaṃ sparśaḥ saṃsthāna iti viṣamo yam upanyāsaḥ tasmād ubhayendriyadvāreṇa ghaṭādivad dīrghādisaṃsthānapravṛtteḥ na tad varṇādibhyorthāntaram iti na ca niravayavatvāt paramāṇūnāṃ dīrghādirūpeṇa p  parasparato bhedo yuktaḥ tasmān na nīlādiparamāṇuvad dīrghādiparamāṇavaḥ santīty ataś ca saṃsthānaparamāṇusamudāyo pi dīrghādisaṃsthānam ity ayuktam dīrghādisaṃsthānaparamāṇvabhāvāt na ca saṃsthānātmakaṃ dravyam arvāṅmadhyaparabhāgasambhavāt na ca teṣām abhedaḥ yugapat pratyakṣāpratyakṣatvāt sambandhibhedāc catasyāvaśyaṃ bhedena bhavitavyam abhede vātatsambandhīnām apy abhinnatvaprasaṅga iti tasmān nāsty eva dravyataḥ saṃsthānam kiṃ tarhi varṇādiṣv eva tathā tathāvyavasthiteṣu dīrghādi prajñapyate atha vijñaptir nāma ka eṣa dharmaḥ tadālambanacittajaṃ kāyamahābhūtāśrayeṇotpannaṃ kāyasya saṃsthānaṃ svasamutthāpakacittavijñapanād vijñaptir ity ucyate atra ca tadālambanād eva yaj jāyate cittāt saṃsthānam tad eva vijñaptiḥ na punar anyālambanāt evaṃ ca punar bruvata oṣṭhādisaṃsthānam atadālambanacittajatvān nirākṛtam pūrvapraṇidhānajaṃ ca tad dhi praṇidhānacittād anyavipākahetucittajam p  apīti na vijñaptir iṣyate tatra yadi vijñaptyākhyaṃ saṃsthānam ekaṃ kāyākhyasamudāyavyāpi tad ekatvād vyāpitvāc ca pratyavayavaṃ gṛhyate sarvasmiṃs tadbhāvāt na vā tad ekam bhāgato vyavasthānāt daśa cāyatanāni paramāṇusañcitānīti siddhānto bādhyeta tasmān nāsti saṃsthānaṃ nāma dravyāntaram ataś ca na saṃsthānaṃvijñaptiḥ yadi kāyād arthāntaram na saṃsthānam kā tarhi sā tadālambanacetanānimittā kāyasantater nairantaryeṇa deśāntarotpattiḥ cetanānimittatvaṃ tu kāyasantater deśāntarotpattihetuvāyudhātunirvartanāt sā ca kāyasya deśāntarotpattiḥ svanimittaṃ cetanāṃ vijñāpayatīti vijñaptiḥ tasyās tu kuśalākuśalatvaṃ na svābhāvikam kiṃ tarhi kuśalākuśalacetanāpravartitatvāt kuśalākuśalatvam upacaryate kārye kāraṇopacārāt atra tu rūpavyavasthānaṃ svabhāvataḥ sanniveśataḥ kriyālakṣaṇataś ca svabhāvato nīlādīnāṃ caturṇāṃ varṇānām tatsvabhāvatvāt sanniveśato daśānāṃ dīrghādisaṃsthānānām tathā tathā varṇasanniveśāt kriyālakṣaṇato vijñapteḥ praspandātmakatvāt dravyasadviṣayatvāc cakṣurādīnām saṃsthānasya vijñapteś caprajñaptisattvāp t na cakṣuṣo viṣayatvam asti kathaṃ cakṣurviṣayatvena rūpam ucyate atra hi lokānuvṛttyā varṇaḥ saṃsthānaviśeṣaṇaś cakṣurviṣayatvena vivakṣitaḥ tathā hi saṃsthānaviśiṣṭaś cakṣuṣā varṇo gṛhyate na kevalaṃ saṃsthānaṃ varṇo vā dīrghādisaṃsthānaviśiṣṭavarṇanirbhāsacakṣurvijñānotpatteḥ ato varṇaḥ saṃsthānaṃ ca cakṣuṣo viṣaya iti loke prasiddhiḥ tathā deśāntarotpattiviśiṣṭakāyasantatigrahaṇād vijñaptir api cakṣuṣo viṣaya iti prasiddhiḥ paramārthatas tu saṃsthānavan na varṇo pi cakṣuṣo viṣayaḥ saṃsthānavat paramāṇor aniṣpannatvād vijñānasya bāhyārthāviṣayatvāt tasmāl lokaśāstraprasiddhir evātrācāryeṇānuvṛtteti gamyate rūpānantaram uddiṣṭatvāt tannirdeśānantaram eva śabdasya nirdeśo nyāyya iti praśnaḥ  śabdaḥ katamaḥ śrotrasya viṣaya iti śrotrasyaiva viṣayonānyasyendriyasyeti evaṃ hy upādāyarūpatvāviśeṣe pi anyendriyaviṣayebhyo rūpādibhyo sya viśeṣa ukto bhavati śrotraviṣayaś ca śabda eveti parasparabhinnānāṃ śabdabhedānāṃ śabdāyatanatvenābheda ukto bhavati tadbhedapradarśanārtham āha upāttānupāttobhayamahābhūtahetuka iti tatropāttāny ātmabhāvaparyāpannāni cittacaittair ap dhiṣṭhānabhāvenopagṛhītāni viparyayād anupāttāni tāni hetur asyety upāttānupāttobhayamahābhūtahetukaḥ tatropāttamahābhūtahetuko hastavācchabda ity evamādi anupāttamahābhūtahetuko vāyuvanaspatinadīśabda ity evamādi ubhayamahābhūtahetuko mṛdaṅgaśabda ity evamādi gandhaḥ katamaḥ ghrāṇasyaiva viṣayaḥ ghrāṇaviṣayaś ca gandha eveti pūrvavat samagandhas tu tenendriyamahābhūtānāṃ nānugraho nopaghātaḥ sa ca gandhaḥ sahajaḥ sāṃyogikaḥ pāriṇāmikaś ca tatra sahajaś candanakuṅkumādīnām sāṃyogiko dhūpavartigandhādīnām pāriṇāmikaḥ pakvāmraphalādīnām rasaḥ katama ityādi jihvāyā eva viṣayaḥ jihvāviṣayaś ca rasa eveti pūrvad vistareṇa vaktavyam prakṛtibhedāt ṣaḍbheda uktaḥ ap nyas tu bhedastatsaṃyogabhedāt anantaś ca bhavati atra hy upādāyarūpanirdeśaḥ prastutaḥ  rasānantaraṃ tu spraṣṭavyaikadeśa upādāyarūpatvenoddiṣṭa ity ato rasanirdeśānantaraṃ spraṣṭavyaikadeśanirdidikṣayā praśnaḥ  spraṣṭavyaikadeśaḥ  katama iti  spraṣṭavyaṃ hi dvividham bhūtāni tāni copādāya rūpam bhūtāni ca pūrvam uddiṣṭāni nirdiṣṭāni ca iha tūpādāyarūpaṃ prakṛtam iti ataḥ spraṣṭavyaikadeśaḥ katama upādāyarūpam iti sambadhyate kāyasya viṣaya iti kāyasyaiva viṣayo na cakṣurādīnām iti rūpaśabdādibhyo sya bheda ukto bhavati kāyasya ca viṣayaḥ sparśa eveti bhūtabhautikayoḥ parasparavilakṣaṇatve pi sparśatvenābheda ukto bhavati kāyasya viṣaya iti bhūtānām api kāyaviṣayatvād upādāyarūpaprasaṅga ity ata āha  mahābhūtāni sthāpayitveti spraṣṭavyaikadeśapradarśanārtham āha  ślakṣṇatvaṃ karkaśatvam ityādi nanu ca kāyendriyeṇa spṛśyata iti ślakṣṇatvādi spraṣṭavyam ucyate yac ca yena spṛśyate niyogāt tad api tat spṛśatīti kāyendriye pi sparśatvaprasaṅgaḥ na hi kenacit kiñcit spṛśyate sarvātmanā sparśane hi sarvapiṇḍāḥ paramāṇupramāṇāḥ syuḥ pradeśena sparśane paramāṇūnāṃ sāvayavatvaprasaṅgāt paramāṇutvam avahīyate  tasmād viṣayendriyayor nirantarotpattau yadāśritaṃ vijñānaṃ p  viṣayamupalabhate tena sa viṣayaḥ spṛṣṭa ity upacaryate na tu viṣayeṇa ata eva kāyendriyeṇa bhūtāny eva spṛśyanta ity upacaryate na tadāśritā rūpādayaḥ kāyavijñānenāgrahaṇāt puṣpādiṣu ca varṇādyupaghātas tadāśrayopaghātāt na kāyasaṃsparśād iti varṇādyāśrayasyāpi kāyenāspṛṣṭasya katham upaghāta iti cintyam etat tasmāl lokavyavahāra evātrānusartavyaḥ na paramārthaḥ ślakṣṇatvaṃ mṛdv aparūṣam āliṅganakṣamam ity arthaḥ ślakṣṇam eva ślakṣṇatvam karkaśatvam iti karkam asyāstīti karkaśam lomaśavat karkam iti balasyākhyā karkaśam eva karkaśatvam rūkṣaṃ paruṣam asukumāram ity arthaḥ guruḥsāndra ity arthaḥ gurv eva gurutvam yena bhāvās tulyante avanamanti laghutvaṃ yena bhāvā nāvanamanti saṃsthānapṛthutve pi yasya sadbhāvāt sukham āhriyate tulāyā jaghanāvanatikāraṇam ity arthaḥ yadabhyāhatasyoṣṇābhilāṣo bhavati tac chītam nanu ca grīṣme śaradi ca saty api śīta uṣṇābhilāṣo na bhavati uṣṇābhilāṣasyānyathābhāvāt śītam evoṣṇābhilāṣakṛd ity avadhāryate evaṃ ca tatkāryam api tajjātīyatvāl lakṣyate p  lākṣaṇikaiḥ jighatsā bhojanābhilāṣakṛt pipāsā pānābhilāṣakṛt na hi caitasiko dharmaḥ kāyendriyaviṣayo stīti ataḥ kāraṇe kāryopacāraṃ kṛtveha nirdeśo jighatsā pipāseti vāyudhātubhūyiṣṭho hi kaścit spraṣṭavyaviśeṣo jighatsāhetuḥ koṣṭha utpadyate sa jighatsākāraṇatvāj jighatsety uktaḥ evaṃ tejodhātubhūyiṣṭhaḥ pipāsākāraṇatvāt pipāsety uktaḥ anye pi mūrchābaladaurbalyādayaḥ spraṣṭavyaviśeṣā vidyante eteṣv evāntarbhutā iti pṛthag noktāḥ mūrchā ślakṣṇatvān na bhidyate balaṃ karkaśagurutvābhyām evam anye pispraṣṭavyaviśeṣā yathāsambhavam antarbhāvayitavyāḥ ślakṣṇatvādīnāṃ tv āśrayaviśeṣāt parasparato viśeṣaḥ aptejodhātūtsadatvācchlakṣṇatvam pṛthivīvāyudhātūtsadatvāt karkaśatvam pṛthivyabdhātūtsadatvād gurutvam tejovāyudhātūtsadatvāl laghutvam ata eva mṛtaśarīreṣv adhikaṃ gurutvam abdhātūtsadatvāc chītam vāyudhātūtsadatvāj jighatsā tejodhātūtsadatvāt pipāsā evam anyasminn apy upādāyarūpe yap thāsambhavam āśrayaviśeṣāt parasparaviśeṣo vagantavya iti atra tu diṅmātraṃ pradarśitaṃ granthagauravaparihārārtham iti rūpaskandhād upādāyarūpād vāvijñaptir evāvaśiṣyata iti praśnaḥ  avijñaptiḥ katameti tannirdeśaḥ  vijñaptisamādhijaṃ kuśalākuśalaṃ rūpam anidarśanam apratigham iti tatra vijñaptir dvividhā kāyavijñaptir vāgvijñaptiś ca sā punaḥ pratyekaṃ tridhā bhidyate kuśalākuśalāvyākṛtabhedāt avijñaptir api trividhaiva kāmāptā rūpāptānāsravā ca tatra kāmāvacary avijñaptiḥ kuśalākuśalavijñaptijā sā punaḥ prātimokṣasaṃvaro bodhisattvasaṃvaro saṃvaras tadviyuktā ca tatra prātimokṣasaṃvaro bhikṣuśrāmaṇeropāsakopavāsasthabhedād dravyataś caturvidhaḥ nāmatas tv aṣṭavidhaḥ bhikṣubhikṣuṇyādibhedāt tatra prātimokṣasaṃvaraḥ sanidānāt sarvākārāt paropaghātān nivṛttiḥ bodhisattvasaṃvaraḥ kāyajīvitopāttavastunirapekṣaṃ kāyavākcittaiḥ sarvākāraparopakārapravṛttiḥ asaṃvaraḥ sarvākāraparopaghāta pravṛttiḥ ekadep śenānugrahopaghātapravṛttir naiva saṃvaro nāsaṃvaraḥ tatra rūpāptānāsravā ca samādhijā sā punar yathākramaṃ dhyānasaṃvaro nāsravasaṃvaraś ca tatra caturṣu dhyāneṣv anāgamye dhyānāntare ca sāsravasamādhijo dhyānasaṃvaraḥ anāsravasamādhijo nāsravasaṃvaraḥ tasyās tūpādāyarūpatvaṃ bhūtāny āśritya pravṛtter anuvṛtteś ca idam ihāmutrety ayam eva vyapadeśo nidarśanam so tra nāstīty anidarśanam svapradeśe parasyotpattipratibandhaḥ pratighātaḥ sa cāvijñapter adeśatvān na sambhavatīty apratigham sarvaṃ hi rūpaṃ trividham sanidarśanaṃ sapratigham  cakṣurindriyaviṣayaḥ anidarśanaṃ sapratigham  cakṣurādayaḥ pañca śabdagandharasasparśāś catvāraḥ anidarśanam apratighaṃ ca dharmāyatanikaṃ rūpam tat punaḥ pañcaprakāram  ābhisaṅkṣepikam ābhyavakāśikaṃ sāmādānikaṃ parikalpitaṃ vaibhūtvikaṃ ceti iha tv ekādaśadravya eva rūpaskandho vivakṣita iti sāmādānikam eva rūpam anidarśanam apratigham ity uktam nānyat kimarthaṃ punas tan noktam ābhisaṅkṣepikaṃ paramāṇava eva nīlādikād varṇān na bhidyante na ca p  varṇanibhā anyā nīlādikād varṇāt ābhyavakāśikaṃ paramāṇava eva tadanyapratighātikaspraṣṭavyavirahitāḥ te ca varṇātmakatvādihopāttā eveti punar na nirdiṣṭāḥ parikalpitaṃ pratibimbarūpam asthisaṅkalikādikam vaibhūtvikaṃ vimokṣadhyāyigocaraṃ yad rūpam tad vikalpātmakatvād iha nopāttam na hi tat tadākāravijñānapratyavabhāsād bahir vidyate pratibimbaṃ ca viṣayapratyavabhāso vijñānasyaiveti na vijñānāt pratibimbaṃ pratibimbād vā vijñānaṃ pṛthag asti tasmāt sāmādānikam evoktam nānyat ko vā prabhāvamahatām asmadvidho buddhivispanditāny avagāhituṃ samarthaḥ tasmāt tadanabhidhāna ācāryābhiprāyo nveṣyaḥ etad uktaṃ bhavati vijñaptisamādhisambhūtaṃ kuśalākuśalam upādāyarūpam vikṣiptāvikṣiptacittasyācittasya ca yad anubadhnāti tat parityāgakāraṇābhāve uktaṃ bhavati  avijñaptir iti rūpakriyāsvabhāvāpi satī svasamutthāpakaṃ cittaṃ vijñaptivat paraṃ na vijñapayatīty avijñaptiḥ atra ca vaibhāṣikaparikalpitavijñaptivad avijñaptir api naivāsti pramāṇāp viṣayatvāt na ca prātimokṣasaṃvarādyabhāvaḥ tathā hi yayā cetanayākṛtābhyupagama upasampadādividhānapūrvakaṃ pratiṣiddhāt karmaṇaḥ kāyavācau saṃvṛṇoti tayā cetanayālayavijñāne nāgatatajjātīyacetanotpattaye bījam āhitam yata uttarakālam ahaṃ prāṇātipātādibhyaḥ prativirata iti samādānasmṛtir utpadyate tasyāṃ samutpannāyāṃ yo lajjī na sa śikṣāṃ bhinatti evaṃ ca sānubandhā samādānacetanā saṃvara ity uktaṃ bhavati tathā dhyānaṃ mārgaṃ vā samāpanno vināpy avijñaptyā tadrūpaṃ mārgam āśrayaṃ ca pratilabhate yasya pratilambhād vyutthito pi na punar mithyāvāgādiṣu pravartate saṃyagvāgādiṣv eva pravartate ato nimitte naimittikopacāraṃ kṛtvā aṣṭau mārgāṅgāni dhyānasaṃvaraś ca vyavasthāpyate asaṃvaro pi vadhakaprayogakriyācetanā tatkulīnānām tatkarmābhyupagamacetanā nyakulīnānām na ca taccetanāpagame samvaratyāgaḥ sattveṣu drohāśayasyāvinivṛttatvāt evaṃ ca kriyācetanābhyupagamacetanā ca sattveṣu drohāśayānugatāsaṃvara ity uktaṃ bhavati atra ca vijñaptisamādhijatvaṃ subodham eveti na punar iha prapañcitam kuśalākuśalatvaṃ tu saṃvarāsaṃvaracetanānāṃ svata eva tap danubandhasya kuśalākuśalacetanākṣiptatvāt kuśalākuśalacetanāphalatvāc ca dhyānānāsravasaṃvarayor api dhyānānāsravamārganimittatvāt saṃyagvāgādiphalatvāc ca kuśalatvam rūpatvaṃ punaḥ kāyavāgviṣayatvāt viṣayiṇi viṣayopacārāt anidarśanāpratighatvaṃ tu subodham iti kasmāt punar ayam avijñaptiparyanto rūpaskandho rūpam ity ucyate uktaṃ hi bhagavatā  rūpyate rūpyata iti bhikṣavas tasmād rūpopādānaskandhaity ucyate kena rūpyate pāṇisaṃsparśenāpi spṛṣṭo rūpyata iti vistaraḥ sūtre hi  pāṇyādisaṃsparśena rūpaṇād rūpam ity uktam kā punar iyaṃ rūpasya rūpaṇā hastādisaṃsparśanapūrvāvasthātonyathotpādanā iyaṃ ca santānam adhikṛtyocyate na kṣaṇam kṣaṇasyotpādavināśakālayor adhikṛtatvāt rūpaskandhānantaraṃ vedanāskandhanirdeśāvasaras tadanantaram uddiṣṭatvād iti praśnaḥ  vedanā katameti trividho nubhava iti nirdeśaḥ anubhūtir anubhavo vastuno hlādaparitāpatadubhayākāravinirmuktasvarūp pasākṣātkaraṇaḥ atha vā hlādaparitāpobhayākāravinirmuktaṃ vastusvarūpam anubhavatīty anubhavaḥ sa ca svabhāvabhedāt trividhaḥ sukho duḥkho duḥkhāsukhaś ca kathaṃ punaḥ sukhaduḥkhavyatirikto nyas tṛtīyo nubhavo stīti vijñāyate āgamād yuktitaś ca uktaṃ hi sūtre  tisro vedanā iti punaś coktam  sukhasya ca prahāṇād duḥkhasya ca prahāṇād aduḥkhāsukhasya ceti yuktir api vedanāvirahitacittotpattyabhāvād apetasukhaduḥkhacittopalabdheś ceti vedanānubhavaḥ sparśasyety ācāryasaṅghabhadraḥ iṣṭāniṣṭobhayaviparītānāṃ sparśānām anubhavaḥ sā vedanā tathā coktam  sukhavedanīyaṃ sparśaṃ pratītyotpadyate sukhā vedanetivistaraḥ sukhavedanādijanakatvena tadvibhaktatvāt yadi ca viṣayānubhavo vedanā syāt ekālambanebhyo sya ko viśeṣaḥ syāt yena sparśānubhavo vedaneti vyavasthāpyate evaṃ tarhi sañjñādhimokṣasmṛtiprajñādīnām ālambanadvārako vedanāvat svabhāvo na vaktavyaḥ athaikālambanebhyo nimittodgrahaṇādibhiḥ sañjñādīnāṃ viśeṣa ucyate vedanāyā viṣayānubhavena kiṃ neṣyate sparśānubhavaś ca tatsamprayogaḥ kāraṇabhāvo vā parikalpyeta tadālambanatvāsambhavāt tatra na bhavet samprayogaḥ sarvacaittānāṃ sparśasamprayogāviśeṣāt nāpi kāraṇabhāvaḥ sarvacaittānāṃ sparśasya kāraṇatvāviśeṣāt na ca loke śāstre vānubhavaśabdaḥ kārye kāraṇe vā prasiddhaḥ p  prasiddhas tu sākṣātkāre evaṃ tu manyante  śubhāśubhānāṃ karmaṇāṃ phalavipākaṃ pratyanubhavanty anenety anubhavaḥ tatra śubhānāṃ karmaṇāṃ sukho nubhavaḥ phalavipākaḥ aśubhānāṃ duḥkhaḥ ubhayeṣām aduḥkhāsukhaḥ atra cālayavijñānam eva śubhāśubhakarmavipākaḥ tatsamprayuktaivopekṣā paramārthataḥ śubhāśubhānāṃ karmaṇāṃ vipākaḥ sukhaduḥkhayos tu vipākajatvād vipākopacāraḥ tatra sukho nubhavo yasya nirodha ityādi yat tarhy uktaṃ pratītyasamutpāde  yasyām utpannāyām aviyogecchā jāyate sā sukhā vedaneti tat katham nāsty atra virodhaḥ arthata itaropādānāt yasyām utpannāyām aviyogecchā jāyata ity arthata uktaṃ bhavati  tasyāṃ niruddhāyāṃ punaḥ saṃyogecchāpi bhavatīti yasya nirodhe saṃyogacchando bhavatīty atrāpy arthata p uktam bhavati  tasyotpāde viyogacchando bhavati yat tarhy anicchopagatarāgaparyavasthānānāṃ yatīnāṃ rāgaje sukha utpanne viyogecchā jāyate nirodhe cāsaṃyogacchandaḥ tat katham nāsau tata eva jāyate tadvidūṣaṇāt śīlasamādhiparipanthitvaṃ tasya sukhasya paśyatāṃ tadubhayaṃ bhavatīti nāsti virodhaḥ duḥkho yasyotpāde viyogacchanda iti nirodhe ca punar asaṃyogacchandaḥ viyogas taducchedaḥ chando bhilāṣaḥ prārthanā duḥkhāsukho yasyotpāda ubhayaṃ na bhavatītyādi tatra kāyacittopacayapravṛttatvān manojñasvabhāvatvāc ca sukho nubhava iti nirodhe punas tatsaṃyogābhilāṣaḥ pravartate kāyacittāpacayapravṛttatvāsvabhāvataś ca pratikūlo duḥkhonubhava iti tasyotpādetadviyogacchando bhavati yas tu nobhayapravṛtto sti ca sonubhavo duḥkhāsukhaḥ akṛṣṇāśuklakarmavat ata eva cānanugrahānupaghātapravṛttatvāt tadaduḥkhāsukhotpāda ubhayecchābhāvaḥ p  eṣa tu trividho nubhavaḥ pratyekam āśrayabhedāt punaḥ ṣaḍvidho bhavati cakṣuḥśrotraghrāṇarasanakāyamanaḥsaṃsparśajatvāt punar ādheyasaṅkalanato dvidhā bhidyate kāyikaś caitasikaśceti  tatra kāyāvinirbhāvavartitvāt sapratighatvāc cakṣuḥśrotraghrāṇarasanendriyāṇi kāye ntarbhāvyakāyaśabdenoktānīty ataś cakṣuḥśrotraghrāṇarasanakāyasaṃsparśānubhavaḥ  kāyika ity uktaḥ  manaḥsaṃsparśajas tu caitasika ity ukto manomātrāśrayatvāt punaḥ vipakṣapratipakṣabhedena pratyekam anubhavasya dvidhā vyavasthānam  sāmiṣo nirāmiṣa iti gredhāśrito naiṣkramyāśritaś ceti āmiṣa rātmabhāvatṛṣṇā ātmabhāva ādhyātmikā upādānaskandhāḥ tasmiṃs tṛṣṇāpriyaikaputropagūḍhanyāyenāviyogam ivecchantī yā pravartate sā āmiṣam tayā saha vartata iti sāmiṣā tayā tṛṣṇayā visaṃyuktā viyogānukūlā ca nirāmiṣā pañceṣṭā rūpādayaḥ kāmaguṇāḥ apekṣābhiṣvaṅgaprārthanālakṣaṇena kāmena guṇyante punaḥ punar abhyasyanta iti kāmaguṇāḥ teṣv abhiṣvaṅgaḥ prārthanā ca gredhaḥ tadāśritas tena p  vāśrito gredhāśritaḥ naiṣkramyaṃ kāmavairāgyaṃ tanmārgo vā tadāśritas tena vāśrito naiṣkramyāśritaḥ tatra satkāyavairāgyaṃ purodhāya vipakṣapratipakṣabhāvena sāmiṣanirāmiṣayor vyavasthānam laukikavairāgyam adhikṛtya gredhanaiṣkramyāśritavyavasthānam kimarthaṃ punar atra svarūpata eva bheda ukto nāśrayādibhedena yathānyatra iha saṅkṣepasya vivakṣitatvāt sarvabhedānāṃ ca svarūpād apṛthaktvād āśrayādibhedena nokta iti vedanāskandhanirdeśānantaraṃ sañjñāskandhanirdeśāvasara ity ataḥ praśnaḥ  sañjñā katameti viṣayanimittodgrahaṇam iti tannirdeśaḥ viṣaya ālambanam nimittaṃ viṣayaviśeṣaḥ nīlapītādyālambanavyavasthākāraṇam tasyodgrahaṇaṃ nīlanirūpaṇaṃ  nīlam etat pītam etad iti evaṃ tarhi cakṣurādivijñānasamprayuktā sañjñā viṣayanimittodgrahaṇātmikā na syāt viśeṣāsaṃlakṣaṇāt sāpi nimittodgrahaṇātmikaiva na paricchedikā mandatvāt anyathā pūrvam agṛhīte viśeṣe paścād api nirūpaṇaṃ na syāt  nīlametat pītam etad iti svarūpābhede pi bhedaḥ sañjñāyā āśrayata ālambanataś ca vep ditavyaḥ āśrayataḥ ṣaṭ sañjñākāyāḥ  cakṣuḥsaṃsparśajā sañjñā evaṃ yāvan manaḥsaṃsparśajā sañjñā ālambanaṃ punaḥ sanimittam animittam parīttam mahadgatam apramāṇam ākiñcanyāyatanaṃ ca tatra śabdadvāreṇa yad artharūpam adhyāropitam tena nimittena vastusvarūpaṃ sanimittam tasmin vastuny adhyāropitaṃ rūpam etac chabdo sāv iti yā sañjñā sā sanimittālambanā animittaṃ punar anadhyāropitākāraṃ vastusvarūpam nirvāṇam bhavāgraṃ ca tatrādhyāropitanimittābhāvād rūpavedanānimittābhāvād apaṭutvāc caitat trayam animittam ucyate avyutpannaśabdārthasambandhasya hi rūpasvarūpa eva sañjñā bhavati na tu rūpam iti atas tadviṣayasañjñā animittālambanā nirvāṇadhātur api sarvasaṃskṛtanimittapratyastamitasvarūpa iti tadālambanenāpi samādhinā samprayuktā sañjñā animittālambanā bhavāgram apaṭutvād animittam tatsamāpannasya sañjñālambanaṃ na nimittīkarotīty animittālambanā bhavāgrasyātrāsphuṭanimittatvāt tadālambanam animittam ucyate nudap  rākanyānyāyena na punas tatra nimittaṃ naivāstīty animittam anyathā sañjñābhāvaprasaṅga iti nimittābhāve nimittodgrahaṇābhāvāt parīttaṃ kāmadhātur nikṛṣṭatvāt mahadgato rūpadhātuḥ utkṛṣṭatvāt apramāṇe ākāśavijñānānantyāyatane aparyantatvāt parigrahakiñcanābhāvād ākiñcanyāyatanam ākiñcanyam tasmāt kāmadhātvādyālambanā sañjñā parīttādisañjñety ucyate sañjñāskandhanirdeśānantaraṃ saṃskāraskandhanirdeśo nyāyyas tadanantaram uddiṣṭatvād ity ataḥ praśnaḥ  saṃskārāḥ katame iti vedanāsañjñābhyām anye caitasikā dharmāś cittaviprayuktāś ceti tannirdeśaḥ sametya sambhūya pratyayaiḥ kṛtatvāt sarva eva rūpādiskandhasaṅgṛhītā dharmāḥ saṃskārā ity ucyante iha tu saṃskāraskandhasaṅgṛhītā eva saṃskārā abhipretāḥ rūpavedanāsañjñāsaṅgṛhītānām uktatvād vijñānaskandhasaṅgṛhītānāṃ ca vakṣyamāṇatvāt ata eva vedanāsañjñayoḥ sparśamanaskārādibhiś caitasikatvāviśeṣe py āha  vedanāsañjñābhyām anye caitasikā iti vedanāsañjñayoś caitasikatve saty api vedanāsañjñāskandhasaṅgṛhītatvān na saṃskāraskandhe sti saṅgraha iti pradarśanārtham vedanā hy upabhogavastu tathā hi vedanayā śubhāśubhānāṃ karmaṇāṃ phalavipākam anubhavati sañjñā vyavahāravap stu  sañjñayā hi dṛṣṭaśrutamatavijñāteṣv artheṣu nimittam udgṛhya dṛṣṭādiṣu dṛṣṭaśrutamatavijñātā iti lokaḥ saṃvyavahāre pravartate  ity ato vedanāsañjñe  pṛthakskandhīkṛte  nānye caitasikā iti yadi vedanāsañjñābhyām anye sparśādayo vicārāntāś caitasikā dharmāś cittaviprayuktāś ca prāptyādayaḥ saṃskāraskandhasaṅgṛhītāḥ evaṃ sati sūtravirodhaḥ uktaṃ hi sūtre  saṃskāraskandhaḥ katamaḥ ṣaṭ cetanākāyā iti nāsti virodhaḥ prādhānyena tannirdeśāt cetanā hi cittābhisaṃskaraṇe pradhānam anuvartante manaskārādaya  iti cetanaiva saṃskāraskandhatvenoktā tathā hi kuśale cittaṃ prerayaty akuśale py avyākṛte pi sukhaduḥkhādyavasthāsv api cittaṃ prerayatīti saṃskāravac caitasikā api dharmā na vijñāyanta iti praśnaḥ ye dharmāś cittena samprayuktā iti vyākaraṇam te tu na vijñāyanta ity ataḥ pṛcchati vyākaraṇaṃ sparśo manaskāra iti vistaraḥ ete pi sparśādayo vicārāntāḥ pañcabhir āśrayālambanākārakāladravyasamatāprakāraiś cittānuvartanāt samaṃ prayuktā iti samprayuktāḥ cittena samprayuktā ity aviśeṣābhidhānāt sarveṣāṃ sarvacittasamprayogaḥ prasakta iti tannirdhāraṇārtham āha  eṣāṃ pañca sarvatragāḥ pañca pratiniyataviṣap yāḥ ekādaśa kuśalāḥ ṣaṭ kleśāḥ avaśiṣṭā upakleśāḥ kaukṛtyādyāś catvāro nyathāpīti eṣāṃ ya ādyāḥ sparśo manaskāro vedanā sañjñā cetanā ca ete sarvatragāḥ ete hi pañca dharmāḥ sarvaṃ cittam anugacchantīti sarvatragaḥ tathā hy ete kuśalena traidhātukenānāsraveṇa ca samprayujyante akuśalena kāmāptena kliṣṭāvyākṛtābhyāṃ ca traidhātukābhyāṃ samprayujyante avaśyaṃ hi sarvacittapravṛttiṣu trikasannipātena bhavitavyam trikasannipātaś ca sparśāvyabhicārīty ataḥ sparśasya sarvatragatvam nirābhogasya cittasyālambane pravṛttyabhāvān manaskāro pi sarvatragaḥ niranubhavasya nimittodgrahaṇanirapekṣasya ca cittasyābhāvād vedanāsañjñayor api sarvatragatvam cetanā tu manaskarmaiveti tayāpy avaśyaṃ sarvatra cetasi bhavitavyam  ity ata ete pañca dharmāḥ sarvatragāḥ pañca pratiniyataviṣayā iti pratiniyato viṣaya eṣāṃ na sarva iti pratiniyataviṣayāḥ te punaś chando dhimokṣaḥ smṛtiḥ samādhiḥ prajñā ekādaśa kuśalāḥ te punaḥ śraddhādayo vihiṃsāvasānāḥ ete hy āśraddhyādivipakṣatvāt kuśalamūlasamprayogāc ca kuśalāḥ etair eva ca samprayuktaṃ cittaṃ kuśalam ṣaṭ kleśāḥ  rāgaḥ pratigho māno vidyā p  dṛṣṭir vicikitsā ca ete hi cittaṃ kliśnantīti kleśāḥ avaśiṣṭā upakleśāḥ te punaḥ krodhādyā asamprajanyāntāḥ kaukṛtyādyāś catvāro nyatheti vacanād upakleśā avaśiṣṭā ity aviśeṣābhidhāne py asamprajanyāvasānā eveti gamyate kleśāṅgikatvāc cittakleśakaratvāc ca kleśasamīpe vartanta ity upakleśāḥ kaukṛtyādyāś catvāra iti kaukṛtyaṃ middhaṃ vitarko vicāraś ca anyathāpīti na kevalam ete upakleśā eva kiṃ tarhi kuśalā apy avyākṛtā apīti sa eṣa caitasikānāṃ piṇḍaḥ samāsata ekapañcāśad bhavati eṣāṃ tu pratyekaṃ svarūpaṃ na prajñāyata iti praśnaḥ  sparśaḥ katamaḥ manaskāraḥ katama ityādi iha caitasikānāṃ lakṣaṇata eva nirdeśo na karmato yathānyatra saṅkṣepasya vivakṣitatvāt vayaṃ tu karmāpy eṣāṃ nirdekṣyāmaḥ sukhāvabodhārtham tatra pūrvaṃ svarūpam eva nirdiṣṭam prāguddiṣṭatvāt evam anyatrāpi yathāsambhavaṃ vācyam trikasamavāyapariccheda iti prakṛtam indriyaviṣayavijñānāni trīṇy eva trikam tasya kāryakāraṇabhāvena samavasthānaṃ samavāyaḥ tasmin sati tatkālam evendriyasya sukhādivedanotpattyanukūlo yo vikāraḥ tena sadṛśo viṣayasya sukhādivedanīyākāraparicchedo yaḥ sa sparśaḥ indriyaṃ punar p  yena viśeṣeṇa sukhaduḥkhādihetutvaṃ pratipadyate sa tasya vikāra indriyavikāraḥ sādṛśyenendriyaṃ spṛśatīndriyeṇa vā spṛśyata iti sparśaḥ vedanāsanniśrayatvam asya karma evaṃ hy uktaṃ sūtre  sukhavedanīyaṃ sparśaṃ pratītyotpadyate sukhā vedaneti manaskāraḥ katamaḥ cetasa ābhoga iti ābhujanam ābhoga ālambane yena cittam abhimukhīkriyate sa cittasyābhogaḥ sa punar ālambane cittadhāraṇakarmakaḥ cittadhāraṇaṃ punas tatraivālambane punaḥ punaścittasyāvarjanam etac ca karma cittasantater ālambananiyamena viśiṣṭaṃ manaskāram adhikṛtyoktam na tu yaḥ praticittakṣaṇam yad apy atra nidarśanam ucyate  samādhilābhī manaskāralābhīty ucyata iti tatra viśiṣṭamanaskāralābhād eva manaskāralābhīty ucyate anyathā hi sarvasattvā eva manaskāralābhinaḥ syuḥ sarveṣāṃ praticittakṣaṇaṃ manaskārabhāvāt cetanā katamā guṇato doṣato nobhayataś cittābhisaṃskāro manaskarmeti guṇataḥ kuśaleṣu dharmeṣu doṣato kuśaleṣu anubhayap to vyākṛteṣu atha vā guṇata ity upakariṣu doṣata ity apakāriṣu anubhayata iti madhyastheṣu cittābhisaṃskāra iti manaśceṣṭā yasyāṃ satyām ālambanaṃ prati cetasaḥ praspando bhavati ayaskāntavaśād ayaspraspandavat āha ca  kṣaṇāntarānavasthānaṃ nirvyāpāraṃ yayā manaḥ savyāpāram ivākhyāti sā manaskarma cetanā iti cittābhisaṃskāra ity ukte manaskarmeti kimartham sarvair eva caitasikaiś cittam abhisaṃskriyate tebhyo vyavacchedārthaṃ manaskarmety āha vijñānasya parispandaiva yo dharmaḥ sa eva cetanā nānya iti jñāpanārtham guṇato doṣato nubhayataś cittābhisaṃskāra iti karmanirdeśaḥ manaskarmeti cetanāyāḥ svarūpanirdeśaḥ chandaḥ katamaḥ abhiprete vastuny abhilāṣa ity abhipretagrahaṇam anabhiprete chandābhāvajñāpanārtham evaṃ ca cchandasya pratiniyataviṣayatvaṃ jñāpitam bhavati darśanaśravaṇādikriyāviṣayatvena yad abhimataṃ vastu tad abhipretam tatra darśanaśravaṇābhilāṣaḥ prārthanā yady abhilāṣātmakaś chandaḥ tṛṣṇāchandayoḥ kaḥ prativiśeṣaḥ tṛṣṇāp abhiṣvaṅgalakṣaṇā chando bhilāṣalakṣaṇa ity asti viśeṣaḥ sa ca vīryārambhasanniśrayadānakarmakaḥ adhimokṣaḥ katamaḥ niścite vastuni tathaivāvadhāraṇam iti niścitagrahaṇam adhimokṣasya sarvaviṣayāsattvaprajñāpanārtham na hy aniścite vastuni tathaivāvadhāraṇasambhavo stīti yuktita āptopadeśād vā yad vastu niḥsandigdhaṃ tan niścitam yenaivākāreṇa tan niścitam anityaduḥkhādyākāreṇa tenaivākāreṇa tadvastunaś cetasi niveśanam evam evaitan nānyathety avadhāraṇam adhimokṣaḥ sa cāsaṃhāryatākarmakaḥ adhimuktipradhāno hi svasiddhāntāt parapravādibhir apahartuṃ na śakyate smṛtiḥ katamā saṃstute vastuny asampramoṣaś cetaso bhilapanateti saṃstuta ity asaṃstute smṛtyabhāvapradarśanārtham saṃstutaṃ ca vastu pūrvānubhūtam asampramoṣa ālambanagrahaṇāvipraṇāśakāraṇam tat pūrvagṛhītasya vastunaḥ punaḥ punar ālambanākārasmaraṇam abhilapanatā abhilapanam p  ivābhilapanam abhilapanam evābhilapanatā sā punar ālambanābhilapane sati na cittasyālambanāntare ākārāntare vā vikṣepo bhavatīty ato vikṣepakarmikā samādhiḥ katamaḥ upaparīkṣye vastuni cittasyaikāgrateti upaparīkṣya iti nānyatra evaṃ ca samādheḥ pratiniyataviṣayatvam uktaṃ bhavati upaparīkṣye vastuni guṇato doṣato vā cittasyaikāgrateti ekālambanatā agraṃ hy atrālambanam ucyate ñānasanniśrayadānakarmakaḥ samāhite citte yathābhūtaparijñānāt upaparīkṣyaṃ vastu satyacatuṣṭayam guṇato nirodhasatyaṃ mārgasatyaṃ ca nirodhasatyaṃ śāntādyākārair upaparīkṣyam mārgasatyaṃ nairyāṇikādyākāraiḥ duḥkhasamudayasatye doṣataḥ duḥkham anityādyākāraiḥ hetvādyākāraiḥ samudayaḥ tathā navānāṃ bhūmīnām adharāṃ doṣataḥ ūrdhvāṃ guṇataḥ evam anyeṣv api sāmānyālambaneṣu yathāsambhavaṃ vaktavyam prajñā katamā tatraiva pravicayo yogāyogavihito nyathā ceti tatraivety upaparīkṣya eva vastuni evaṃ ca samādhivat prajñāpi p  pratiniyataviṣayety uktaṃ bhavati pravicinotīti pravicayaḥ saṃyag mithyā vā saṅkīrṇasvasāmānyalakṣaṇeṣv iva dharmeṣu vivekāvabodhaḥ yuktir yogaḥ  āptopadeśo numānam pratyakṣaṃ ca tena triprakāreṇa yo janitaḥ sa yogavihitaḥ sa punaḥ śrutamayaś cintāmayo bhāvanāmayaś ca tatrāptavacanaprāmāṇyajo vabodhaḥ śrutamayaḥ yuktinidhyānajaś cintāmayaḥ samādhijo bhāvanāmayaḥ ayogaḥ punar anāptopadeśo numānābhāsomithyāpraṇihitaś ca samādhiḥ tena yo janitaḥ so yogavihitaḥ tatra sāṅkhyavaiśeṣikādīnāṃ śrutamayaś cintāmayaś cānāptopadeśajanitatvāt kutarkajanitatvād ayogavihitaḥ vītarāgānāṃ tu śāśvatocchedavādinām ekatyaśāśvatikādīnāṃ ca mithyāpraṇihitasamādhijanitatvād ayogavihitaḥ upapattipratilambhiko laukikavyavahārāvabodhaś ca naiva yogavihito nāyogavihitaḥ eṣa ca saṃśayavyāvartanakarmakaḥ saṃśayavyāvartanaṃ tu prajñayā dharmān pravicinvato niścayalābhāt p  śraddhā katamā karmaphalasatyaratneṣv abhisampratyayo bhilāṣaś cetasaḥ prasāda iti karma trividham puṇyam apuṇyam āniñjyaṃ ca tatrāpuṇyaṃ kāmāptam eva akuśalamūlasamprayogāt puṇyam api vipākaniyamāt kāmāptam eva karmavipākaṃ praty aniñjanād āniñjyam apuṇyasya kāmadhātāv aniṣṭo vipākaḥ puṇyasyeṣṭaḥ aniñjasya rūpārūpadhātvor iṣṭa eva vipākaḥ tatra karmaphalayor astīty abhisampratyayākārā śraddhā asti kuśalam akuśalaṃ ca karma tac ca yathākramam iṣṭāniṣṭaphalam tad api kuśalākuśalakarmahetukam neśvarādinirmitam iti ya evaṃ karmaphalasvarūpe viparīte ca karmaphalavipākayor hetuphalasambandhe bhisampratyayaḥ iyaṃ karmaphalayor astitvasampratyayākārā śraddhā duḥkhasamudayanirodhamārgāḥ satyāni āryāṇāṃ pratikūlatvād anityatvāditvenāvitathatvāc ca phalabhūtāḥ pañcopādānaskandhā duḥkhasatyam duḥkhahetutvāt pratyayādyākāraiś cāviparītatvād dhetubhūtās ta eva pañcopādānaskandhāḥ samudayasatyam sahetukaduḥkhopaśamātmakatvāc chāntādyākārāviparītatvāc ca duḥkhanirodho nirodhasatyam duḥkhanirodhaprāpakatvān nairyāp ṇikatvādināvitathatvāc cāryāṣṭāṅgamārgo mārgasatyam tatra duḥkhasamudayasatyayor asti duḥkham asti samudaya ity abhisampratyayākāraiva śraddhā nirodhamārgasatyayor abhilāṣākārā śraddhā śakyo mayā prāptuṃ nirodho mārgaś cotpādayitum iti ratnāni trīṇi buddhadharmasaṅghāḥ durlabhatvān mahārghatvāt prītikaratvād upakārakaratvād amānuṣādyupaghātapratipakṣatvāc ca ratnānīva ratnāni  tatra durlabhatvaṃ  bhavabhogeṣv asaktaiḥ kāyajīvitanirapekṣair bodhisattvair nairantaryeṇa bodhisambhāreṣu pravartamānais tribhiḥ kalpāsaṅkhyeyair  buddhatvaṃ prāpyata iti durlabham  ata evodumbarapuṣpaprādurbhāvavad durlabho buddhotpāda ucyate buddhotpādasya ca durlabhatvād dharmasaṅgharatnayor api durlabhatvaṃ buddhotpādapratibaddhatvāt mahārghatvaṃ punaḥ prāptaprakāmaprakarṣāvasthaiḥ puṇyajñānobhayasambhāraiḥ prāpyatvāt tatra puṇyasambhāro dānaśīlakṣāntipāramitās tisraḥ jñānasambhāraḥ prajñādhyānapāramite puṇyajñā nasambhārāṅgabhāvagamanād vīryapāramitobhayasambhāraḥ dharmaratnam api sarvasaṃskṛtaparityāgena prāpyatvāt mahārgham saṅgharatnam api sāṃsārikaphalanirvartakaviśiṣṭābhyāṃ puṇyajñānābhyāṃ prāpyata iti mahārgham ratnatrayaṃ hi darśanaśravaṇānusmaranaiḥ prītihetutvāt prītikaram tathābhigamanādhyupāsanānveṣaṇaparijñānaiḥ sattvānām upakārakaram yathoktam p  śrīkaraṃ te bhigamanam śaṅkaram adhyupāsanam anveṣaṇaṃ matikaram parijñānaṃ viśodhanam iti  amānuṣādyupaghātapraśamanaṃ punar yathoktaṃ sūtre  saced bho bhikṣavo raṇyagatānāṃ veti vistareṇa yāvad yat tad bhaviṣyati bhayaṃ vā chambhitatvaṃ  vā romaharṣo vā tat pratigamiṣyatīti  evaṃ dharmaratnānusmaraṇe saṅgharatnānusmaraṇe ca vaktavyam tatra sarvasmiñ jñeyesaktāpratihatajñānaśaktilābhād āśrayaparāvṛttir buddhaḥ sā punaḥ sarvasāsravadharmabījāpagatā sarvānāsravadharmabījapracitā anantaprabhāvaparigrahā cintāmaṇiratnavad anābhogenāśeṣasattvārthakaraṇasamartheti dharmas trividhaḥ deśanādharmaḥ sūtrageyādikaḥ pratipattidharma āryāṣṭāṅgo mārgaḥ sopacāraḥ paramārthadharmo nirvāṇam sa ca dviprakāraḥ  sopadhiśeṣo nirupadhiśeṣaś ca tatra kleśavisaṃyogākhyaḥ sopadhiśeṣaḥ vartamānajanmanirodhe nāgatajanmānutpādo nirūpadhiśeṣaḥ aṣṭau puruṣapudgalāḥ saṅghaḥ  catvāraḥ pratipannāś catvāraśca phalasthāḥ parasparataḥ śāstṛtaś cābhedyārthena saṅghaḥ sarvaguṇadoṣaprakarṣāp pakarṣaniṣṭhāgatatvād buddhe bhagavati romāñcāśrupātādisūcitā prasādalakṣaṇā śraddhā sarvasahetukaduḥkhopaśamātmakatvāt prāpakatvāttaddyotakatvāc ca dharme prasādalakṣanaiva śraddhā saṃsārapaṅkottīrnatvāt saṃsārapaṅkottaraṇamārgāvasthitatvācca saṅghe pi prasādātmikaiva śraddhā hi trividhā pravartate sati vastuni guṇavaty aguṇavati vā sampratyayākārā sati guṇavati ca prasādākārā sati guṇavati ca prāptum utpādayituṃ śakye bhilāṣākārā nanvevam abhilāṣākāratvāt tṛṣṇācchandayor anyatarā bhavati naitad evam kuśalaviṣayatvān na tṛṣṇā śraddhāpūrvakatvāc chandasya na cchandaḥ cetasaḥ prasāda iti  śraddhā hi cittakāluṣyavairodhikīty atas tatsamprayoge kleśopakleśamalakāluṣyavigamāc cittaṃ śraddhām āgamya prasīdatīti cetasaḥ prasāda ucyate udakaprasādakamaṇisthānīyaṃ dharmāntaraṃ caitasikaṃ śraddhā na rūpaprasādātmiketi pradarśanārtham āha  cetasaḥ prasāda iti cetasaḥ prasādo na rūpasyeti sā punaś chandasanniśrayadānakarmikā hrīḥ katamā ātmānaṃ dharmaṃ vādhipatiṃ kṛtvāvadyena lajjā yatpratibaddhā yasya kriyāsu pravṛttir nivṛttir vā sa tasyādhipatiḥ svāp mītyarthaḥ ātmānaṃ dharmaṃ vādhipatiṃ svāminaṃ kṛtvā sadbhir vigarhitatvād aniṣṭavipākatvāc ca pāpam evāvadyam tenāvadyena kṛtenākṛtena vā cittasyāvalīnatā lajjā kulajñānādibhir guṇaiḥ pāpakriyāyām ātmānam ayogyaṃ matvā kathaṃ hi nāma mayaivaṃvidhenaivaṃ pāpaṃ kṛtaṃ kriyate kariṣyate vā dharme py etad aniṣṭavipākatvāt paropaghātapravṛttatvāc ca garhitam  ity evaṃ yātmānaṃ dharmaṃ cāvekṣamāṇasyāvadyena lajjā sā hrīḥ iyaṃ ca duścaritasaṃyamanasanniśrayadānakarmikā apatrāpyaṃ katamat lokam adhipatiṃ kṛtvāvadyena lajjā loke hy etad garhitam māṃ caivaṅkarmāṇaṃ viditvā vigarhiṣyantīty aślokādibhayād avadyena lajjate idam api duścaritasaṃyamanasanniśrayadānakarmakam eva duścaritād viratiḥ saṃyamanam lajjamānasyāpatrapamāṇasya vā kṛte pi duścarite vaśyaṃ tadviramaṇād anayos tap tsanniśrayadānakarmakatvam alobha iti ayam akāras triṣv artheṣu vartate abhāve nyasmin pratipakṣe ca atra pratipakṣa eva vartate nānyasmin nābhāva iti pradarśanārtham āha  lobhapratipakṣa iti evam adveṣe amohe ca vaktavyam nirvid anāgraha iti tatsvarūpanirūpaṇam lobho nāma bhave bhavopakaraṇeṣu ca āsaktiḥ prārthanā ca tatpratipakṣo lobho bhave bhavopakaraṇeṣu cānāsaktir vaimukhyaṃ ca nirvid bhavabhogādīnavānāṃ parijñānād bhave bhavopakaraṇeṣu ca vaimukhyam anāgraho bhavabhavabhogayor asaktiḥ athavānāgrahaviśeṣaṇārthaṃ nirvidgrahaṇaṃ  bhave bhavopakaraṇeṣu ca vaimukhyākāro yo nāgraho yam alobha iti ayaṃ ca duścaritāpravṛttisanniśrayadānakarmaka iti adveṣaḥ katamaḥ dveṣapratipakṣo maitrī dveṣo hi sattveṣu duḥkhe duḥkhasthānīyeṣu ca dharmeṣv āghātaḥ tatpratipakṣo nāghātaḥ dveṣasyānye pi pratipakṣāḥ santīty ata āha  maitrī maitrātmako dveṣasya yaḥ pratipakṣaḥ so dveṣaḥ nānya iti ayam api duścaritāpravṛttisap nniśrayadānakarmaka iti amohaḥ katamaḥ mohapratipakṣo bhūtasampratipattiḥ sarva eva hi kuśalā dharmāḥ kliṣṭānāṃ dharmāṇāṃ samudācāravirodhāt pratipakṣa ity ata āha  bhūtasampratipattir iti saṃyagaviparītapratipattibhedāt sā punar dvividhā  jñānaṃ pratisaṅkhyā ca punaś caturvidhā vipākāgamacintādhigamanimittā pratisaṅkhyā tu prajñaiva dhairyasahitā dhairyam iti prajñāvīryasamādhaya ucyante tatra dvayoḥ prajñādravyayoḥ samavadhānāsambhavād vīryeṇa samādhinā vā samprayuktā prajñā pratisaṅkhyety ucyate yadbalenānuddhṛtānupahatakleśabījo pi kleśānām avakāśan na dadati ayam atra vākyārthaḥ  yathābhūtajñānātmakaḥ pratisaṅkhyātmakaś ca jñānaviśeṣo moha ity ucyate ata evāmoho duścaritāpravṛttisanniśrayadānakarmakaḥ vīryaṃ katamat kausīdyapratipakṣaḥ kuśale cetaso bhyutsāhaḥ kutsitaṃ sīdatīti kusīdaḥ tadbhāvaḥ kausīdyam ālasyam ity arthaḥ tac ca kuśalākuśalayoś cittasyānutsāhaḥ tatpratipakṣaś ca vīryam ity ataḥ kausīdyavad ubhayaprasaṅge vyavacchedārtham p  āha  kuśale cetaso bhyutsāho vīryam na tu kliṣṭa iti kliṣṭe tūtsāhaḥ kutsitatvāt kausīdyam eva nanu ca kliṣṭaṃ svabhyastatvāt svarasenaiva pravartate kiṃ tatrotsāhena prāyeṇaivam asti tu kiñcid yatrotsāho py apekṣyate tat punar yatsamprayogāt sannāhe prayoge vālīnatve vāvyāvṛttau vāsantuṣṭau vā kuśaleṣu dharmeṣu cetaso bhyutsāhaḥ tad vīryam kuśalapakṣaparipūraṇapariniṣpādanakarmakam paripūraṇaṃ yathā maulapraveśaḥ pariniṣpādanaṃ tasyaiva parikarmakṛtatvam prasrabdhiḥ katamā dauṣṭhulyapratipakṣaḥ kāyacittakarmaṇyatā dauṣṭhulyaṃ kāyacittayor akarmaṇyatā sāṅkleṣikadharmabījāni ca tadapagame prasrabdhisadbhāvād dauṣṭhulyapratipakṣaḥ lakṣaṇaṃ tu prasrabdheḥ kāyacittakarmaṇyatā tatra kāyakarmaṇyatā kāyasya svakāryeṣu laghusamutthānatā yato bhavati cittakarmaṇyatā samyaṅmanasikāraprayuktasya hlādalāghavanimittaṃ yac caitasikaṃ dharmāntaram tadyogāc cittam asaktam ālambane pravartata ity atas tac cittakarmaṇyatety ucyate kāyap sya punaḥ spraṣṭavyaviśeṣa eva prītyāhṛtaḥ kāyaprasrabdhir veditavyā prītamanasaḥ kāyaḥ prasrabhyata iti sūtre vacanāt atra caitasikādhikārād acaitasiky api kāyaprasrabdhiḥ prasrabdhisambodhyaṅgatvenoktā kāyakarmaṇyatā vā cittakarmaṇyatām āvāhayatīty ato caitasiky api kāyakarmaṇyatātroktā iyaṃ ca tadbalenāśrayaparāvṛttito śeṣakleśādyāvaraṇaniṣkarṣaṇakarmikā apramādaḥ katamaḥ pramādapratipakṣo lobho yāvad vīryam yān niśrityākuśalān dharmān prajahāti tatpratipakṣāṃś ca kuśalān dharmān bhāvayatīti pramādo hi yena kleśebhyaś cittaṃ na rakṣati kuśalaṃ ca hāpayati apramādena punaḥ kleśān prajahāti pratipakṣāṃś ca dharmān bhāvayatīty ato pramādaḥ pramādapratipakṣa uktaḥ alobho yāvad vīryam ity alobhādveṣāmohāḥ saha vīryeṇa gṛhyante yān alobhādīn vīryaparyantān niśrityāgamya prāpyākuśalān dharmān prajahātīty anena sarve alobhādayo pramāda ity uktaṃ bhavati akuśalā dharmā āsravā āsravasthānīyāś ca viṣayā veditavyāḥ p  tatra āsravāṇām vinodanaviṣkambhaṇabījasamuddhārātmakaṃ prahāṇam viṣayāṇāṃ punaḥ parivarjanena prahāṇam tatpratipakṣā ity akuśaladharmapratipakṣāḥ te punaḥ kuśalasāsravā anāsravāś ca teṣām abhyāso bhāvanā paunaḥpunyena sammukhīkaraṇam yasmād vīryasahītān alobhādīn niśrityākuśalān dharmān prajahāti tatpratipakṣāṃś ca dharmān bhāvayati tasmāt savīryeṣv alobhādiṣv apramādaḥ prajñapyate  ity anena sādhiṣṭhānā sakāraṇā cāpramādasya prajñaptir uktā sa punaḥ sarvalaukikalokottarasampattiparipūraṇakarmakaḥ tatra laukikasampattir bhavabhogaviśeṣalābhaḥ lokottarā śrāvakādibodhyadhigamaḥ upekṣā katamā sa evālobho yāvad vīryam ityādi  apramāda ivātrāpi vyākhyānam cittasamatādibhis tribhiḥ padair upekṣāyā ādimadhyāvasānāvasthā dyotitā tatra layauddhatyaṃ cetaso vaiṣamyam tasyābhāvād ādau cittasya samatā tato nabhisaṃskāreṇāprayatnena samāhitasya cetaso yathāyogaṃ samasyaiva pravṛttiḥ praśaṭhatā sā punar avasthā layauddhatyāśaṅkānugatā acirabhāvitatvāt  tato bhāvanāprakarṣagamanāt tadvipakṣadūrībhāvāt tacchaṅkābhāve layauddhatyapratipakṣanip mitteṣv ābhogam akurvato nābhogāvasthatā cittasyānābhogatā yayā nirvāsiteṣu kliṣṭeṣu dharmeṣv iti yayety upekṣaiva sambadhyate kliṣṭā dharmā rāgādisahitāḥ teṣāṃ nirvāsanaṃ punar anutpattiḥ upekṣā hi saṅkliṣṭavihāravairodhikīty avaśyaṃ tayā rāgādipravṛttivibandhe vartitavyam ity atas tayā nirvāsiteṣv ity uktam yataś ca saṅkliṣṭena vihāreṇopekṣā virūdhyate tenopekṣāvihāry asaṅkliṣṭavihārī bhavatīti ataś copekṣā saṅkleśānavakāśasanniśrayadānakarmikā avihiṃsā katamā vihiṃsāpratipakṣaḥ karuṇeti vadhabandhādibhir aviheṭhanam adrohaṇaṃsattvānām avihiṃseti vihiṃsāpratipakṣaḥ kaṃ ruṇaddhīti karuṇā kam iti sukhasyākhyā sukhaṃ ruṇaddhīty arthaḥ kāruṇiko hi paraduḥkhaduḥkhī bhavatīti iyaṃ cāpramādavat prajñaptita eva na dravyasatī adveṣāṃśa eva prajñapanāt aviheṭhanakarmikā uktā ekādaśa kuśalāḥ ṣaṭ kleśā vaktavyāḥ ta ucyante  rāgaḥ katamaḥ pañcasūpādānaskandheṣu sneho dhyavasānaṃ sāsravāṇi rūpavedanāsañjñāsaṃskāravijñānāni pañca rūpavedanāsañjñāsaṃskāravijñānopadānaskandhāḥ p  tatra rūpopādānaskandho dvaidhātukaṃ rūpam vedanādyupādānaskandhāś catvāras traidhātukā vedanādayaḥ upādīyate nayā tṛṣṇayā tribhavotpattiḥ paunarbhavikaṃ vā karmeti tṛṣṇāyā upādānākhyā upādānasambhūtatvād upādānavidheyatvād upādānāni vā tebhyaḥ sambhavantīty upādānaskandhāḥ sneha iva snehaḥ yathā hi tailādikaḥ sneho vastrādikam āśrayam anupraviśya vyāpnoti mahatāpi ca yatnena svāśrayād durvivecyaḥ evaṃ rāgo pi svālambanam anupraviśyaiva vyāpnoti mahatāpi ca prayāsena tasmādālambanāt durvivecya iti sneha ucyate adhyavasānaṃ tanmayatā athavā spraṣṭavyaviśeṣo pi sneha iti vyavacchedārtham āha  adhyavasānam iti sa punar duḥkhasañjananakarmakaḥ  triduḥkhatāyogād yathāsambhavaṃ traidhātukāḥ pañca skandhā duḥkham abhipretam tasya ca duḥkhasya kāmarūpārūpyatṛṣṇāvaśenābhinirvṛttito rāgasya  duḥkhasañjananaṃ karma nirdiśyate  pratighaḥ katamaḥ sattveṣv āghāta iti āghātaḥ sattveṣu rūkṣacittatā yenāviṣṭaḥ sattvānāṃ vadhabandhādikam anarthaṃ cintayati sa punar asparśavihāraduścaritasanniśrayadānakarmakaḥ sparśaḥ sukham tena sahito vihāraḥ sparśavihāraḥ na sparśavihāro sparśavihāraḥ duḥkhasahita ity arthaḥ āghātacittasyāvaśyaṃ daurmanasyasamudācārāc p  cittaṃ tapyate cittānuvidhānāc ca kāyo pi tapyata eveti sarveryāpatheṣu saduḥkhasavighāto sya vihāro bhavati pratihatacittasya ca na kiñcid duścaritaṃ vidūr  iti pratigho sparśavihāraduścaritasanniśrayadānakarmaka uktaḥ mānaḥ katamaḥ sapta mānā iti māno hi sarva eva satkāyadṛṣṭisanniśrayeṇa pravartate cittasya connatilakṣaṇaḥ tathā hy ātmātmīyabhāvaṃ skandheṣv adhyāropyāyam aham idaṃ mamety ātmānaṃ tena tena viśeṣeṇonnamayati anyebhyo dhikaṃ manyate sa cāgauravaduḥkhotpattisanniśrayadānakarmakaḥ agauravaṃ guruṣu guṇavatsu ca pudgaleṣu stabdhatā kāyavācor apasṛtatā duḥkhotpattiḥ punar atra punarbhavotpattir veditavyā sa punaś cittonnatisvabhāvābhede pi cittonnatinimittabhedāt saptadhā bhidyate  māno timāna ity evamādi hīnāt kulavijñānavittādibhiḥ śreyān asmi kulavijñānavittādibhir iti yā cittasyonnatiḥ sadṛśena vā kulādibhis tair eva sadṛśo smīti yā cittasyonnatiḥ sa mānaḥ atimānaḥ kulavijñānavittādibhiḥ sadṛśāt tyāgaśīlapauruṣādibhiḥ śreyān ap smi śreyasā vā kulavittādibhiḥ sadṛśo smi vijñānavittādibhir iti yā cittasyonnatiḥ ayam atimāna iti mānātimānaḥ śreyasaḥ kulavijñānavittair aham eva śreyān kulavijñānavittair iti yā cittasyonnatiḥ ayaṃ mānātimānaḥ asmimānaḥ pañcopādānaskandhān iti chandarāgau hy atropādānam anāgatātmabhāvābhilāṣaś chandaḥ vartamānādhyavasānaṃ rāgaḥ tatrānāgatātmabhāvaṃ chandamukhenopādatte vartamānaskandhān rāgamukhenāparityāgata upādatte ata etad eva dvayamupādānam ity ucyate tena yuktāḥ skandhā upādānaskandhāḥ teṣūpādānaskandheṣv ātmātmīyarahiteṣv ātmātmīyābhiniveśād yā cittasyonnatir ayam asmimānaḥ abhimāno prāpta uttariviśeṣādhigame prāpto mayeti yā cittasyonnatiḥ manuṣyadharmā rāgadveṣamohādayaḥ tatpravartitaṃ ca kāyavāṅmanaskarma tatpratipakṣabhūtaṃ yad dhyānasamāpattyādikam tan manuṣyadharmebhya uttariviśeṣa ucyate tasmin viśeṣādhigama prāpte sati prāpto mayā uttariviśeṣādhigama iti yā cittasyonnatiḥ so bhimāp naḥ ūnamāno bahvantaraviśiṣṭāt kulavidyāvittādibhir alpāntarahīno smi kulādibhir iti yā cittasyonnatiḥ yuktaṃ tāvat samena samaḥ samānād vā viśiṣṭaḥ viśiṣṭād vā viśiṣṭa ity unnatisthānatvān mānaḥ ātmānaṃ tu nyūnaṃ paśyataḥ kim unnatisthānaṃ yatas tasya māna ucyate etad evonnatisthānaṃ bahvantaraviśiṣṭād alpāntarahīno smi na yathābahvantarahīnād iti api ca santi kecid ye prakṛṣṭe ca sattvarāśau hīnam apy ātmānaṃ bahu manyante mithyāmāno guṇavato guṇavān asmīti yā cittasyonnatiḥ guṇā dānaśīlakṣāntyādayaḥ te yasya na vidyante so guṇavān athavā guṇā dauḥśīlyādayaḥ te yasya santi so guṇavān tasmād aguṇavato guṇavān asmīti aguṇavata iti  anena hi dānaśīlādyabhāve guṇavattvam abhyupagataṃ bhavatīty ato nirvastukatvān mithyāmāna ucyate avidyā katamā karmaphalasatyaratneṣv ajñānam sā punaḥ p  sahajā parikalpitā ca tatra sahajānyakleśāsamprayogād āveṇikī parikalpitā vicikitsāmithyādṛṣṭiśīlavrataparāmarṣādikleśasamprayuktā karmaṇy ajñānaṃ puṇyāpuṇyāniñjyakarmāstitve yad ajñānam apratipattir anavabodhaḥ iyaṃ sahajā avidyā puṇyāpuṇyāniñjyakarmāstitve vicikitsato vāpavadato vā nāsti puṇyam apuṇyam āniñjyaṃ ceti paśubandhāgnipraveśādinivartane puṇye puṇyasañjñinām paśubandhāgnipraveśādike vāpuṇye puṇyasañjñināṃ yā vicikitsāmithyādṛṣṭisamprayuktā avidyā sā parikalpitā sā dharmeṣu mithyāniścayavicikitsāsaṅkleśotpattisanniśrayadānakarmikā  prajñā nitīraṇātmikā dṛṣṭir ucyata ity ato laukikīsaṃyagdṛṣṭyādiprasaṅge dṛṣṭir iti satkāyadṛṣṭyādikāḥ pañca dṛṣṭaya ihābhipretā iti pradarśann  āha  pañca dṛṣṭaya iti  tāsāṃ kliṣṭatvāviśeṣe py āp lambanākārabhedād bhedapradarśanārthaṃ punar apy āha  satkāyadṛṣṭir antagrāhadṛṣṭir iti vistaraḥ nsīdatīti sat cayaḥ kāyaḥ vinaśvare saṅghāte iyaṃ dṛṣṭir nātmani nātmīye ceti jñāpitaṃ bhavati ātmā hi nityaś caikaś cātmavādibhir abhyupagamyate iyaṃ cānityānekaviṣayatvān nātmaviṣayety uktaṃ bhavati pañcopādānaskandhān ityādi  ye kecic chramaṇā vā brāhmaṇā vā ātmānam ātmīyaṃ veti samanupaśyantaḥ samanupaśyanti ta imān eva pañcopādānaskandhān iti sūtra uktam te hi svarūpataḥ kāryato vā ātmānaṃ prajñapayeyuḥ sāṅkhyāś caitanyasvarūpam ātmānaṃ manyante te ca cittacaitasikaprabhede vidvāṃsaḥ sakalaṃ cittacaitasikakalāpam eva caitanyam ity āhuḥ atas te caturaḥ skandhān ātmeti pratipannāḥ rūpaskandham ātmīyatvena na ca buddhivṛttito nyac caitanyaṃ svasthacittena śakyate vaktuṃ pratipattum vā evam vedanādīnām ekeṣāṃ ca nirgranthānāṃ jñānasvarūpa ātmeti teṣām ātmātmīyagrāho nantarokta eva draṣṭavyaḥ vaiśeṣikādayas tu kāryata ātmānaṃ vyapadiśanti  yaḥ paśyati yāvan manyate tathā yo vedayate p  jānāti smarati cetayate vijānāti ca sa ātmeti teṣām api cakṣurādiṣv evātmābhimānaḥ yasmāc cakṣurvyatirikto yaḥ paśyati tasyābhāvaḥ cakṣurvijñāne hi darśanasamākhyā tasyāsādharaṇakāraṇatvāc cakṣuḥ paśyatīti vyapadiśyate tadyathā nādasyāsādhāraṇakāraṇatvād ghaṇṭā rautīty ucyate yatra tarhi cakṣuṣā rūpāṇi dṛṣṭvā naiva sumanā bhavati naiva durmanā iti tatra katham tatrāpi yatrātmaprajñaptiḥ samūhe santāne vā sa eva cakṣuṣā rūpāṇi dṛṣṭvety ucyate rūpanirbhāsataiva hi rūpadarśanam yasmāt tadbhāvābhāve rūpasya darśanādarśane vyavasthāpyete evaṃ śravaṇādiṣv api vaktavyam yatra tūktaṃ vedayata iti vedanā evaṃ yāvad vijānātīti vijñānam tatra bhāvamātre kartṛvyapadeśaḥ vijñānavyatiriktavijñātṛpratiṣedhārtham evaṃ vedanādiṣv api vaktavyam athavā viṣayanirbhāsatām upādāya kartṛvyapadeśaḥ yathoktaṃ prāk na cātmalābhavyatiriktā kriyā vidyate kṣaṇikatvāt sarvabhāvānāṃ kriyākāle navasthānāt na cākartṛkā kriyāsti ātmalābhānantaraṃ ca bhāvānāṃ nirhetukatvād yadi vināśo na syāt paścād api na syāt vinaṣṭur vināśasya ca paścād ātmātiśayābhāvāt sahetukavināśaparikalpe ca vinaṣṭaiva tadvyatirikto vā vināp śahetuḥ parikalpyeta pūrvasmin pakṣa ātmalābhānantaraṃ bhāvānāṃ vināśaḥ naiva vāsti vināśa iti prasajyate yo nyanirapekṣaḥ pūrvaṃ yasya na kāraṇam sa paścād api tasya naiva kāraṇam ātmātiśayābhāvāt itarasminn api pakṣe vināśānāṃ kāraṇaniyamo na syāt kāryāṇām iva tadvināśānām api kāraṇaniyamo bhaviṣyati naitad evam kāryāṇāṃ hi parasparato bhinnasvarūpatvāt tatkāraṇānām api śaktibhedāt niyamo na virudhyate vināśānāṃ tu nirupākhyatvād ātmātiśayābhāve kiṅkṛto yaṃ niyamaḥ tasmāt sarvaṃ vā vināśakāraṇaṃ sarvavināśasya naiva vā vināśakāraṇam astīti pratipattavyam vināśaś ca yadi vināśakāraṇāt pūrvam apy asti evaṃ sati vināśakāraṇavaiyarthyaṃ prasajyeta bhāvānāṃ ca vināśe saty utpattir iti vinaṣṭānām apy utpattiprasaṅgaḥ atha vināśakāraṇebhyaḥ pūrvaṃ na vidyate evaṃ sati bhāvavad abhāvasyāpi prāgabhāvaḥ prajyate yasya ca prāgabhāvaḥ tasya cāvaśyaṃ bhāvatvāt pradhvaṃsābhāvenāpi bhavitavyam evaṃ bhāvābhāvayor aviśeṣāt sarvaṃ bhāvātmakam abhāvātmakam vā prasajyeta yadi ca pradhvaṃsābhāvasyāpi pradhvaṃsābhāvaḥ evaṃ pradhvaṃsābhāvānām anavasthānāt tatkāraṇānām api neṣyate evaṃ sati bhāp vapradhvaṃsābhāvasyāpi naiveṣṭavyā dvayor apy ātmātiśayatvābhāvāt kriyā ca bhāvebhyo nyā nanyā vā parikalpyeta yady ananyā ātmaivātmanaḥ kartā karma ceti na yujyate yadi ca labdhātmakaḥ kriyāṃ karoti nāsau tasyātmabhūtā yo hi yena vināpi bhavati na sa tasyātmabhūto yujyate kriyāśūnye ca kartṛtvaṃ na yujyate kriyārahitāc ca kriyādhyāsito nya eveti kathaṃ kartuḥ karmaṇo vātmabhūtā kriyārahitatadadhyāsitayoś ca yaugapadyādarśanāt pūrvavināśa uttarasyotpādo bhyupagantavyaḥ athālabdhātmakaḥ evam api tasya kartṛtvaṃ kriyāyāś ca tadātmabhūtatvaṃ na yujyate dvayor apy asattvāt kiṃ caikasya kriyārahitatvāt dvitīyasya kriyādhyāsitatvāt kartṛtvābhāvaḥ kartur abhāvāc ca kriyāyā apy abhāva iti evaṃ ca svarasavināśāt kṣaṇikatvam evābhyupagataṃ bhavati kartṛkarmaṇor anyāpi kriyā naivāsti kārakair hi kriyā janyate janyatvāc ca karmaiva bhavati na ca niḥkriyaṃ karma kartā vā yujyata ity avaśyaṃ tatrānyayā kriyayā bhavitavyam tatrāpy anyayety anavasthā kriyāṇāṃ kartṝṇāṃ ca atha kriyākriyāntarām anapekṣā janyate evaṃ tarhi dravyam eva p  kriyāntararahitaṃ janyatvena kiṃ neṣyate kim arthāntarabhūtayādṛṣṭasvarūpasāmarthyayā kriyayā parikalpitayā yadi ca kriyā kārakair janyate na dravyam evaṃ prākpradhvaṃsābhāvau kriyāyā eva na dravyasyeti sarvadravyāṇi nityāni naiva vā santīty abhyupeyam yadi ca kārakebhyo nyā kriyā kriyārahitaṃ ca sādhanam evaṃ kriyāṇām anavasthānaṃ sādhanābhāvo vā sādhanābhāvāc ca kriyābhāvo pi na hy asādhanā kriyāsti yadi ca gantur anyā gatiḥ taṇḍulebhyo nyā paciḥ evaṃ sati gantur na deśāntaraprāptiḥ taṇḍulānām vāpacanaṃ pūrvāvasthāto vikṛtatvāt atha kriyaiva svāśrayasya vikārahetur iti pūrvāvasthāto vikṛtatvam apratiṣiddham vikāro hi pūrvasmād ātmātiśayaḥ sa cānyatvāvinābhāvītasmād avaśyaṃ pūrvottarayor yaugapadyābhāvāt pūrvavināśenābhinnakālam uttarasyotpādo bhyupagantavyaḥ evaṃ kriyāyā āśrayābhāvād anavasthitatvāt kuto vikārahetutvam  tasmād ātmalābhānantaravināśeṣu nirīheṣv antarvyāpārapuruṣarahiteṣu pañcasūpādānaskandheṣv eva sadbhāvamātreṇa prāgabhūtānām anyeṣāṃ skandhānāṃ  hetubhāvena vyavasthiteṣu nityakartṛbhoktṛgrāhapūrvako yam ātmātmīyagrāhaḥ  nātmany ātmīye ceti p  ātmata ātmīyato cety antagrāhadṛṣṭito vyavacchinatti samanupaśyata iti niścinvataḥ yā kliṣṭā prajñeti na hy amūḍhasyānātmany ātmeti jñānaṃ bhavati ato mohasamprayogād viparyastatvāc ca kliṣṭā tatra svasantatipatitān ātmatvena samanupaśyati parasantatipatitān anupāttāṃś cātmīyatvena yadāpi svasantatipatitānām ekadeśam ātmatvena tadā itarān apy ātmīyatvena iyaṃ ca sarvadṛṣṭigatasanniśrayadānakarmikā tām evādhipatiṃ kṛtveti satkāyadṛṣṭim satkāyadṛṣṭibalena tadutpatteḥ satkāyadṛṣṭis tasyā adhipatiḥ śāśvatata ucchedato veti  yat satkāyadṛṣṭyātmatvena vastv ālambitam tad eva śāśvatata iti nityataḥ ucchedata ity ucchedo trāpratisandhiko vināśaḥ samanupaśyato yā kliṣṭā prajñeti pūrvavad vācyam iyaṃ ca madhyamāpratipanniryāṇaparipanthakarmikā madhyamā pratipac chāśvatocchedagrāhavarjitaṃ pratītyasamutpādajñānam p  hetum vāpavadataḥ phalaṃ vā kriyāṃ vā sad vā vastu nāśayata ityādi  sucaritādikam sugatidurgatī mātādikriyām arhadādikaṃ ca yathākramaṃ hetvādikam kuśalamūlasamucchedakarmikākuśalamūladṛḍhatāsanniśrayadānakarmikā ceyam sā tu viśiṣṭaiva na sarvā dṛṣṭiparāmarśaḥ katama iti dṛṣṭyādīn paratvenāmṛśatīti dṛṣṭiparāmarśaḥ tām eva ca trividhāṃ dṛṣṭim iti satkāyadṛṣṭim antagrāhadṛṣṭiṃ mithyādṛṣṭiṃ ca tadāśrayāṃś ca skandhān iti ye draṣṭur ātmabhāvasaṃśabditāḥ yān āśritya dṛṣṭayaḥ pravartante te tadāśrayā agrataḥ śreṣṭhato viśiṣṭataḥ paramata iti ete grādayaḥ śabdās tulyārthā apy uttarottaravyākhyānatvenopāttāḥ ayaṃ cāsaddṛṣyabhiniveśasanniśrayadānakarmakaḥ dṛṣṭilakṣaṇasyābhiniveśasya guṇarūpeṇa grahaṇāt tadaparityāgamukhena sarvadṛṣṭīnām ayaṃ sanniśraya ity uktaṃ bhavap ti śīlaṃ vrataṃ tadāśrayāṃśca skandhān iti dauḥśīlyaviratiḥ śīlam veśavṛttakāyavākpravṛttirniyamo vratam yān āśritya skandhāñ chīlaṃ vrataṃ vā pravartate te śīlavratāśrayāḥ skandhāḥ kutsitāṃ dṛṣṭiṃ guṇato gṛhītvā tatpūrvakaṃ śīlaṃ vrataṃ vā paratvenāmṛśatīti śīlavrataparāmarśaḥ ata eva śīlavrataparāmarśād dṛṣṭiparāmarśaḥ pūrva uktaḥ śudhyate nena vā pāpācayanāt  śīlena vratena ceti śuddhiḥ mucyate nena kleśabandhād iti muktiḥ niryāty anena saṃsārād iti niryāṇam niryāṇam eva nairyāṇiko mokṣamārga ity arthaḥ samanupaśyata iti nirūpayataḥ śīle vrate vā śuddhyādyākārair abhiniveśātmikā prajñā śīlavrataparāmarśaḥ kliṣṭā tu viparītālambanatvāt ayaṃ ca śramavaiphalyasanniśrayadānakarmakaḥ vicikitsā katamā satyādiṣu yā vimatir iti ādiśabdena karmaphalaratnāni gṛhyante dvidhā matir vimatiḥ  syān na syād p  iti prajñātaś ceyaṃ jātyantaram eva draṣṭavyā sā kuśalapakṣāpravṛttisanniśrayadānakarmikā kleśānāṃ ca rāgādīnāṃ kati parikalpitā eva kati sahajāḥ parikalpitāś cety āha  tisro dṛṣṭayaḥ parikalpitāḥ eveti tās tu pūrvā api santīty ata āha paścimā iti tāḥ punar mithyādṛṣṭir dṛṣṭiparāmarśaḥ śīlavrataparāmarśaś ca na kevalam etā eva parikalpitāḥ kiṃ tarhi vicikitsā ca parikalpitā śeṣāḥ sahajāḥ parikalpitāś cety ubhayathā ke punaḥ śeṣāḥ rāgapratighamānāvidyāḥ satkāyadṛṣṭir antagrāhadṛṣṭiś ca uktāḥ kleśāḥ upakleśā vaktavyāḥ ta ucyante vartamānaṃ pratyutpannam nānāgatam atītam vā apakāram āgamyety apakāraṃ gṛhītvety anena krodhasya viṣayaṃ nirūpayati krodho hy apakāravastuny eva vartamāna eva pravartate nānyatreti cetasa āghāta ity atrāpi vijñānasambandhitvaṃ svarūpaṃ ca nirūpitam ayaṃ cāghātasvarūpatvāt pratighān na bhidyate kiṃ tarhi pratighāṃśika eva pratighasyāṃp śe viśeṣe prajñaptatvāt vartamānam apakāram adhikṛtya yaś cetasa āghātaḥ sattvāsattvaviṣayo daṇḍādānādisanniśrayadānakarmakaś ca sa krodha iti prajñapyate krodhād ūrdhvaṃ mamānenedam apakṛtam ity etasya vairātmakasyāśayasyānubandho nutsargaḥ prabandhena pravartanam upanāhaḥ akṣānti sanniśrayadānakarmakaḥ akṣāntir apakārāmarṣaṇaṃ pratyapakāracikīrṣety arthaḥ ayaṃ ca krodhavat pradveṣāvasthāviśeṣe prajñapyata iti prajñaptisan veditavyaḥ chandadveṣabhayādīṃs tiraskṛtya kāle taddhitaiṣiṇā codakena tvam evaṅkārīty anuyuktasya mohāṃśiky avadyapracchādanā mrakṣaḥ mohāṃśikatvaṃ tu mrakṣasyāvacchādanākāratvāt kaukṛtyāsparśavihārasanniśrayadānakarmakaḥ dharmataiṣā yad avadyaṃ pracchādayataḥ kaukṛtyam kaukṛtyāc cāvaśyaṃ daurmanasyena samprayogād asparśavihāra iti caṇḍaṃ vacaḥ pragāḍhaṃ pāruṣyaṃ marmaghaṭṭanayogena daśanaśīlo dāśī tadbhāvo dāśitā ayaṃ ca bhāvapratyayaḥ svārthikaḥ caṇḍena vacasā p  pradaśatīti caṇḍavacodāśitā pradāśaḥ ayaṃ ca krodhopanāhapūrvaṅgamaś cetasa āghātasvabhāva iti pratighāṃśika eveti na dravyato vidyate ayaṃ ca vāgduścaritaprasavanakarmako sparśavihārakarmakaś ca tadvataḥ pudgalasya duḥsaṃvāsatvāt ābhasatkārakulaśīlaśrutādīn guṇān upalabhya dveṣāṃśikaś cetaso vyāroṣa īrṣyā svam āśayaṃ vyāpya roṣo vyāroṣaḥ daurmanasyasamprayogāt tatpūrvakaś cāsparśavihāra iti daurmanasyāsparśavihārakarmikā upāttaṃ vastu dharmāmiṣakauśalātmakaṃ yena pūjānugrahakāmyayārthine narthine vā dīyate tad dānam tasmin sati dānābhāvāt tadvirodhīty ucyate lābhasatkārādhyavasitasya jīvitopakaraṇeṣu rāgāṃśikaś cetasa āgraho parityāgecchā mātsaryam idaṃ cāsaṃlekhasanniśrayadānakarmakam asaṃlekhaḥ punar mātsaryeṇānupayujyamānānām apy upakaraṇānāṃ sannicayād veditavyaḥ p  māyā paravañcanāyā abhūtārthasandarśanā lābhasatkārādhyavasitasya paravañcanābhiprāyeṇānyathā vyavasthitasya śīlāder arthasyānyathā prakāśanā iyaṃ ca yābhyāṃ rāgamohābhyām abhūtān guṇān prakāśayate tayoḥ samuditayoḥ prajñapyate  iti krodhādivat prajñaptita eva na dravyataḥ mithyājīvasanniśrayadānakarmikā kāyavākkuhanopāttāḥ śayyāsanādaya upajīvyante na ca vyāyāmalabdhā iti mithyājīva ucyate śāṭhyaṃ katamat svadoṣapracchādanopāyasaṅgṛhītaṃ cetasaḥ kauṭilyaṃ svadoṣapracchādanopāyaḥ paravyāmohanam tat punar anyenānyat pratisarati kṣipaty aparisphuṭaṃ vā pratipadyate ata eva śāṭhyaṃ mrakṣād bhidyate sa hi parisphuṭam eva pracchādayati svadoṣapracchādanopāyasaṅgrahas tannimittatvāt cetasaḥ kauṭilyaṃ vaṅkatā yasya yogāc cittam ṛjumārgaṃ na pratipadyate idaṃ ca lābhasatkārādhyavasito yābhyāṃ rāgamohābhyāṃ svadoṣapracchādanārthaṃ paramohanāya pravartate tayor eva sahitayos tat prajñapyate idaṃ ca saṃyagavavādalābhaparipanthakarmakam saṃyagavavāde yo lābho yoniśo manaskāraḥ tasyāntap rāyaṃ karotīti madaḥ svasampattau raktasyoddharṣaś cetasaḥ paryādānam kulārogyarūpayauvanabalaiśvaryabuddhimedhādiprakarṣaḥ svasampattiḥ uddharṣo harṣaviśeṣaḥ harṣaviśeṣam eva vyācaṣṭe  cetasaḥ paryādānam iti yena harṣaviśeṣeṇa cittam asvatantrīkṛtaṃ tena tad ātmatantrīkaraṇāt paryāttaṃ bhavatītyata uktam  cetasaḥ paryādānam iti eṣa saṅkṣepo harṣaviśeṣasahitas tṛṣṇāprakāro mada iti ayaṃ ca sarvakleśopakleśasanniśrayadānakarmakaḥ vividhair vadhabandhanatāḍanatarjanādibhiḥ sattvānāṃ hiṃsā vihiṃsā viheṭhyante nayā sattvā vadhabandhanādibhir duḥkhadaurmanasyotpādanād iti viheṭhanā sā punaḥ pratighāṃśikā nirghṛṇatā niṣkaruṇatā nirdayatā ca etāś ca nirghṛṇatādayaḥ svayaṃ vadhādiṃ kurvataḥ kārayataḥ paraiś ca kriyamāṇān dṛṣṭvā śrutvā vānumodataś ca yathākramaṃ boddhavyāḥ uttarottaravyākhyānato vā eṣa tu saṅkṣepaḥ  pratighāṃśikā sattveṣu cittarūkṣatā sattvaviheṭhanakarmikāvihiṃsety ucyate p  nāsya hrīr astīty ahrīḥ sa yadyogād evam ucyate hrīvipakṣabhūtaṃ tad āhrīkyam tasmin karmaṇy ātmanam ayogyam avekṣyamāṇasyāpi yāvadyenālajjā sāhrīkyam apatrapate nayety apatrāpyam tadviparītam anapatrāpyam lokaśāstraviruddham etan mayā kriyata ity evam avagacchato pi yānayā pāpakriyayālajjā sānapatrāpyam etac ca dvayam api sarvakleśopakleśasāhāyyakarmakam rāgadveṣamohaprakāreṣu sarvasatkāyaprasavahetuṣu rāgadveṣayor ayaugapadyād yathāsambhavaṃ prajñapyate na svatantre sta iti styānaṃ cittākarmaṇyatā paryāyāntareṇa vyācaṣṭe  rstaimityam iti stimitabhāvaḥ staimityam yadyogāc cittaṃ jaḍībhāvāt stimitam iva bhavati nālambanaṃ pratipattum utsahate etac ca sarvakleśopakleśasāhāyyakarmakam mohāṃśe prajñaptatvāc ca prajñaptita eva na dravyataḥ auddhatyaṃ cittasyāvyupaśamaḥ vyupaśamo hi śamathaḥ tadvirup ddho vyupaśamaḥ sa punā rāgānukūlaḥ pūrvahasitaramitakrīḍitādy anusmarato rāgāṃśikaś cetaso vyupaśamahetuḥ śamathaparipanthakarmakam śraddhāvipakṣa iti śraddhāstitvaguṇavattvaśakyatveṣv abhisampratyayaḥ prasādo bhilāṣaś ca yathākramam aśraddhātadviparyayeṇāstitvaguṇavattvaśakyatveṣvasampratyayo prasādo nabhilāṣaś ca kauśīdyasanniśrayadānakarmakam aśraddhadhānasya prayogacchandābhāvāt kausīdyasanniśrayadānakarmakatvam kuśale kāyavāṅmanaḥkarmaṇi nidrāpārśvaśayanasukham āgamya yo mohāṃśikaś cetaso nabhyutsāhaḥ sa kausīdyam kutsitaṃ sīdatīti kusīdaḥ tadbhāvaḥ kausīdyam vīryavipakṣaḥ vīryavipakṣa iti vīryaṃ hi kuśalapakṣaprayoge cetaso bhyutsāhaḥ tadvipakṣatvāt kausīdyam etac ca kuśalapakṣaprayogaparipanthakarmakam p  lobhadveṣamohakausīdyeṣu pramādaḥ prajñapyate yathāvyākhyāteṣu ayaṃ cākuśalavṛddhikuśalaparihāṇisaṃniśrayadānakarmakaḥ muṣitasmṛtitā kliṣṭā smṛtiḥ kliṣṭeti kleśasamprayuktā kuśalasyānabhilapanateti  na hi kleśasamprayuktā smṛtiḥ kleśenābhinnaviṣayatvāt kuśalam abhilapituṃ samarthā iyaṃ ca vikṣepasanniśrayadānakarmikā vividhaṃ kṣipyate nena cittam iti vikṣepaḥ yai rāgadveṣamohaiś cittaṃ samādhyālambanād bahir visāryate teṣu yathāsambhavam upakleśātmako vikṣepaḥ prajñapyate eṣa ca vairāgyaparipanthakarmakaḥ asamprajanyaṃ kleśasamprayuktā prajñā yayāsamviditā kāyavākcittacaryābhikramapratikramādiṣu pravartate karaṇīyākaraṇīyājñānāc cāpattisanniśrayadānakarmakam kaukṛtyaṃ cetaso vipratisāraḥ kutsitaṃ kṛtam iti kukṛtam tadbhāvaḥ kaukṛtyam kukṛtaviṣayaś cetaso vilekhaḥ kaukṛtyam p  ucyate caitasikādhikārāt abhipretam anabhipretaṃ kuśalam akuśalam avyākṛtaṃ kāle kāle yuktam ayuktaṃ ca kṛtvākṛtvā vā mohāṃśikaś cetaso vipratisāraḥ kaukṛtyam tac ca cittasthitiparipanthakarmakam anabhiratipūrvakaṃ yat kriyate tad abhipretam anabhipretaṃ punaḥ parair balād avaṣṭabhya yat kāryate kleśābhibhavād vā yat karoti kālo yāvan na viramati akālas tadūrdhvam yuktaṃ sthāne ayuktam asthāne tac cāpi trividham kuśalam akuśalam avyākṛtaṃ ca mohāṃśikam ity upakleśasaṅgṛhītam atra gṛhyate middham asvatantravṛttiś cetaso bhisaṅkṣepaḥ vṛttir ālambane pravṛttiḥ sāsvatantrā cetaso yato bhavati tan middham kāyasandhāraṇāsamarthā vā vṛttiś cetaso svatantrā sā yato bhavati tan middham anyato py asvatantrā vṛttiś cetaso bhavatīty ata āha  cetaso bhisaṅkṣepa iti anyato py abhisaṅkṣepaś cetasa ity asvatantravṛttiś cetasa ity āha abhisaṅkṣepaś cetasaś cakṣurādīndriyadvāreṇāpravṛttiḥ sa punaḥ kuśalo kuśalo vyākṛtaś ca mip ddhanimittaṃ daurbalyaśramakāyagauravāndhakāranimittamanasikaraṇādikam āgamya mohāṃśiko bhavati kṛtyātipattisanniśrayadānakarmakam atra cākuśala eva mohāṃśikaḥ nānyaḥ vitarkaḥ paryeṣako manojalpaś cetanāprajñāviśeṣaḥ paryeṣakaḥ kim etad iti nirūpaṇākārapravṛttaḥ manaḥsvabhāvo jalpo manojalpaḥ jalpa iva jalpo rthakathanam cetanāprajñāviśeṣa iti cetanāyāś cittaparispandātmakatvāt prajñāyāś ca guṇadoṣavivekākāratvāt tadvaśena cittapravṛtteḥ kadāciccittacetanayor vitarkaprajñaptiḥ kadācit prajñācetasoḥ yathākramam abhyūhānabhyūhāvasthāyoḥ athavā cetanāprajñayor eva vitarkaprajñaptiḥ tadvaśena cittasya tathā pravṛttatvāt eṣa ca nayo vicāre pi draṣṭavyaḥ ittasyaudārikateti sthūlatā vastumātraparyeṣaṇākāratvāt vicāraḥ pratyavekṣako manojalpaḥ idaṃ tad iti pūrvādhigatanip rūpaṇāt tathaiva cittasya sūkṣmateti tathaiveti cetanāprajñāviśeṣaḥ paryeṣaṇato vastupratyavekṣaṇākāratvāt sūkṣma ucyate etau ca sparśāsparśavihārasanniśrayadānakarmakau anayoś caudārikasūkṣmavyavasthānāt pṛthakkaraṇam saṃskāraskandho vedanāsañjñāvyatiriktacaitasikātmakaś cittaviprayuktasaṃskārātmakaś cety uktam tatra caitasikā uktāḥ cittaviprayuktāḥ saṃskārā idānīṃ vaktavyā ity ata āha  cittaviprayuktāḥ saṃskārāḥ katama iti praśnavat sāmānyatas tannirdeśaḥ  ye rūpacittacaitasikāvasthāsu prajñapyante tattvānyatvataś ca na prajñapyante te viprayuktāḥ saṃskārā iti prakaraṇāt sambadhyate rūpādyavasthāvyatiriktasvarūpābhāvāt te rūpādyavasthāsu saṃvyavahārārthaṃ prajñapyante ata eva svopādānāt tattvānyatvenāvasthāvan na prajñapyante avasthāvasthāvator ekānekatvaprasaṅgād avasthāvataś ca kāryanityatvaprasaṅgāt sāmānyanirdeśād viśeṣānavagamād viśeṣabubhutsayā prap śnaḥ te punaḥ katama iti prāptir asañjñisamāpattir iti vistareṇa tadviśeṣanidarśanam evambhāgīyā evañjātīyāḥ ye nye pi rūpacittacaittāvasthāsu prajñapyante te viprayuktāḥ saṃskārā veditavyāḥ te punaḥ katame pravṛttiḥ pratiniyamo yogo javo nukramaḥ kālo deśaḥ saṅkhyā sāmagrī cety evamādayaḥ idānīṃ sāmagryādīnāṃ pratyekaṃ svarūpanirdhāraṇārthaṃ praśnaḥ  prāptiḥ katamety evamādiḥ pratilambhaḥ samanvāgama ityādi tat kilāyam  aprāptapūrvasya prathamataḥ prāptiḥ pratilambhaḥ prāptānāṃ dvitīyādiṣu kṣaṇeṣu prāptiḥ samanvāgamaḥ samanugamaḥ samanvāgama iti kṛtvā evaṃ ca prāptiśabdaḥ pratilambhe samanvāgame ca vartata iti jñāpitaṃ bhavati sā punar bījaṃ vaśitā sammukhībhāvaś ceti tridhā bhidyate yathāyogam iti tatrāyaṃ yogaḥ  prathamāt kṣaṇād ārabhya prāptir yāvad vaśitāvasthaṃ bījam ucyata iti pratilambhasamanvāgamau bījākhyau bhavataḥ vaśitā sammukhībhāvaś ca samanvāgama eva kiṃ punar bījam kuśalākuśalāvyākṛtair dharmair āhito vijñāne nāgatatajjātīyadharmahetuḥ sāmarthyaviśeṣo bījam bīje hi labdhe tadāyattatvād asammukhībhūtam api yasya tad bījaṃ tatprāptam ucyate vaśitā punas tasya prap tyayān apekṣyāpratibandhena svakāryanirvartanāvasthā sammukhībhāvas tatkāryanirvṛttyavasthā asañjñā vā samāpattir asañjñisamāpattir asañjñānām vā samāpattir ity asañjñisamāpattiḥ śubhakṛtsnavītarāgasyeti tṛtīyadhyānavītarāgasyeti tṛtīyaṃ dhyānaṃ parīttaśubhāḥ apramāṇaśubhāḥ śubhakṛtsnāś ca tatra yaḥ śubhakṛtsnebhyo vītarāgaḥ sa tṛtīyād dhyānād vītarāgaḥ nordhvaṃ tṛtīyād dhyānād ūrdhvaṃ caturthaṃ dhyānam caturthād dhyānād avītarāgasyety arthaḥ niḥsaraṇasañjñāpūrvakeṇeti niḥsaraṇasañjñā pūrvaṃ yasya manasikārasya sa niḥsaraṇasañjñāpūrvakaḥ āsañjñike mokṣasañjñinaḥ samāpattau vā tanmārgasañjñino sañjñisamāpattiṃ samāpadyante ato niḥsaraṇasañjñā mokṣasañjñā tanmārgasañjñā vā vidūṣaṇākāro tra niḥsaraṇasañjñāpūrvako manasikāro bhipretaḥ ata eva sarvacittacaittanirodhe pi sañjñābhāva eva nirdiśyate sañjñisamāpattir iti tathā hi sañjñām eva vidūp ṣayan niravaśeṣacittacaittanirodhaṃ prāpnoti asthāvarāṇāṃ cittacaitasikānāṃ yo nirodha iti asthāvarāḥ pravṛttivijñānasaṅgṛhītāḥ sasamprayogāḥ ṣaḍvijñānakāyāḥ sarvāsv acittikāsv avasthāsv abhāvāt sacittikāsv apy avasthāsu ye na sarvadā bhavanti te sthāvarāḥ sthāvaram ālayavijñānaṃ sasamprayogam sarvadā bhāvāt kliṣṭaṃ ca manaḥ  anāsravamārgasatyasamāpattyavasthāṃ nirodhasamāpattyavasthām aśaikṣāvasthāṃ ca hitvānyāsu sarvāsv avasthāsu bhāvāt  ity asthāvarāṇām iti yo nirodha iti samāpatticittakṛtaḥ kālāntaram asthāvaracittacaittasamudācāravirodhy āśrayasyāvasthāviśeṣaḥ nirudhyate neneti nirodhaḥ evaṃ cāśrayāvasthāviśeṣe asañjñisamāpattiḥ prajñapyata ity uktaṃ bhavati samāpatticittenānantaraṃ cittāntarotpattiviruddha āśrayo yaḥ sa samāpatticittena kṛta ity ucyate nirodhasamāpattir ākiñcanyāyatanavītarāgasya bhavāgrād p  uccalitasyeti bhavāgrād anuccalito py asty ākiñcanyāyatanavītarāgaḥ pṛthagjana ity ata āha  bhavāgrāduccalitasyeti  bhavāgrād uccalita ākiñcanyāyatanavītarāgo py asti kaścit phalasthaḥ pratipannakaś ca bhavāgrād uccalita ākiñcanyāyatanād avītarāgo py asti  kaścit phalasthaḥ pratipannakaś cety ata āha  ākiñcanyāyatanavītarāgasyeti  upary avītarāgasyety avacanam bhavāgravītarāgasyārhato pi nirodhasamāpattisambhavāt ākiñcanyāyatanavītarāgasya bhavāgrād uccalitasyety ubhayābhidhānena āryasyaiveyam anāgāmino rhato vā samāpattiḥ na pṛthagjanasyeti jñāpitaṃ bhavati na hi pṛthagjano bhavāgrād uccalati bhavāgrapratipakṣasya mārgasyābhāvāt darśanamārgas tu bhavāgrapratipakṣo bhāvanāmārgaś cānāsravaḥ ata ārya eva bhavāgrād uccalitaḥ darśanaprahātavyakleśaprahāṇāc ca virajya  vihārasañjñāpūrvakeṇa manasikāreṇeti na p  hi nirodhasamāpattim asañjñāsamāpattim iva niḥsaraṇasañjñāpūrvakeṇa manasikāreṇa samāpadyante kiṃ tarhi vihārasañjñāpūrvakeṇa nirodhasamāpattir bhavāgrakī na cāryāṇāṃ bhave niḥsaraṇasañjñā pravartate sañjñāveditaparikhinnas tadabhāvān nirodhasamāpattau śāntavihārasañjñī bhavati vihāra iti sañjñā vihārasañjñā viharaty anena iti vā vihāraḥ kālāntaraṃ yāpayatīty arthaḥ nirvāṇasadṛśena samāpattiviśeṣeṇa vihariṣyāma ity anayā sañjñayā saṃskṛto manasikāro vihārasañjñāpūrvako manasikāra ucyate sa punar bhavāgrikaḥ śūkṣmaḥ tadanantaraṃ nirodhasamāpattisammukhībhāvāt asthāvarāṇām iti ṣaṇṇāṃ pravṛttivijñānānāṃ caturṇām ekasya kāmarūpārūpyadhātuṣu yathākramaṃ nirodhaṃ samāpadyamānānām ekatīyānāṃ ca sthāvarāṇāmiti sthāvarā iti vipākavijñānasaṅgṛhītā api santīty ata āha  ekatīyānām iti kliṣṭasya ca manasaḥ sarvasmin sāsrave cāre sthānaśīlatvāt sthāvaratvam anyatra nirodhasamāpattyaśaikṣāvasthayoḥ nirodha iti samāpattivijñānakṛto vipākavijñāne pravṛttivijñānānāṃ kliṣṭasya ca manaso bījopaghātaḥ nirudhyate nena pravṛttivijñānaṃ kliṣṭaṃ p  ca manaḥ kālāntaram apravṛttita iti nirodha ucyate evaṃ cālayavijñānasya samāpatticittenopahatabījāvasthāyāṃ nirodhasamāpattiḥ prajñapyate āsañjñikam asañjñisamāpatteḥ phalam asañjñisattveṣu deveṣūpapannasyāsthāvarāṇāṃ cittacaitasikānāṃ dharmāṇāṃ yo nirodhaḥ bṛhatphalā nāma devāś caturthe dhyāne tṛtīyaṃ sthānāntaram teṣāṃ parigaṇā ivopary asañjñisattvānāṃ devānāṃ sthānaṃ tatropannasyāsañjñisamāpattivipākaphalam asthāvarāṇāṃ cittacaittānāṃ yo nirodha iti tatsvarūpāvadhāraṇam tatra hy upapannasyāsthāvarāś cittacaittāḥ svāśraye svajātīyacittacaittabījopaghāte vartamānāḥ kṣāmakṣāmatarā utpadyante yāvad ante tikṣāmatāṃ gatāś cittāntaraṃ sambandhuṃ na śaknuvanti svāśrayasyopahatabījatvāt ataś cāsthāvarāṇāṃ cittacaittānāṃ tatkālāśrayeṇāpravṛttiḥ tasyāṃ copahatabījāvasthāyām āśrayasyāsañjñikaṃ prajñapyate evam āśrayasyāvasthāviśeṣa eva nip rudhyate neneti nirodhaḥ jīvitendriyaṃ nikāyasabhāgeṣu pūrvakarmāviddho yaḥ saṃskārāṇāṃ sthitikālaniyama iti jīvyate neneti jīvitam tad eva nikāyasabhāgasthityādhipatyād indriyam nikāyaḥ sattvasamūhaḥ samāno bhāga iti sabhāgaḥ sadṛśa ity arthaḥ nikāyasya sabhāgāḥ teṣu ca nikāyasabhāgeṣu gatibhedena karmabhedena ca bhinneṣu pratyekam ekajānmiko yaḥ skandhasantānaḥsa nikāyasabhāgākhyaḥ tasya pūrvopacitakuśalākuśalāniñjyakarmāviddhaḥ karmajanitaḥ yaḥ sthitikālaniyama iti abhinnanikāyasabhāgasaṅgṛhītānāṃ saṃskārāṇāṃ pravṛttiḥ sthitiniyama ucyate tasyāḥ sthiteḥ kālaniyama iyantaṃ kālam anenāsmin nikāyasabhāge sthātavyaṃ varṣaśataṃ varṣasahasraṃ vety ayaṃ sthitikālaniyamaḥ evaṃ ca sthitikālaniyamasvabhāvam āyurity uktaṃ bhavati adhiṣṭhānaṃ tu tasya sthāvarāḥ saṃskārā ālayavijñānapūp rvakāḥ pūrvajanmopacitena karmaṇākṣiptasāmarthyaviśeṣā iti nikāyasabhāgo yā sattvānām ātmabhāvasabhāgatā sattvā devamanuṣyādayaḥpañcagatiparyāpannāḥ teṣām ātmeti bhāvo yatra sa sattvānām ātmabhāvaḥ sa punaḥ pañcopādānaskandhātmakaś catuḥskandhātmako vā sabhāgatā sādṛśyam  etad uktaṃ bhavati  gatisthānātmabhāvādibhedena bhinnānāṃ sattvānāṃ gatisthānātmabhāvabhedanibandhanaṃ sattvānāṃ yat paraspareṇātmabhāvasādṛśyam tatra nikāyasabhāga iti prajñaptiḥ jātir nikāyasabhāge yaḥ saṃskārāṇām abhūtvā bhāvaḥ nikāyasabhāgagrahaṇaṃ na saṃskāramātrasyotpādo jātiḥ kiṃ tarhi nikāyasabhāgavartino ye saṃskārāḥ teṣām evābhūtvā bhāvo jātiḥ na sarveṣām iti jñāpanārtham ye bhāvānām anutpannāvinaṣṭānām arthāntarabhūtāṃ jātiṃ kāritrataś cādhvavyavasthāṃ pratipannāḥ tanmatanirāsārtham āha  abhūtvā bhāva iti svarūpasyaiva hi saṃskārāṇām abhūtvā bhāvo jātiḥ nārthāntarabhūtā na ca kāritrato dhvavyavastheti p  jarā tathaiva teṣāṃ prabandhānyathātvaṃ tathaiva teṣām iti nikāyasabhāgapatitānām eva saṃskārāṇām prabandhānyathātvam ity upapattibhavād yāvan maraṇabhavaḥ tatrāntare hetuphalabhāvenāvasthitānāṃ saṃskārāṇāṃ nairantaryeṇotpādaḥ prabandha ucyate tasyānyathā cānyathā ca bhāvo nyathātvam tathā hi kalalāvasthāto rbudāvasthety evaṃ yāvan vṛddhāvasthā kalalādyavasthāsv api pūrvasmād uttarasya pratikṣaṇam anyathābhāvo vācyaḥ evaṃ ca prabandhānyathātve jarāprajñaptiḥ naikasya kṣaṇasya nāpy arthāntarabhūteti sthitis tathaiva teṣāṃ prabandhānuvṛttir iti tathaivety ekasmin nikāyasabhāge ā maraṇāt saṃskārāṇāṃ prabandhavṛttau sthitir iti prajñaptiḥ naikasya kṣaṇasya nāpy arthāntarabhūteti jñāpitaṃ bhavati nityatā tathaiva teṣāṃ prabandhoparamaḥ tathaiva teṣām iti  ekasmin nikāyasabhāge saṃskārāṇāṃ prabandhoparame nityatā prajñapyate na pratikṣaṇaṃ nāpy arthāntarabhūte tad bhavati prabandhoparamas tv atra maraṇaṃ veditavyam nanu ca bāhyasyāpi rūpasya jātijarāsthityanip tyatāḥ santi tat kimarthaṃ nikāyasabhāga eva saṃskārasantānasya jātyādaya uktāḥ na bāhyasya rūpasyeti yānīmāni bhagavatā saṃskṛtalakṣaṇānīty uktāni jātir jarā sthitir anityatā ca tāni sattvākhyān eva saṃskārān ādhikṛtya na bāhyān iti jñāpanārtham kasmāt punar bhagavatā ubhayeṣām api tulye jātisattve upāttān eva saṃskārān adhikṛtya saṃskṛtalakṣaṇāny uktāni bāhyaṃ hi rūpaṃ saṃvartavivartaprabhāvitam ādhyātmikās tu saṃskārā jātijarādiprabhāvitāḥ  etad uktaṃ bhavati  vināśotpādau bāhyasya rūpasya saṃvartavivartaśabdena loke prasiddhāv iti bhagavatāpi lokam anuvartamānena tathaivoktau na jātyādiśabdena  ādhyātmikās tu saṃskārā jātijarādiprabhāvitāḥ  jātā jīrṇāḥ sthitā vinaṣṭā iti teṣāṃ bhagavatāpi lokānuvṛttyotpādādayo jātyādiśabdena nirdiṣṭā  iti  nāmakāyādharmāṇāṃ svabhāvādhivacanāni abhidheyam abhidheyaṃ prati jñānaṃ nāmayatīti nāma tat punar artheṣu kṛtāvadhivarṇasamudāyaḥ nāmnāṃ varṇānāṃ vā samudāyo nāmakāyaḥ dharmāṇāṃ svarūpasyānākhyeyatvād adhyāropya vacanam adhivacanam svabhāvaḥ svalakṣaṇam yenānabhilapyasvarūpāṇāṃ dharmāṇāṃ svarūpaṃ dyotyate tad abhidhānaṃ nāmety ucyate tadyathā cakṣuḥ śrotraṃ rūpaṃ śabda iti p  padakāyādharmāṇāṃ viśeṣādhivacanāni padyate nena saviśeṣo rtha iti padam evaṃ nāmno laukikāc ca padāt padaṃ viśeṣitaṃ bhavati nāmapadayoḥ varṇasamudāyātmakatvāviśeṣe py arthaviśeṣād viśeṣaḥ  dharmāṇāṃ svabhāvādhivacanaṃ nāma viśeṣādhivacanaṃ padam svabhāvādhiṣṭhānatvād viśeṣasya pūrvaṃsvabhāvādhivacanam viśeṣaḥ punar anityatādiko nuvṛttivyāvṛttyātmakaḥ anyatrāvartamānaṃ svabhāvaṃviśinaṣṭīti viśeṣaḥ tadyathā anityāḥ sarvasaṃskārāḥ sarvadharmā anātmānaḥ śāntaṃ nirvāṇam etad uktaṃ bhavati  vastusvabhāvābhidhānamātraṃ nāma viśiṣṭavastusvabhāvābhidhānaṃ padam iti śeṣaṃ tu nāmavyākhyānato vijñeyam vyañjanakāyā akṣarāṇi tadubhayābhivyañjanatām upādāya vyajyateneneti vyañjanam vyañjanānāṃ kāyo vyañjanakāyaḥ kāyagrahaṇaṃ sarvavyañjanopādānārtham tacchabdāt kevalād anantarasyaiva sambandha āśaṅkyeta ubhayaśabdād api kevalāt katamasyobhayasyeti na vijñāyate ata ubhayābhidhānaṃ tadubhayam iti evam anantarasyaiva nāmnaḥ padasya cābhivyañjakatvād vyañjanam ity uktaṃ bhavati kathaṃ punar akṣarair nāmapadayor abhivyañjanam akṣareṣu samuditeṣu svabhāvaviśep ṣādhivacanāvasthāṃ gateṣu nāmapadaprajñapanāt evam akṣarair nāmapadābhivyañjanā akṣarāṇi na vāgvijñaptisvabhāvāni akārādayo varṇā iti prasiddhaṃ loke te punar nāmapadāśrayatvenārthasaṃvarṇanād varṇā ucyante yadavastheṣv artheṣu vyutpādyante tadavastheṣv eva nāmapadayoḥ prajñaptir iti te tadāśrayatvenocyante akṣaratvaṃ punas teṣāṃ paryāyākṣaraṇatām upādāya tathā hi cakṣur netrādiparyāyāntareṣu kṣarati abhidheyatvena paryāyāntarair gamyata ity arthaḥ na punar evam akārasya paryāyāntaram asti yenākārābhidhānaṃ muktvākāro gamyeta etāvac ca sarvaṃ yad uta svabhāvo viśeṣas tadubhayavyavahāraś ca tat sarvam ebhir anuvyavahriyata ity ata ete nāmapadavyañjanakāyā vyavasthāpitā iti evam anyeṣām api viprayuktānāṃ nāmapadavyañjanakāyavat prayojanāpekṣayā vyavasthānaṃ veditavyam pṛthagjanatvam āryadharmāṇām alābha iti yasya dharmasya yogāt pṛthagjana ity ākhyāyate tat pṛthagjanatvam ārād yātāḥ pāpakebhyo kuśalebhyo dharmebhya ity āryāḥ te punaḥ śaikṣā aśaikṣāḥ teṣāṃ dharmā darśanabhāvanāśaikṣamārgāḥ teṣām alābhaḥ pṛthagjanatvam p  alābhaḥ punar atrāryadharmāṇām anutpādaḥ tathā hy anutpannāryadharmaḥ sattvasantānaḥ pṛthagjana ity ucyate āryadharmotpādāt tv ārya iti pravṛttiḥ katamā hetuphalaprabandhānupacchedaḥ pravṛttir ity ucyate naikasmin kṣaṇe prabandhoparame vā pravṛttyupacāraḥ pratiniyamaḥ katamaḥ hetuphalanānātve pratiniyamavyavasthā hetuphalanānātvaṃ punar iṣṭasya viṣayasya sucaritam aniṣṭasya duścaritam ityādi phalānāṃ pṛthag anyonyahetutā yogaḥ katamaḥ hetuphalānurūpye yoga iti prajñaptiḥ tadyathā dānasya bhogasampad anurūpeti yujyate dānasya bhogasampat phalam javaḥ katamaḥ hetuphalāśupravṛttau java iti prajñaptiḥ anukramaḥ katamaḥ hetuphalaikaikapravṛttāv anukrama iti prajñaptiḥ ekaikatvena pravṛttir ayugapatpravṛttiḥ p  kālaḥ katamaḥ hetuphalaprabandhapravṛttau kāla iti prajñaptiḥ hetuphalayoḥ prabandhena pravṛttau satyāṃ yat tatra hetuphalam utpannaniruddham so tītaḥ kāla iti prajñapyate yad anutpannaṃ so nāgataḥ yad utpannāniruddhaṃ sa pratyutpannaḥ kālaḥ deśaḥ katamaḥ pūrvadakṣiṇapaścimottarādharordhvāsu sarvato daśasu dikṣu hetuphala eva deśa iti prajñaptiḥ hetuphalasya digvyāptau deśopacāraḥ rūpasaṅgṛhītaṃ ca hetuphalaṃ veditavyam arūpiṇāṃ digvyāpanāsāmarthyāt saṅkhyā katamā saṃskārāṇāṃ pratyekaśo bhede saṅkhyeti prajñaptiḥ bheda ity abhinnaikātmakatve dvitīyasaṅkhyānupapatteḥ sāmagrī katamā hetupratyayasamavadhāne sāmagrīti prajñaptiḥ evam ete cittaviprayuktāḥ saṃskārā dharmāṇām avasthāviśeṣeṣu prajñapyanta iti prajñaptisanto veditavyāḥ uktaḥ saṃskāraskandhaḥ saṃskāraskandhānantaraṃ vijñānaskandho veditavya ity ata āha  vijñānaskandhaḥ katama iti ālambap navijñaptir ity ālambanaṃ cittacaittaviṣayaḥ sa punaḥ ṣaṭprakāraḥ rūpaṃ yāvad dharmāḥ tasya vijñaptir grahaṇam avabodhaḥ pratipattir ity arthaḥ sā punaḥ ṣaṭ pravṛttivijñānāni cakṣurvijñānaṃ yāvan manovijñānam tatra cakṣurvijñānaṃ cakṣurindriyāśrayā rūpaprativijñaptiḥ evaṃ yāvan manovijñānaṃ manaindriyāśrayā sarvadharmaprativijñaptiḥ vijñānasvarūpam uktvā tatparyāyapradarśanārtham āha  cittaṃ mano pi tad iti tad vijñānaṃ cittam apy ucyate mana ity apīti paryāyārthapradarśanārtham āha  citratāṃ manaḥsanniśrayatāṃ copādāyeti citratām upādāya cittam ity ucyate samanantaracittasanniśrayatām upādāya mana iti tatra pravṛttivijñānasyālambanaprativijñaptisvarūpatvād ālambanasya ca prativijñānam anekākāratvāc cakṣurādivijñānaṃ citram utpadyate ata eva tadindriyāśrayeṇāpy p  utpadyamānaṃ viṣayaṃ vijānātīty ucyate nendriyam  tathā ṣaṇṇāṃ cakṣurādivijñānānāṃ yad yannirudhyate tat tad anantarasya vijñānasyotpadyamānasyāśrayabhāvena vyavatiṣṭhata ity ataḥ samanantaracittasanniśrayatām  upādāya mana ity ucyate  yad etac citratvāc cittam ity uktam taj jātim adhikṛtya na lakṣaṇam lakṣaṇaṃ tu pratiniyatālambanākāratvān na citram iti na tat prādhānyena cittam prādhānyena punaś cittam ālayavijñānam atraiva kāraṇam āha  tathā hi tac citaṃ sarvasaṃskārabījair iti pratikṣaṇaṃ sarvasaṃskārabījaiś citatvāc cittam iti prādhānyena tad eva cittam cayas tu paunaḥpunyena bījaparipoṣaḥ saṃskārabījānusyūtir vā saṃskāro tra sāsravā dharmā abhipretāḥ teṣāṃ punar utpattiś caturbhyaḥ pratyayebhyaḥ tatra hetupratyaya ālayavijñānasanniviṣṭā vāsanā paunaḥpunyena saṃskārāṇāṃ samudācārād bījapuṣṭir vāsanety ucyate adhipatipratyayaś cakṣurādīnīndriyāṇi samanantarapratyayaḥ samanantaraniruddhaṃ vijñānam ālambanapratyayo rūpādikaḥ tathā hi sūtre py uktam p   cakṣur aparibhinnaṃ bhavati rūpāṇy ābhāsagatāni tajjaś ca manasikāraḥ pratyupasthito bhavati evaṃ tajjasya cakṣurvijñānasya prādurbhāvo bhavatīti evaṃ śrotrādivijñāneṣv api yathāsambhavaṃ vācyam hetupratyayas tu sadā sannihitatvād durvijñeyatvāc ca noktaḥ tadanantaraṃ paryeṣakaṃ manovijñānam paryeṣakād anantaraṃ vyavasthāpakam evaṃ vyavasthāpakānantaraṃ vikalpakaṃ manovijñānam utpadyate tatra ca viṣayāt saṅkliśyate vyavadāyate vā tadavasthaś ca puṇyāpuṇyāniñjyān saṃskārāṃś cetanātmakān abhisaṃskaroti te bhisaṃskṛtā nirudhyamānā ālayavijñāne vipākavāsanāṃ vā puṣṇanti niṣyandavāsanāṃ vā tatra niṣyandavāsanām āgamyālayavijñānāt puṇyāpuṇyāniñjyāḥ saṃskārāḥ pravartante vipākavāsanām āgamyālayavijñānān nikāyasabhāgāntareṣv ālayavijñānam eva vipākātmakaṃ nirvartate tatra ye py anye kuśalāḥ kuśalasāsravāś ca dharmās teṣām apy ayam eva nayaḥ avyākṛtās tu niṣyandavāsanām eva puṣṇanti na vipākavāsanām teṣām avipākatvāt tad evam ālayavijñānaṃ dviprakāram niṣyandavāsanām upādāya kāryaṃ kāraṇaṃ ca tathā hi sarvasaṃskārāḥ svabījādhāne vartamānā ālayavijñānātmātiśayahetup bhāvena vyavatiṣṭhanta iti sarvasaṃskārāṇāṃ tat kāryam sarvasaṃskārāś ca tadbījopādānād ālayavijñānād utpadyanta iti sarvasaṃskārāṇām ālayavijñānaṃ kāraṇam vipākavāsanāṃ tv adhikṛtya kuśalākuśalānāṃ saṃskārāṇāṃ kāryam eva tat na kāraṇam kāraṇaṃ tu tad vipākavāsanām upādāya nikāyasabhāgāntareṣu vipākavijñānasyaiveti pravṛttivijñānaṃ hi rūpaśabdādyālambanatvāt svasāmānyalakṣaṇākāratvāc ca paricchinnālambanaṃ paricchinnākāraṃ ca ālayavijñānaṃ punar aparicchinnālambanākāram na hy asyālambanaṃ paricchettuṃ śakyate nākāraḥ kiṃ kāraṇam yasmād ālayavijñānaṃ dvābhyām ālambanābhyāṃ pravartate adhyātmam upādānavijñaptitaḥ bahirdhāparicchinnākārabhājanavijñaptitaś ca tatrādhyātmam upādānaṃ parikalpitasvabhāvābhiniveśavāsanā sādhiṣṭhānaṃ cendriyarūpam etac cālambanaṃ sūkṣmatvāl lokapaṇḍitair api duravadhāram ity ato paricchinnālambanākāram ity ucyate na punar anālambanam eva p  pravṛttivijñānaṃ kuśalakliṣṭāvyākṛtajātīyam ālayavijñānaṃ tv ekajātīyam tatra na tāvat kuśalākuśalajātīyaṃ kuśalākuśalair asamprayogāt tad dhi pañcabhir eva sarvatragaiś caitasaiḥ samprayujyate manaskārasparśavedanāsañjñācetanābhiḥ ālayavijñānaṃ sasamprayogaṃ pūrvakarmasaṃskārahetukatvād ekāntena vipāka evety avyākṛtajātīyam eva santānānuvṛtti ca atra hy ālayavijñānaṃ nikāyasabhāgāntareṣu pratisandhim upādāya yāvac cyutiṃ tāvat kṣaṇaprabandhapravāhena vartate na tv antarāntarāvicchidyate pravṛttivijñānavat tathā hi cakṣurvijñānānantaraṃ śrotrādivijñānāny utpadyante śrotravijñānānantaraṃ cakṣurādivijñānāni evaṃ ghrāṇādivijñānānantaram iti vistareṇa vācyam tathā kuśalānantaram akuśalam utpadyate akuśalānantaraṃ kuśalam tadubhayānantaram avyākṛtam hīnadhātukānantaraṃ madhyadhātukam madhyadhātukānantaraṃ praṇītadhātukam praṇītadhātukānantaram apraṇītadhātukam apraṇītadhātukānantaraṃ madhyadhātukam iti vistareṇa vācyam nāpy ekaṃ dravyam ā maraṇād anuvartata iti ṣaṭprakārapravṛttivijñānavyatiriktam anyad ālayavijñānam ap stīti katham vijñāyate āgamato yuktitaś ca tatrāgama  uktaṃ bhagavatābhidharmasūtre anādikāliko dhātuḥ sarvadharmasamāśrayaḥ tasmin sati gatiḥ sarvā nirvāṇādhigamo pi ca punaś ca sandhinirmocane py uktam  ādānavijñāna gambhīrasūkṣmo ogho yathā vartati sarvabījaḥ bālāna eṣo mayi na prakāśito mā haiva ātmā parikalpayeyuḥ  yuktim apy adhikṛtyāha  yato nirodhasamāpattyasañjñisamāpattyāsañjñikebhyo vyutthitasya punar viṣayavijñaptyākhyaṃ pravṛttivijñānam utpadyate tad ālayavijñānaṃ pravṛttivijñānebhyo rthāntaram iti vākyaśeṣaḥ  nirodhāsañjñisamāpattisamāpannasyāsañjñike ca prādurbhūte niravaśeṣeṣu pravṛttivijñāneṣu niruddheṣu punarvyutthānakāla ālayavijñānam antareṇa  pravṛttivijñānotpattir na yujyate  na hi samāpatticittāt tasyotpattir yuktā tasya ciraniruddhatvān niruddhap sya cāsattvāt asac ca na kāryaṃ na kāraṇaṃ pradhānātmādivat yo pi manyate  anapāyopādānavikāraṃ bhāvasvarūpam anāgatavartamānātītatvaṃ tu bhāvānāṃ kāritradvārakam tathā hy akurvatkāritro nāgataḥ kurvatkāritro vartamānaḥ uparatakāritro tīta ity ucyate evaṃ tarhi kāritraṃ bhāvād anyad ity abhyupagantavyam atītānāgatāvasthayoḥ kāritre saty api bhāvābhyupagamāt evaṃ ca kāritrasyaivotpādo vyayaś ca na bhāvānām abhūtvā bhāvād bhūtvā cābhāvāt na ca rūpavedanāsañjñāsaṃskāravijñānānām sarvadā svarūpādhyāsitatvāt tataś cotpādavyayābhāvān nirodhavan nānityā rūpādayaḥ skandhāḥ syuḥ tataś ca duḥkhā api na syuḥ uktaṃ hi sūtre  yad anityaṃ tad duḥkham iti evaṃ ca skandhān anityato duḥkhataś ca cintayato viparyāsa eva syāt na ca viparyāsāt kleśaprahāṇaṃ yuktam anitye duḥkhe ca nityasukhaviparyāsavat kāritrasya cotpādavyayasambhavāt saṃskṛtatvam rūpādiṣu ca skandheṣu saṅgrahābhāvāt ṣaṣṭhaḥ skandho bhyupagantavyaḥ na ca sāsravā dharmā upādānaskandhaiḥ sarve p  vā saṃskṛtāḥ skandhaiḥ saṅgṛhītā iti vaktavyam anyaḥ punar āha  kāritraṃ nāma phalaparigrahaḥ dharmo hi yasya dharmasya hetubhāvena vyavatiṣṭhate sa dharmas taṃ dharmaṃ phalatvena gṛhṇātīty ato hetubhāvavyavasthānaṃ bhāvānāṃ phalaparigrahaḥ hetubhāvena ca sa eva dharmo vyavatiṣṭhata iti dharmebhyaḥ kāritram ananyat ataś ca nānantaroktadoṣaprasaṅgaḥ ananyo hi nāma sa eva etad uktaṃ bhavati  nānyat kāritraṃ dharmātkiṃ tarhi dharma eva kāritram tathā kāritrān nānyo dharmaḥ kāritram eva dharma iti evaṃ cātītānāgatayor adhvanoḥ kāritravad dharmābhāvaḥ tataś cātītānāgatāstitvavādaḥ parityaktobhavati kāritrasya vā dharmasvarūpavad dharmād ananyatvāttraiyadhvakatvam abhyupagantavyam evam api kāritreṇādhvāno vyavasthitā iti vādahāniḥ kāritraṃ ca kurvan vartamāna iṣyate anyac cānyena kriyate na svātmanaiva tasya kṛtatvāt akṛtaṃ ca kriyate na kṛtam ataś ca dharmakāritrayoḥ kṛtākṛtatvāt spaṣṭam anyatvam tasmāt pūrvoktadoṣas tadavastha eva dharmakāritrayoś cānanyatve hetuphalābhāvaprasaṅgaḥ tathā hi phalasya kāraṇavat pūrvam eva pariniṣpannatvāt phalasya kiṃ kurvat kāraṇaṃ bhavati akurvad vā kathaṃ kāraṇam phalam api tenākriyamāṇaṃ kathaṃ tasya kāryaṃ bhavati kāritrāṇām ep va ca parasparato hetuphalabhāvaḥ na dharmāṇām tathā hi kāritre sati kāritrāntaraṃ bhavati nāsati na tu dharmasvarūpam nāpi dharmasvarūpād dharmasvarūpam sarvadāstitvāt tathā ca yasmin sati yad bhavati asati ca na bhavati tat tasya kāraṇam itarac ca kāryam lokaprasiddham etat evaṃ ca na dharmasvarūpaṃ kāraṇaṃ na kāryam iti lokaśāstravirodhaḥ kāritraṃ dharmasya tattvānyatvenāvācyam ity anye kimarthaṃ tattvenāvācyam dharmasvabhāvaṃ na bhavatīti kimartham anyatvena nocyate anyasvabhāvam api tan naivety anyatvenāpi nocyate evaṃ tarhi yan na tatsvabhāvaṃ nānyasvabhāvam tac chaśaviṣāṇavan niḥsvabhāvatvān nāsty eveti katham avidyamānam adhvavyavasthānimittaṃ bhaviṣyati evaṃ kāritrāt sarvathāpy adhvavyavasthā na sidhyati tasmād anutpanno bhāvo nāgataḥ niruddho tītaḥ utpannāniruddho vartamāna ity abhyupeyam na punar akurvatkāritro nāgataḥ kurvatkāritro vartamānaḥ uparatakāritro tīta iti  anyaḥ punar āha  sendriyaṃ rūpaṃ cittaṃ cānyonyabījakam ity ato nirodhāsañjñisamāpattibhyām asañjñikāc ca vyuttiṣṭhataḥ sendriyād rūpāc cittam  utpadyate  yathārūpyadhātoś cyavamānasya cittād eva ciraniruddham api sendriyaṃ rūpam utpadyata iti tasmāp n nātra kiñcid ālayavijñānena prayojanam iti evaṃ tarhy ekaikasya sattvasya dvau cittasantānau syātām ekaḥ sendriyād rūpāt aparaś cittāt ārūpyeṣu ca nirodhasamāpannasya rūpābhāvād vyutthānābhāvaḥ tataś cāsya parinirvāṇam eva syād ity akalpaneyam ekaṃ ca kāraṇaṃ svasattādhyāsitaṃ nirīham anityaṃ śaktaṃ ceṣyate na viparyāsāt tathā hy uktaṃ bhagavatā  asmin satīdaṃ bhavati asyotpādād idam utpadyate yad utāvidyāpratyayāḥ saṃskārā iti tasmān na nityo hetuḥ nāpy asan na sadvyāpāro nāpy aśakta iti  ālayavijñānaṃ hi sarvasaṃskṛtadharmabījānugatam ā maraṇāt santānavṛtti cety ālayavijñānād evācittakāvasthāto vyuttiṣṭhataḥ pravṛttivijñānam  utpadyata iti  sūtre ca  nirodhasamāpannasya vijñānaṃ kāyād anapakrāntam ity uktam na cālayavijñānād anyasya nirodhasamāpattyavasthāyāṃ vijñānasya kāyād anapakramo yujyate kiṃ kāraṇam nirodhasamāpannasyālayavijñānād yady anyavijñānasamudācāra iṣyate tataś ca trayāṇāṃ sannipātaḥ sparśaḥ sparśasahajā vedanā sañjñā cetaneti sūtre vacanāt sañjñāvedanayor api samudācāro bhyupagantavyaḥ tataś ca vedanāsañjñāsadbhāvāt sañjñāveditanirodha eva na syāt yo pi manyate  sūtre vedanāpratyayā tṛṣṇā uktā na ca p  sarvā vedanā tṛṣṇāyāḥ pratyayaḥ evaṃ sparśo pi na sarvaḥ sañjñāvedanāpratyaya iti nāyaṃ doṣaḥ naitad evam viśeṣitā hi vedanā sūtrāntare  avidyāsaṃsparśajaṃ veditaṃ pratītyotpannā tṛṣṇeti na tv evaṃ kvacit sparśo viśeṣita ity asamānam etat  tasmād avaśyam ālayavijñānād eva sarvabījakāt sarvāsv avasthāsu santānena vartamānān nirodhāsañjñisamāpattyāsañjñikebhyo vyutthānacittam utpadyata  ity abhyupeyam  punaś cālambanapratyayāpekṣāṃ prakārāntaravṛttitām upādāya pravṛttivijñānād ālayavijñānam anyad iti pratipattavyam upādāyety ante padiṣṭam ihāpi sambadhyate ālambanapratyayaḥ pañcānāṃ cakṣurādivijñānānāṃ rūpādayaḥ pañca viṣayāḥ manovijñānasya sarvadharmāḥ rūpādyākārāc chabdādyākāraḥ prakārāntaram evaṃ śabdādyākārād rūpādyākāraḥ pītādyākārān nīlādyākāraḥ prakārāntaram evaṃ sarvatra vistareṇa vācyam prakārāntareṇa vṛttir ātmalābho sya vijñānasyeti tad vijñānaṃ prakārāntaravṛtti tadbhāvaḥ prakārāntaravṛttitā ālambanapratyayāpekṣā kāraṇaṃ yasyāḥ prakārāntaravṛttip tāyāḥ sālambanapratyayāpekṣā tādṛśīṃ prakārāntaravṛttitām upādāya gṛhītvā pravṛttivijñānād anyad ālayavijñānaṃ pravṛttivijñānabījabhūtam astīti vijñāyate atra hi vijñānaṃ pratyavabhāsabhedāt parasparato bhidyate  na samanantarādhipatipratyayabhedāt ata etad evam uktam  ālambanapratyayāpekṣāṃ prakārāntaravṛttitām upādāya sā ca prakārāntaravṛttitā yathā nālambananirapekṣā yujyate tathā hetupratyayanirapekṣāpi naiva yujyate yaś ca yeṣāṃ bījair anugataḥ sa teṣāṃ hetupratyayaḥ na ca pravṛttivijñānānāṃ parasparabījatvaṃ yujyate kuśalākuśalāvyākṛtānāṃ hīnamadhyapraṇītadhātūnāṃ laukikalokottarāṇāṃ sāsravānāsravāṇāṃ vijñānānāṃ paryāyeṇa bhāvāt na hi tenaiva tasya vāsanā dṛṣṭā nāpy anyena bhinnakālenāsambaddhena vā kiṃ tarhi sahop tpādavināśair eva puṣpādibhis tilādīnāṃ vāsanā dṛṣṭā  ato vipākavāsanāvijñānena samakālaṃ tata evotpadyamānāni nirudhyamānāni ca pravṛttivijñānāni svānurūpakāryotpādanasamarthaṃ vipākavijñānaṃ tasya sāmarthyaṃ vāsanety ucyate  taiś ca prakārāntaravṛttibhiḥ pravṛttivijñānair vāsitād vipākavijñānāt punar apy ālambanāpekṣāṇi kuśalākuśalādiprakārāntaravṛttīni pravṛttivijñānāny  utpadyanta ity avaśyam abhyupagantavyam  tataś ca vipākavijñānaṃ sarvasaṃskṛtadharmabījānugataṃ pravṛttivijñānebhyo nyad iti siddham chinnapunarvṛttitāṃ copādāyālayavijñānaṃ pravṛttivijñānebhyo nyad astīti pratipattavyam  acittakamiddhamūrchādyavasthāsu cchinne pravṛttivijñānasantāne punar acittakamiddhamūrchāpagata ālayavijñānam antareṇa pravṛttivijñānotpattir  na yujyate  nirodhasamāpattyādivyutthānacittavad ihāpi vicāraḥ kartavyaḥ saṃsārapravṛttinivṛttitāṃ copādāya pravṛttivijñānād anyad p  ālayavijñānam yannimittā saṃsārapravṛttir nivṛttiś ca gamyate kṣaṇāvasthānikāyasabhāganairantaryaprabandhenopādānaskandhotpādaḥ saṃsāra ity ucyate tasya punaḥ pravṛttir nikāyasabhāgāntareṣu pratisandhiḥ nivṛttiḥ sopadhiśeṣo nirupadhiśeṣaś ca nirvāṇadhātuḥ tatrālayavijñānānabhyupagame saṃskārapratyayavijñānābhāvāt saṃsārapravṛttir na yujyate ālayavijñānānabhyupagame hi pratisandhivijñānaṃ vā saṃskārapratyayaṃ parikalpyeta saṃskāraparibhāvitā vā ṣaḍvijñānakāyāḥ saṃskārapratyayaṃ vijñānam tatra na pratisandhivijñānaṃ pūrvajanmopacitasaṃskārapratyayam pūrvajanmopacitasaṃskārāṇāṃ ciraniruddhatvāt niruddhasya cāsattvāt asataś ca pratyayābhāvāt yadi niruddhasya pratyayatvaṃ neṣyate evaṃ ca saty aphalam eva karma syāt na hi vartamānāt karmaṇo vipāko nirvartate naitad evam tajjabhāvanāvasthānāt karmāhitāyāś cittasantāne vāsanāyāḥ paripākaviśeṣaṃ gatāyā vipāko nirvartate tasmān na viphalaṃ karma na ca niruddhāt karmaṇo vipāka iti pratisandhau ca nāmarūpam eva na kevalaṃ vijñānam tatra vijñānam eva saṃskārapratyayam na ca nāmarūpam iti kātra yuktiḥ tasmāt saṃskārapratyayaṃ nāmarūpam iti vaktavyam na tu vijñānam iti p  katamad vānyad vijñānapratyayaṃ nāmarūpam yat pratisandhikṣaṇād uttarakālam tasya prātisandhikān nāmarūpāt ka ātmātiśayo yatas tad eva vijñānapratyayaṃ na pūrvam pūrvaṃ ca saṃskārapratyayaṃ nottaram ity ataś ca saṃskārapratyayaṃ nāmarūpam evāstu kiṃ pratisandhivijñānenāṅgāntareṇa parikalpitena tasmān na pratisandhivijñānaṃ saṃskārapratyayaṃ yujyate saṃskārās tv avidyāpratyayāḥ tadadhivāsitaṃ ca vijñānaṃ saṃskārapratyayam tatpratyayaṃ pratisandhau ca nāmarūpam evety eṣaiva nītir niravadyā ṣaḍvijñānakāyāḥ saṃskāraparibhāvitāḥ saṃskārapratyayam vijñānam ity ayam api pakṣo durghaṭita eva kiṃ kāraṇam na hi vijñānaṃ vipākavāsanāṃ niṣyandavāsanāṃ vātmany ādhātuṃ samartham ātmani kāritravirodhāt nāpy anantare tasya tadānutpannatvād anutpannasya cāsattvāt nāpy utpanne pūrvasya tadā niruddhatvāt acittakāsu ca middhādyavasthāsu punaḥ saṃskāraparibhāvitacittotpattyasambhavād vijñānapratyayaṃ nāmarūpaṃ na syāt tadabhāvāt ṣaḍāyatanaṃ na syāt evaṃ yāvaj jarāmaraṇaṃ na syāt tataś ca saṃsārapravṛttir eva virudhyate saṃsāranivṛttir apy ālayavijñāne sati nopapadyate saṃsārasya hi karmakleśāḥ kāraṇam tayoḥ kleśāḥ prap dhānam tathā hi kleśādhipatyāt karma punarbhavākṣepasamarthaṃ bhavati nānyathā ata eva na dṛṣṭasatyānāṃ karmāṇi punarbhavam ākṣipanti darśanaprahātavyakleśābhāvāt ākṣiptapunarbhavam api karma kleśābhāvān na punarbhavībhavatīti tathā hi traidhātukavītarāgāṇām ākṣiptapunarbhavam api karmakleśābhāvād bhavībhavituṃ notsahate ataś ca teṣāṃ punarbhavo nābhinirvartate evaṃ ca pradhānatvāt kleśā eva saṃsārapravṛtter mūlam atas teṣu prahīṇeṣu saṃsāro nivartate nānyathā na cālayavijñānam antareṇa tatprahāṇaṃ yujyate sammukhībhūto vā kleśaḥ prahīyeta bījāvastho vā tatra sammukhībhūtaḥ prahīyata ity aniṣṭir eveyam tadā tatprahāṇamārgābhāvāt bījāvastho pi naiva prahīyate na hi pratipakṣāt tadānīṃ kiñcid anyad abhyupagamyate yatra kleśabījaṃ vyavasthitaṃ tatpratipakṣeṇa prahīyeta atha pratipakṣacitta eva kleśabījānuṣaktam iṣyate na hi kleśabījānuṣaktam eva tatpratipakṣo yujyate  na cāprahīṇakleśabījānāṃ saṃsāravinivṛttiḥ sambhavatīti tasmād avaśyam ālayavijñānaṃ tadanyavijñānasahabhūtaiḥ kleśopakleśair bhāvyate svabījapuṣṭyādhānata  ity upeyam  punaś ca tata eva santatipariṇāmaviśeṣād yathābalaṃ bhāvanāvṛttilābhe sati kleśopakleśāḥ pravartante teṣāṃ p  cālayavijñānavyavasthitaṃ bījaṃ tatsahabhuvā kleśapratipakṣamārgeṇāpanīyate tasmiṃś cāpanīte punas tenāśrayeṇa kleśānām anutpattir iti sopadhiśeṣo nirvāṇadhātuḥ prāpyate pūrvakarmākṣiptajanmanirodhe ca tato nyajanmāpratisandhānān nirupadhiśeṣo nirvāṇadhātuḥ na hi karmavidyamānam api kleśeṣu prahīṇeṣu sahakārikāraṇābhāvāt punarbhavam abhinirvartayituṃ samartham ata evālayavijñāne sati saṃsārapravṛttir nivṛttiś ca nānyathety avaśyam ālayavijñānam abhyupagantavyam kiṃ kāraṇaṃ tad ālayavijñānam ity ucyate ālayavijñānatvaṃ punas tasya sarvabījālayatām upādāyety ante padiṣṭaṃ sarvatrābhisambadhyate ālayavijñānabhāva ālayavijñānatvam tat punar ālayavijñānaśabdapravṛttinimittam tatra vijānātīti vijñānam tadvyatiriktavijñātrabhāvapradarśanārthaṃ bhāvamātre kartṛvyapadeśaḥ sarvabījālayatā sarvasāṅkleśikadharmabījasthānatā ālayaṃ sthānam iti paryāyaḥ athavālīyanta upanibadhyante smin sarvadharmāḥ kāryabhāvena tad vālīyata upanibadhyate kāraṇabhāvena sarvadharmeṣv ity ālayaḥ p  ātmabhāvālayanimittatāṃ copādāya ātmabhāvo nāmarūpam ālīyate sminn ātmabhāvaḥ tadbalenānuvṛttita ity ālayaḥ tadbhāva ālayatā ātmabhāvanimittaṃ tadbījaparipoṣāt pratisandhāv ātmabhāvanirvartanāt ātmabhāvālayatām ātmabhāvanimittatāṃ copādāyālayavijñānatvam abhyupagantavyam anye punar anyathā paṭhanti  ātmamānālayanimittatāṃ copādāyeti ālayavijñānam ātmatvenālambamānasya yo mānaḥ sa ātmamāna ālīyate tasmin viṣayibhāvenātmamāna ity ālayavijñānam ātmamānālayaḥ ālīyate vā tan nimittabhāvenātmamāna ity ālaya ucyate śeṣaṃ pūrvavat kāyālīnatāṃ copādāyeti caśabdaḥ samuccayārthaḥ kāyo tra sendriyaṃ śarīram samantaṃ hi śarīraṃ vyāpyālayavijñānaṃ vartate ataḥ kāyapratibaddhavṛttitvāt tat kāye ālīnam iti kāyālīnam tadbhāvaḥ kāyālīnatā tāṃ kāyālīnatām upādāya gṛhītvālayavijñānatvam asya pratipattavyam na kevalam ālayavijñānam etad ucyate kiṃ tarhy ādānavijñānam apīti kiṃ kāraṇaṃ tad ādānavijñānam ity ucyate ataḥ kāraṇam āha  kāyopādānatām upādāyeti ādīyate kāp yo nenety ādānavijñānam ity ucyate cittena kāyasyopādānaṃ nānyeneti prasiddham tac ca yat pūrvasaṃskārahetukaṃ śukraśoṇitasammūrchitāvasthāyāṃ bhavam upādatte tad evā maraṇāt kāyopādātṛtveneṣyate na cakṣurādivijñānāni tatpṛṣṭhalabdhaṃ vā manovijñānam teṣāṃ tata ūrdhvaṃ vartamānacakṣurādipratyayanimittatvāt na ca tatrānyan manovijñānaṃ saṃskārahetukam tasya kuśalākuśalatvāt saṃskārahetukaṃ hy ekāntenāvyākṛtam vipākatvāt vipākaś ca na vicchinnaḥ sandhīyate cakṣurādivat na cālayavijñānād anyad ekāntenāvyākṛtajātīyam upalabhyate yadvipākavijñānatvena parikalpyeta api ca pratiniyatāśrayapravṛttatvāt ṣaṇṇāṃ vijñānakāyānāṃ vicchedapravṛttatvāc ca na sarvasyāśrayasyopādānaṃ prasajyate tathā hi yena yenāśrayeṇa yad vijñānaṃ pravartate sa eva tenopāttaḥ syāt avaśiṣṭasyānupāttatvaṃ vijñānavirahitatvāt tathā cakṣurādivijñānaṃ vicchedena punaḥ punaḥ pravartata iti tadāśrayasya punaḥ punar upādānadoṣaprasaṅgaḥ  tasmād ālayavijñānam eva pratisandhau kāyam upādatte ā maraṇāc p  ca samastakāyāśrayeṇa pravartata iti tad eva pratisandhibandhāt prabhṛty  ā maraṇāt kāyam upādātta ity ādānavijñānam ity ucyate  prādhānyena mana ālayavijñānālambanam iti kliṣṭaṃ hi mana ālayavijñānam ātmatvena nityam ālambate ātmālambanair mohadṛṣṭimānasnehaiḥ samprayuktatvāt tac canityakālaṃ manyanātmakatvān manaḥ prādhānyena tad eva mana ucyate yat ṣaṇṇāṃ cakṣurādivijñānakāyānāṃ samanantaraniruddhaṃ vijñānaṃ mana ity uktam tat ṣaṣṭhasya manovijñānasyāśrayaprasiddhyartham na tu manyanākāratvāt ato na tasya prādhānyena manastvam tac caturbhiḥ kleśair nityaṃ samprayuktam ātmamohātmadṛṣṭyātmamānātmasnehaiḥ atra tv ātmagrahaṇaṃ na mohamātreṇa samprayujyate kiṃ tarhy ātmani yo mohaḥ evaṃ yāvad ātmasnehe vaktavyam ādigrahaṇāt pañcabhiḥ sarvatragaiś ca sparśamanaskārādibhiḥ sadā samprayuktam tasyāpratītatvāc caittānām api caittaiḥ samprayogāc ca tatsvarūpanirdhāraṇārtham āha  vijñānam iti ekajātīyam iti kliṣṭajātīyam na kuśalam avyākṛtaṃ vā p  nityam ātmamohādibhiś caturbhiḥ kleśaiḥ samprayuktatvāt santānānuvṛtti cety avicchedena vartata ity arthaḥ asyotsargasyāpavādam ārabhate  arhattvāryamārganirodhasamāpattyavasthāṃ sthāpayitvā arhattvāvasthāyāṃ na pravartate arhato niravaśeṣatraidhātukakliṣṭadharmaprahīṇatvāt āryamārgāvasthāyām api na pravartate paramārthajñānasyātmadṛṣṭisamudācāreṇātyantavirodhāt tata ūrdhvam asyālayavijñānāt pravṛttiḥ śaikṣasyāprahīṇatvāt nirodhasamāpattyavasthāyām api na pravartate asañjñisamāpattito nirodhasamāpatteḥ śāntataratvaṃ tadasamucāratvād eva veditavyam atra ca mano nirvacanata ālambanataḥ samprayogataḥ pravṛttikālataś ca nirdiṣṭaṃ veditavyam kenārthena rūpādiskandhā ity ucyante rāśyarthena rāśiḥ skandha iti paryāyaḥ etad uktaṃ bhavati  rūparāśī rūpaskandhaḥ evaṃ yāvad vijñānarāśir vijñānaskandha iti yasmāt sūtre  adhvasantānaprakāragatideśabhedabhinnānāṃ rūpādīnāṃ saṅkṣepasaṅgrahatām upādāya rūpādayaḥ skandhā uktāḥ  yat kiñcid rūpam atītānāgatapratyutpannam ādhyātmikaṃ vā bāhyaṃ vā audarikaṃ vā sūkṣmaṃ vā hīnaṃ p  vā praṇītaṃ vā yad vā dūre yad vāntike sarvam aikadhyam abhisaṅkṣipya rūpaskandha iti saṅkhyāṃ gacchatīty evaṃ yāvad vijñānam atītānāgatapratyutpannā ity adhvabhedena bhinnāḥ ādhyātmikā vā bāhyā veti santānabhedena yasmād ādhyātmikāḥ svāsāntānikāḥ bāhyās tato nye audārikā vā sūkṣmā veti prakārabhedena tatra rūpasyāpekṣikam audārikasūkṣmatvam sapratigham audārikam apratighaṃ sūkṣmaṃ vedanāsañjñāsaṃskāravijñānāni tu pañcendriyāśrayotpannāny audārikāṇi mānasāni sūkṣmāṇi hīnā vā praṇītā veti gatibhedena bhinnāḥ tathā hi hīnagatisaṅgṛhītā hīnāḥ praṇītagatisaṅgṛhītāḥ praṇītāḥ yad vā dūre yad vāntika iti deśabhedena bhinnāḥ vedanādīnāṃ tu dūrāntikatvam āśrayavaśena rūpādīnām iti rūpavedanāsañjñāsaṃskāravijñānānām  saṅkṣepasaṅgrahatām upādāyety adhvasantānaprakāragatideśabhedabhinnānāṃ rūpavedanāsañjñāsaṃskāravijñānānāṃ pratyekaṃ saṅkṣepeṇa saṅgrahaḥ saṅkṣepasaṅgrahaḥ tadbhāvaḥ saṅkṣepasaṅgrahatā tāṃ saṅkṣepasaṅgrahatām upādāya sūtre rāśyarthaḥ skandhārtho vijñāyate tathā hy uktam tat sarvam atītādikaṃ rūpam p  ekadhyam abhisaṅkṣipya rūpaskandha iti saṅkhyāṃ gacchatīti evaṃ yāvad vijñānam uktāḥ pañca skandhāḥ skandhārthaś ca sarvasaṃskārāḥ pañcaskandhasaṅgraheṇoktāḥ sarvadharmāḥ saṃskṛtā asaṃskṛtāś cāyatanadhātusaṅgraheṇa tatra skandhanirdeśānantaram āyatanāni vaktavyāni kaś cāyatanārtha ity ata āha  dvādaśāyatanānīti tāni punaḥ katamāni cakṣurāyatanaṃ rūpāyatanaṃ yāvad manaāyatanaṃ dharmāyatanaṃ ca iti cakṣurādīnāṃ pūrvavan nirdeśa iti rūpaskandhavibhāge yathā cakṣurādayaḥ svarūpato nirdiṣṭāḥ tathehāpi svarūpato nirdeṣṭavyā iti tatra hy uktaṃ catvāri mahābhūtāny upādāya varṇaviṣayo rūpaprasādaś cakṣurindriyam iti evaṃ śabdagandharasaspraṣṭavyaviṣayā yathākramaṃ rūpātmakāḥ prasādāḥ śrotrādayaḥ rūpaśabdagandharasāyatanānāṃ ca pūrvavan nirdeśa iti sambadhyate pūrvaṃ hi nirdiṣṭaś cakṣuṣo viṣayo varṇaḥ saṃsthānaṃ vijñaptiś ca rūpam upāttānupāttobhayamahābhūtahetukaḥ śrotrasya viṣayaḥ śabda ityādi mahābhūtāni yaś p  ca spraṣṭavyasyaikadeśa uktaḥ tat saha mahābhūtaiḥ spraṣṭavyāyatanam tat punaḥ ślakṣṇatvam ityādi manaāyatanaṃ yo vijñānaskandha iti aṣṭau vijñānāni vijñānaskandhaḥ  ṣaḍ pravṛttivijñānāni ālayavijñānaṃ kliṣṭaṃ ca manaḥ āyatanavyavasthāyāṃ tu vijñānaskandha eva manaāyatanam ucyate punar aṣṭaprakāraṃ  vedanāsañjñāsaṃskāraskandhā avijñaptiś cāsaṃskṛtāni ca catvāri tatra vedanāsañjñāsaṃskāraskandhā avijñaptiś ca skandhavibhaṅga evoktāḥ asaṃskṛtaṃ tu noktam ity atas tatprabhedabubhutsayā pṛcchati  asaṃskṛtaṃ katamad iti yan na hetupratyayapratibaddhasvarūpam tad asaṃskṛtam ucyate ākāśam apratisaṅkhyānirodhaḥ pratisaṅkhyānirodhas tathatā cety asaṃskṛtaprabhedapradarśanam ākāśaṃ katamad ity ākāśasvarūpāvabodhārthaṃ praśnaḥ yo rūpāvakāśa iti tatsvarūpanirdeśaḥ evam apratisaṅkhyānirodhādiṣv api pratyekaṃ vācyam sapratighaṃ rūpaṃ yatra pradeśe na pratihanyate sa tasyāvakāśaḥ ato rūpiṇāṃ bhāvānām avakāśadānād ākāśam ity ucyate  ākāp śānantaram uddiṣṭatvāt tannirdeśānantaram evāpratisaṅkhyānirodhasvarūpāvabodhārthaṃ praśnaḥ  apratisaṅkhyānirodhaḥ katama iti saṅkhyānaṃ tulanaṃ vicayaḥ prajñety anarthāntaram pratir vīpsārthaḥ etad uktaṃ bhavati  duḥkhādīnām āryasatyānāṃ pratipratisaṅkhyānaṃ pratisaṅkhyā prajñāviśeṣa ity arthaḥ na pratisaṅkhyāpratisaṅkhyā kā punar asau pratyayavaikalyam etad uktaṃ bhavati  pratyayavaikalyād anāgatānāṃ dharmāṇāṃ yo tyantam anutpādaḥ so pratisaṅkhyānirodha iti yo nirodho na ca visaṃyoga ityādi praśnavyākaraṇam  nirodhaśabdo hy atra pratisaṅkhyānirodhasamāpattyupapattyanityatānirodheṣv api vartata iti pratisaṅkhyānirodhavyavacchedārtham āha  na ca  visaṃyoga iti  saṃyogo hy anāgatair dharmair bīje sati teṣām utpattidharmatām upādāya vyavasthāpyate  tatpratipakṣeṇa svāśrayāt teṣāṃ bīje poddhṛte yo tyantam anutpādaḥ  pratilabdha iti so py apratisaṅkhyānirodhaḥ p  prāpnotīty  ata āha  sa punar yaḥ kleśapratipakṣeṇa vinā skandhānām atyantam anutpāda iti   etad uktaṃ bhavati  ayaṃ hi saty api kuśalākuśalāvyākṛtaskandhabījasadbhāvena vinā kleśapratipakṣeṇa labhyata iti pratisaṅkhyānirodha evāyam nāpratisaṅkhyānirodhaḥ evaṃ sopadhiśeṣo nirupadhiśeṣaś ca nirvāṇadhātuḥ pratisaṅkhyānirodha ity uktaṃ bhavati kleśapratipakṣo trānāsravo mārgo bhipretaḥ atyantam anutpāda ity atyantagrahaṇam upapattisamāpattinirodhavyavacchedārtham sa hy anutpādo bhavati na tv atyantam punaś cittacaittotpādasadbhāvāt anutpāda ity anityatānirodhāt anityatānirodho hi vartamānasya na ca vartamānasyānutpādo sti kiṃ tarhy anāgatasyaiveti tadyathaikarūpaprakāravyāsaktacakṣurvijñānasya yāni viṣayāntarāṇy utpattimanti rūpaprakārāntarāṇi ca tadālambanaiḥ pañcabhir vijñānakāyair na śakyam utpattum vartamāneṣu samanantarapratyayābhāvāt atīteṣv ālambanapratyayābhāvāt atas teṣām aprap tisaṅkhyānirodhaḥ prāpyate pratisaṅkhyānirodhaḥ katama iti pratisaṅkhyānaṃ pratisaṅkhyā ānantaryamārgasaṅgṛhītaḥ prajñāviśeṣa ity arthaḥ pratisaṅkhyayā prāpyo nirodho madhyapadalopāt yo nirodha iti sarvanirodhaprasaṅga ity āha  sa ca visaṃyoga iti evaṃ hi śeṣebhyaś caturbhyo nirodhebhyo vyavacchinno bhavati teṣām avisaṃyogātmakatvāt visaṃyogam eva nirūpayati  sa punar yaḥ kleśapratipakṣeṇa skandhānām atyantam anutpāda iti ayaṃ hy āśrayo niravaśeṣatraidhātukakleśabījānusyūtaḥ pravartate tatra yasya yasya yo yo mārgakṣaṇaḥ pratipakṣaḥ tasmin mārga utpanne sa āśrayakṣaṇas tatpraheyakleśabījānugatam anantarasyāśrayasya kṣaṇāntaram utpādayituṃ na śaknoti tadutpattiviruddhapratyayasānnidhyāt kiṃ tarhi tatpraheyakleśabījavyāvṛttyātmakasyaiva kāraṇaṃ bhavati tadutpattyanuguṇapratyayasadbhāvāt sa eva mārgakṣaṇas tatpraheyakleṣabījānugatasya kṣaṇāntarasyotpattaye viguṇaḥ pratyayaḥ p  itarasyānuguṇo veditavyaḥ  evaṃ yāvad bhāvanāheyasya mṛdumṛdoḥ kleśaprakārasya pratipakṣa utpanne sa āśrayo niravaśeṣatraidhātukadarśanabhāvanāprahātavyakleśabījavyāvṛttyātmakasyaiva  kṣaṇāntarasya kāraṇībhavati  evaṃ yasya yasya kleśasyāśrayāpravṛttito bījam uddhṛtaṃ bhavati tasya tasya tatsamprayuktānāṃ ca dharmāṇāṃ kleśapratipakṣeṇātyantam anutpādaḥ prāpto bhavati sa capratisaṅkhyānirodho visaṃyogaś cety ucyate pratisaṅkhyānirodhād anantaraṃ tathatoddiṣṭety atas tannirdeśānantaraṃ tathatāvabodhārthaṃ praśnaḥ  tathatā katameti yā dharmāṇāṃ dharmatā dharmanairātmyam iti tannirdeśaḥ ananyathātvena tathatā dharmāṇām iti rūpavedanāsañjñāsaṃskāravijñānānām dharmāṇāṃ bhāvo dharmatā yāthātmyaṃ bhūtaprakarṣaḥ dharmāṇāṃ kāryānityatādayo pi dharmatā vidyanta ity ata āha  dharmanairātmyam iti dharmā hi yena rūpeṇa jñānābhidhānayor viṣayībhavanti tat teṣām ātmā tasmād ātmano nirgatā atatsvabhāvatvād iti nirātmānaḥ tadbhāvo dharmanairātmyam tat punar bhāvānāṃ kalpitasvabhāvaśūnyatā atra tu vicāryamāṇe bahu vaktap vyaṃ jāyata ity alaṃ prasaṅgena prastutam evārabhyate kenārthenāyatanāni āyatanaśabdo hi cakṣurādiṣu parasparavibhinnarūpeṣv aviśeṣeṇa pravartata ity atas teṣu tena sāmānyam artham upādāya pravartitavyam sa ca na vijñāyata iti praśnaḥ  kenārthenāyatananīti vijñānāyadvārārtheneti āya ucyata āgamaḥ vijñānānām utpattir ātmalābhaḥ vijñānāyasya dvāraṃ hetuḥ kāraṇaṃ nimittaṃ vijñānāyadvāram etad uktaṃ bhavati  vijñānotpattikāraṇārthenāyatanānīti kathaṃ punar etad vijñāyate nirvacanāt  cittacaittānām āyaṃ tanvanti vistṛṇvantīty āyatanāni ātmalābhaṃ prabandhena sthāpayantīty arthaḥ tatra cakṣū rūpāṇi ca sasamprayogasya cakṣurvijñānasyāyadvāram evaṃ yāvan mano dharmāś ca sasamprayogasya manovijñānasyāyadvāram āyatanānantaraṃ dhātavaḥ prabhedataḥ svarūpataś ca vaktavyā ity ataḥ prabhedadarśanārtham āha  aṣṭādaśa dhātava iti teṣām eva svarūpapradarśanārtham āha  cakṣurdhātū rūpadhātuś cakṣurvijñānadhātur evaṃ yāvan manodhātur dharmadhātur manovijñānadhātur iti atra hi rūpaskandhavibhāge yāni cakṣuḥśrotraghrāṇarasanasparśanāni pañcendriyāṇy uktāni pañca ca rūpaśabdagandharasasparśāḥ teṣāṃ viṣayatvena āyatanap vyavasthāyāṃ tāny eva pañcendriyāṇi cakṣurādyāyatanatvenoktāni rūpādayaś ca viṣayārūpādyāyatanatvena dhātuvyavasthāyāṃ ta eva cakṣurdhātur yāvat kāyadhātuḥ rūpadhātur yāvat spraṣṭavyadhātur ity uktam ity ata āha  tatra cakṣurādidhātavo rūpādidhātavaś ca yathāyatanānīti dharmadhātus tu yad eva dharmāyatanaṃ vedanādayas trayaḥ skandhā avijñaptir asaṃskṛtacatuṣṭayaṃ ca āyatanavyavasthāyāṃ vijñānaskandha eva manaāyatanam na punar evaṃ dhātuvyavasthāyāṃ manaāyatanam eva manodhātuḥ kiṃ tarhi manaāyatanaṃ dhātuvyavasthāyāṃ sapta cittadhātavaḥ ata āha  ṣaḍ vijñānadhātava ityādi cakṣurādisanniśritā iti cakṣuḥśrotraghrāṇarasanakāyamanaḥsanniśritāḥ rūpādyālambanā iti rūpaśabdagandharasasparśadharmālambanāḥ vijñaptaya iti vijñānāni tatra cakṣurāśrayaṃ rūpālambanaṃ cakṣurvijñānaṃ cakṣurvijñānadhātuḥ  evaṃ śrotraghrāṇarasanasparśanamanaāśrayāṇi śabdagandharasasparśadharmālambanāni yathākramaṃ śrotraghrāṇajihvākāyamanovijñānāni śrotraghrāṇajihvākāyamanovijñānadhātavaḥ manodhātuḥ punaḥ ṣaḍvijñānavyatirikto na vidyate kiṃ tarhi ta eva ṣaḍvijñānadhātavo nantaraniruddhā manodhātur ity ucyate nanv evaṃ saptadaśa dhātavaḥ prāpnuvanti dvādaśa vā manodhātoḥ ṣaṇṇāṃ ca vijñānadhātūnām itaretarāntarbhāvāt na prāpnuvanti yasmāt ṣaṣṭhavijñānāśrayaparidīpanārtham aṣṭādaśadhātuvyavasthānam ep vam ity anantaroktaprakārapradarśanam yo rūpaskandha ity ekādaśadravyako hi rūpaskandha uktaḥ tatra pañcendriyāṇi cakṣurādīni pañca viṣayā rūpādaya āyatanavyavasthāyāṃ daśāyatanāni dhātuvyavasthāyāṃ daśa dhātavaḥ dharmāyatanaikadeśo dharmadhātvekadeśaś cāvijñaptyākhyaḥ yo vijñānaskandhaḥ sa manaāyatanaṃ cittadhātavaś ca sapta cakṣurvijñānadhātur yāvan manovijñānadhātur iti ye nye rūpaskandhād vijñānaskandhāc ca trayo vedanāsañjñāsaṃskārākhyāḥ skandhā rūpaskandhapradeśaś cāvijñaptyākhyaḥ te dharmāyatanaṃ dharmadhātuś ca sahāsaṃskṛtenākāśādinā kenārthena dhātava ity āyatanārthavat vistareṇa vācyam nirvyāpārasvalakṣaṇadhāraṇārtheneti nirvyāpāraṃ svalakṣaṇaṃ dhārayantīti dhātavaḥ na hi kṣaṇikānāṃ vyāpāraḥ sambhavatīti pūrvam evoktam ya eva dharmāḥ skandhā iti deśitāḥ ta eva punar āyatanatvena dhātutvena cety ataḥ pṛcchati  kimarthaṃ skandhādideśaneti sarvā hi deśanā bhagavatāṃ buddhānāṃ saprayojanā sattvārthapravṛttatvāt kleśapratipakṣeṇa ca  na cātra prayojanaṃ vijñāyate  punaḥ punas teṣām eva dharmāṇām anyenānyena ca prakāreṇa deśanā iti kimarthaṃ skandhādideśaneti prayojanaṃ  vaktavyam ity ata āha  trividhātmagrāhapratipakṣeṇeti   p  tatra navijñāyate katamas trividha ātmagrāhaḥ katamasya vā pratipakṣeṇa katamā deśanety ata āha  yathākramaṃ trividha ātmagrāha  ekatvagrāho bhoktṛtvagrāhaḥ kartṛtvagrāhaś ca  tatra yathākramam iti skandhadeśanaikatvagrāhapratipakṣeṇa āyatanadeśanā bhokṛtvagrāhapratipakṣeṇa dhātudeśanā kartṛtvagrāhapratipakṣeṇeti sarve hy ātmavādina evaṃ pratipannāḥ  ya eva paśyati sa eva śṛṇoti jighraty āsvādayatispṛśati ceti tatra ya eva vedayate sa eva cetayate sañjānīte vijānātīti na hi sattvātmabhāva evaṃ skandhavyatirikto nyaḥ kaścid ekavyavasthitarūpo vidyate tatsvarūpakāryānupalabdheḥ na cakṣurvyatirekeṇānyo draṣṭā vidyate cakṣur eva hi darśanākhyasya vijñānasyāsādhāraṇaṃ kāraṇam āśrayaś ceti draṣṭṛtvenopacaryate evaṃ pratyekaṃ śrotrādiṣu vaktavyam evaṃ vedanānubhavātmakatvāt vedayate sañjñaiva nimittodgrahaṇātmikatvāt sañjānīte nānya ity evaṃ sarvatra vācyam tasmān nātmabhāvaḥ sattvānāṃ pañcaskandhātmakatvād ekavastvātmakaḥ na ca skandhavyatirikto tra eko vidyate ekatvagrāhe vyāvartite skandhadeśanayā yas tatraikatvagrāhapūrvaka ātmagrāhaḥ asāv api vyāvartita evety ata ekatvagrāhapūrvātmagrāhapratipakṣeṇa skandhadeśanā ep katvagrāhas tu kāraṇe kāryopacāraṃ kṛtvātmagrāha ity uktaḥ  bhoktṛgrāhaḥ punaḥ sarvavādināṃ yaḥ śubhāśubhasya karmaṇa iṣṭāniṣṭaṃ sukhaduḥkhavedanāprabhāvitaṃ phalam upabhuṅkte rūpaśabdādīṃś ca viṣayān sa ātmeti asyātmagrāhasya pratipakṣeṇāyatanadeśanā śubhāśubhakarmaphalasya rūpādīnāṃ ca viṣayāṇām upabhuktir upalabdhiḥ tāṃ yaḥ karoti sa karmaphalasya rūpādīnāṃ copabhoktā tāṃ ṣaṭprakārām upalabdhim āyatanāny eva kurvanti nānyaḥ ata eva cakṣurādayo rūpādayaś ca vijñānāyadvārārthenāyatanānīty ucyante tasmān nāsti kaścid anyaś cakṣurādivyatirekeṇa karmaphalasya viṣayāṇāṃ copabhoktety evam āyatanadeśanā bhoktṛtvagrāhapratipakṣeṇeti kartṛtvagrāhaḥ punar yaḥ śubhāśubhānāṃ karmaṇāṃ kartā valganāsphoṭanādīnāṃ ca sa ātmā asyātmagrāhasya pratipakṣeṇa dhātudeśanā tathā hi nirvyāpārasvalakṣaṇadhāraṇārthena dhātava uktāḥ evaṃ kāraṇaṃ sattāmātreṇa kāryotpattiṃ prati vyāpriyate kāryaṃ ca sattāmātreṇaiva kāraṇam apekṣate na ca kāryakāraṇasvarūpavyatirekeṇānyā kriyāsti tat pūrvam eva pratipāditam kriyām antareṇa ca kutaḥ kartā tasmāt kartṛtvagrāhapratipakṣeṇa dhātudeśaneti p  idānīṃ dharmapravicayānugrahārthaṃ ya eva skandhāyatanadhātutvena dharmā nirdiṣṭāḥ teṣām eva prakārāś cintyante tatra dhātuṣu rūpacittayor vibhaktatvena vistarāpadeśāt sāsravaprakārādīnāṃ sukhagamyo nirdeśa iti dhātūn evārabhya cintyate na skandhāyatanānity ata evāha  aṣṭādaśānāṃ dhātūnāṃ kati rūpiṇa ityādi rūpaṇaṃ rūpaṃ tad eṣām astīti rūpiṇaḥ āśrayāśritaṃ rūpaṃ vā yathāsambhavam eṣām astīti rūpiṇaḥ na ca cakṣurādivijñāneṣu prasaṅgaḥ cakṣurādīnām ādhāratvena teṣām anāśrayatvāt ye rūpaskandhasvabhāvā iti te punaḥ daśa dhātavaḥ cakṣurdhātur yāvat kāyadhātuḥ rūpadhātur yāvat spraṣṭavyadhātuḥ avijñaptirūpe saty api na dharmadhāto rūpitvaprasaṅgas tasyāśrayāśritarūpābhāvād rūpaṇābhāvādrūpaskandhāsaṅgrahāc ca katy arūpiṇaḥ śeṣāḥ rūpiviparyayeṇa ye te punar aṣṭau  sapta cittadhātavo dharmadhātuś ca kati sanidarśanā iti aṣṭādaśānāṃ dhātūnām iti prakṛtatvāt sambadhyate eko rūpadhātur iti idam ihāmutreti ayam eva vyapap deśo nidarśanam tena saha vartata iti sanidarśanaḥ sālambanavat idam eva nidarśanārthaṃ prabhāvayann āha  deśanidarśaneneti tasmiṃs tasmin deśe nidarśyate neneti deśanidarśanam ekasyaiva rūpadhātoḥ sanidarśanatvena parigrahāt śeṣāḥ saptadaśa cakṣurādidhātavaḥ pañca śabdādidhātavaś catvāro dharmadhātur ekaḥ sapta cittadhātavaḥ anidarśanā iti siddham kati sapratighāḥ aṣṭādaśānāṃ dhātūnāṃ prakṛtatvāt sarvatra sambadhyate dharmadhātāv apy avijñaptirūpasadbhāvād asti rūpivyapadeśa iti daśety āha arūpivyavacchedārthaṃ rūpigrahaṇam te punaś cakṣurādīndriyadhātavaḥ pañca tadviṣayā rūpādidhātavaś ca pañca pratighātaḥ pratighaḥ tena saha vartanta iti sapratighāḥ pratighātas triprakāro viṣayālambanāvaraṇapratighātabhedāt iha tv āvaraṇapratighātenaiva sapratighatvam iṣṭam iti pratipādayann āha  yatra yaś ca pratihanyata iti āvaraṇapratighāto hi svadeśe parasyotpattipratibandhaḥ evaṃ ca yenānyasya svadeśa utpattiḥ pratibadhyate yasya ca pratibadhyate tadubhap yam api sapratigham iti jñāpitaṃ bhavati etena ca daśa rūpiṇo dhātavaḥ parasparasya svadeśa utpattiṃ pratibadhnantīty āvaraṇapratighātena sapratighāḥ śeṣāḥ sapta cittadhātavo dharmadhātuś cāpratighā iti siddham kati sāsravāḥ dhātūnām iti prakṛtam pañcadaśa trayāṇāṃ ca paścimānāṃ bhāga iti cakṣurādayaḥ pañcendriyadhātavo rūpādayaḥ pañca viṣayadhātavaḥ pañca cakṣurādivijñānadhātavaś ca  ete pañcadaśa ekāntena sāsravā eva ādyā api trayo vidyante cakṣūrūpacakṣurvijñānadhātava ity ata āha  paścimānām iti paścimās trayo manodhātur dharmadhātur manovijñānadhātuś ca teṣām api bhāgo ṃśaḥ sāsravaḥ na tu cakṣurādivat sarva eva sāsravāḥ teṣāṃ punar yo na mārgasatyāsaṃskṛtasvabhāvo bhāgaḥ sa eva sāsravaḥ sāsravaiḥ saha vartanta iti sāsravāḥ ata evāha  teṣu kleśotpattita iti teṣu yasmāt kleśā utpadyante te sāsravā iti cakṣurādivijñānānām avikalpakatvāt kathaṃ rūpādiṣu kleśotpattiḥ nocyate cakṣurādivijñānair eva saha rūpādiṣu kleśā utpadyanta iti kiṃ tarhi pratyakṣagocaratām upādāya p  rūpādiṣu kleśotpattir ucyate tathā hi cakṣuś ca pratītya rūpāṇi ca pratītya cakṣurvijñānam utpadyate cakṣurvijñānānubhūtāni rūpāṇi manovijñānena vikalpyante vikalpāc ca kleśā utpadyante iti evaṃ śeṣeṣv api vācyam katy anāsravāḥ trayāṇāṃ paścimānāṃ bhāgaḥ manodharmamanovijñānadhātūnāṃ yo mārgasatyāsaṃskṛtasaṅgṛhītaḥ pradeśaḥ so nāsrava iti kati kāmapratisaṃyuktāḥ aṣṭādaśānāṃ dhātūnām iti sambadhyate pañca rūpādayo viṣayāḥ kāmyanta iti kāmāḥ tatpradhāno dhātuḥ kāmadhātuḥ tatpratisaṃyuktāḥ kāmapratisaṃyuktā ity ucyante athavā kāmadhātupratisaṃyuktā iti vaktavye dhātuśabdalopāt kāmapratisaṃyuktā ity uktāḥ kāmapratisaṃyuktāḥ kāmadhātusaṅgṛhītāḥ kāmadhātusvabhāvā ity arthaḥ tathā yatra kāmatṛṣṇāsamudācāraḥ tat sarvaṃ kāmadhātusaṅgṛhītam te punaḥ sarve  ṣaḍ indriyadhātavaḥ ṣaḍ viṣayadhātavaḥ ṣaḍ vijñānadhātavaś ca kati rūpapratisaṃyuktāḥ caturdaśa tatra ṣaḍ cakṣuḥśrotraghrāṇajihvākāyamanaindriyadhātavaḥ catvāro viṣayadhātavaḥ tadviṣayavijñānap dhātavaś catvāraḥ  ete caturdaśa rūpadhātupratisaṃyuktāḥ kim punaḥ kāraṇaṃ gandharasayo rūpadhātau na bhāvas tadvijñānayoś ca gandharasau hy ekāntena kavaḍīkārāhārasvabhāvāv eva na tu sparśavedanāhārasvabhāvau api ca kavaḍīkārāhāravītarāgāś ca rūpadhātāv upapadyante yadvītarāgāś ca yatropapadyante tatra tasyābhāvaḥ tadyathā rūpavītarāgāṇām ārūpyāpattau cakṣurādīnām viṣayābhāvāc ca gandharasavijñānayor apy abhāvaḥ katy ārūpyapratisaṃyuktāḥ paścimās trayaḥ manodhātur dharmadhātur manovijñānadhātuś ca rūpavītarāgā hy ārūpyadhātāv utpadyante atas tatra daśa rūpasvabhāvā dhātavas tadāśrayālambanāś ca pañca vijñānadhātavo na santi katy apratisaṃyuktāḥ ye nāsravāḥ ye kāmarūpārūpyatṛṣṇābhir nālambyante dhātutrayaviyuktatvād apratisaṃyuktāḥ ye mārgasatyāsaṃskṛtasvabhāvā manodharmamanovijñānadhātavas te nāsravāḥ kati kuśalāḥ katy akuśalāḥ katy avyākṛtāḥ aṣṭāp daśānāṃ dhātūnām iti prakṛtatvāt sambadhyate tatra kutsitāc chalitam iti kuśalam gatam ity arthaḥ kuśeti vā prajñāparyāyaḥ lā ādāne prajñāparigṛhītāḥ prajñāparigrāhakā vā kuśalāḥ kutsitena vākāreṇa śerata iti kuśāḥ chedakā vedhakāś ceti lā ādāne yaś chedanavedhanaparihāreṇa kuśān ādatte sa kuśala ity ucyate evam anyo pi yasyāṃ kriyāyāṃ praśaṃsām arhati sa kuśalas tatrocyate etenākuśalaṃ vyākhyātam kuśalākuśalabhāvenāvyākaraṇād avyākṛtāḥ daśa trividhā iti  kuśalā apy akuśalā apy avyākṛtā api te tu na vijñāyanta aṣṭādaśānāṃ dhātūnāṃ katame daśety āha  saptacittadhātavor rūpaśabdadharmadhātavaś ceti atra cittadhātūnāṃ samprayogataḥ kuśalākuśalatvam na svataḥ kuśalākuśalamūlānāṃ ceti tatra sapta cittadhātavo lobhādveṣāmohasamprayuktāḥ kuśalāḥ lobhadveṣamohasamprayuktā akuśalāḥ anya avyākṛtāḥ rūpaśabdadhātū kuśalākuśalacittasamutthāpitau kuśalākuśalau kāyavāgvijñaptisaṅgṛhītau ato nyāv avyākṛtau dharmadhātur alobhādisvabhāvasamprayuktasamutthaḥ pratisaṅkhyānirodhas tathatā ca kuśalaḥ lobhādisvabhāvasamprayuktasamuttho kuśalaḥ tato p  nyo vyākṛtaḥ aṣṭāv avyākṛtāḥ  gandharasasparśāḥ pañca cakṣurādayaḥ ete hy avyākṛtā eva paramārthasvabhāvasamprayogasamutthānataḥ kuśalākuśalatvābhāvāt katy ādhyātmikāḥ aṣṭādaśānāṃ dhātūnām iti sambadhyate dvādaśa te tu na prajñāyante katamedvādaśety āha  rūpaśabdagandharasaspraṣṭavyadharmadhātūn sthāpayitveti śeṣāḥ ṣaḍ indriyadhātavaḥ ṣaḍ vijñānadhātava ity ete dvādaśādhyātmikāḥ kati dhātavo bāhyāḥ ṣaṭ te tu na vijñāyanta ity ata āha  ye sthāpitāḥ ete bāhyā iti boddhavyāḥ ke ca sthāpitāḥ rūpaśabdagandharasaspraṣṭavyadharmadhātavaḥ adhy ātmānam adhyātmam adhyātmam evādhyātmikam ātmany asati katham ādhyātmikaṃ bāhyaṃ vā bhavati na hi śīle saty adhiśīlaṃ śikṣā yujyate ahaṅkārasanniśritatvāc cittam ātmety upacaryate ahaṅkārasanniśrayo hy ātmavādibhir ātmety abhidhīyate tathā hy ātmaguṇatvenātmaviṣayatvena cāhaṅkāraṃ pratipannāḥ ahaṅkāraś ca cittasanniśritas tadvyatiriktātmābhāvāt āhito haṃmāna etasminn ity ātmā cittam eva caittānām āśraya iti cittam evātmatvenopacaryate kathaṃ p  punar etad gamyate trātmatvena cittam abhipretam iti uktaṃ hi bhagavatā  ātmanā hi sudāntena svargaṃ prāpnoti paṇḍita iti cittasya cānyatra damanam uktam  cittasya damanaṃ sādhu cittaṃ dāntaṃ sukhāvaham iti atra hi cittasya damanaṃ cittam eva dāntaṃ sukhāvaham ity uktam ato trāpy ātmanā hi sudāntena svargaṃ prāpnoti paṇḍita iti cittam evābhipretam iti vijñāyate ataś cātmabhūtasya cittasyāśrayabhāvena pratyāsannatvāc cakṣurādīnām ādhyātmikatvam rūpādīnāṃ ca viṣayabhāvād bāhyatvam evaṃ tarhi ṣaḍ vijñānadhātava ādhyātmikā na prāpnuvanti na hy ete manodhātutvam aprāptāś cittasyāśrayībhavantīti yadā tadā ta eva te bhavantīti lakṣaṇaṃ nātivartanta iti kati sālambanā dhātava iti prakṛtam ata āha  sapteti te pi na jñāyante katame saptety ata āha  cittadhātava iti kim eta eva sālambanāḥ na kiṃ tarhi dharmadhātupradeśaś ca caśabdaḥ samuccaye  sapta cittadhātavo dharmadhātupradeśaś ca sālambana iti asty amīṣām ālambanam iti sālambanāḥ viṣayo gocara ālambanam iti paryāyāḥ sapta cittadhātavaś cakṣuḥśrotraghrāṇarasanakāyap manovijñānamanodhātavo dharmadhātupradeśaś ca yaś caitasikasvabhāvaḥ katy anālambanāḥ śeṣāḥ te punar daśa  pañcendriyadhātavaś cakṣurādayaḥ pañca viṣayadhātavo rūpādayo dharmadhātupradeśaś ca yo na caitasikasvabhāvaḥ kati vikalpakāḥ aṣṭādaśānāṃ dhātūnām iti sambadhyate manodhātur manovijñānadhātur dharmadhātoś ca pradeśo yaḥ samprayuktaḥ etau hy abhinirūpaṇānusmaraṇavikalpābhyāṃ samprayuktau tāv eva vikalpakau netarau tābhyām asamprayogāt dharmadhātupradeśo pi samprayuktaḥ netaraḥ tatrānusmaraṇavikalpaḥ smṛtir eva mānasy anubhūtālambanāsampramoṣākārā traiyadhvikaparo kṣārthābhyūhanākāra idam evaṃ naivam iti prajñāviśeṣaś cetanā vā bhirūpaṇāvikalpaḥ yathoktam abhidharmasamuccaye  anusmaraṇavikalpaḥ katamaḥ yo nubhūtapūrvasaṃskārākāraḥ abhinirūpaṇāvikalpaḥ katamaḥ yo tītānāgatavartamāneṣu viparokṣeṣv abhyūhanākāro vikalpaḥ p  śeṣā avikalpakā iti siddham te punaḥ pañcadaśa dhātavo dharmadhātoś ca pradeśaḥ ete hy avikalpakā eva aṣṭādaśānāṃ dhātūnāṃ katy upāttāḥ pañcādhyātmikāḥ te punaś cakṣuḥśrotraghrāṇarasanakāyadhātavaḥ ete hy upāttā eva nanu cānyatraite dvidhā nirdiṣṭāḥ satyaṃ nirdiṣṭāḥ tatra hya tītānāgatā anupāttā uktāḥ te ca na santy eva na cāsata upāttatvam anupāttatvaṃ vā yujyate vartamānās tu svasattādhyāsitatvāt cittacaittaiś copāttatvād upāttā eva cakṣurādayaḥ nānupāttāḥ kiṃ cakṣurādaya eva pañcopāttāḥ na kiṃ tarhi caturṇāṃ ca pradeśaḥ katam eṣāṃ caturṇām ity atra āha  rūparasagandhaspraṣṭavyānām iti tatra ye rūpagandharasaspraṣṭavyadhātava indriyāvinirbhāgavartinaḥ te indriyavad upāttāḥ anye nupāttāḥ tadyathā mūlavarjyeṣu keśaromanakhadanteṣu viṇmūtrakheṭasiṅghāṇakaśoṇitādiṣu bhūmyudakādiṣu ca upāttam iti ko rthaḥ yac cittacaittair adhiṣṭhānabhāvenopagṛhītam anugrahopaghātābhyām anyonyānuvidhānāt yal loke sacetanam ity ucyate katy anupāttāḥ śeṣā nava caturṇāṃ ca pradeśaḥ upayuktebhyo p  ye nye te śeṣāḥ ataḥ saptacittadhātavo dharmadhātuḥ śabdadhātuś ca caturṇāṃ ca pradeśa iti rūpagandharasasparśānām sa punar ya indriyāvinirbhāgavartinaṃ bhāgaṃ sthāpayitvā mūlavarjyeṣu keśaromādiṣu vartate kati sabhāgāḥ aṣṭādaśānāṃ dhātūnām iti prakṛtatvād abhisambadhyate te pañcādhyātmikā iti dvādaśādhyātmikā uktāḥ teṣāṃ na vijñāyate katame pañcety ata āha  rūpiṇa iti te punaś cakṣuḥśrotraghrāṇarasanasparśanadhātavaḥ kasya sabhāgāḥ kena prakāreṇa sabhāgā iti na vijñāyate ata āha  svavijñānair viṣayasāmānyatām upādāyeti tatra cakṣuṣaḥ svavijñānaṃ cakṣurvijñānam tena svavijñānena cakṣuḥ svaviṣayeṇa rūpeṇa samānam dvayor api cakṣurvijñānotpattāv anuguṇatvāt samānam sāmānyatām upādāyeti gṛhītvā cakṣuḥ svaviṣayeṇa rūpeṇa sabhāgam ucyate evaṃ śrotrādīnām api svaviṣayaiḥ sabhāgatā vaktavyā etad uktaṃ bhavati  ye cakṣurādayaḥ svavijñānair adhyāsitāḥ te sabhāgāḥ ta eva cakṣurādayaḥ svavijñānaśūnyās tatsabhāgāḥ kimarthaṃ punas te tatsabhāgā ity ucyante svajātisāmānyatām upādāp yeti svavijñānaśūnyāś cakṣurādayas te sabhāgānāṃ cakṣurādīnāṃ cakṣurādijātyā samānā iti taiḥ sadṛśatvāt tatsabhāgā ity ucyante ete hy asādhāraṇatvād ya ekasya sabhāgās tatsabhāgā vā te sarvasattvānām apīti niyatam eṣāṃ sabhāgatatsabhāgatvam rūpādīnāṃ tu pratisantāne sabhāgatatsabhāgatvam ity anavasthitam na ca vijñānād anyat kāritram astīti nānyeṣāṃ sabhāgatatsabhāgatvam uktam pañcaskandhakavibhāṣā samāptā kṛtir ācāryasthiramateḥ ye dharmā hetuprabhavā hetun teṣāṃ tathāgato hy avadat teṣām ca yo nirodha evaṃvādi mahāśramaṇaḥ deyadharmo yaṃ pravaramahāyānayāyinaḥ śākyabhikṣuvibhūtiśrimitrasya yad atra puṇyaṃ tad bhavatv ācāryopādhyāyamātāpitṛpūrvaṅgamaṃ kṛtvā sakalasattvarāśer anuttarajñānaphalāvāptaya iti govindapālasya santanarājye saṃvat vaiśākhadine 