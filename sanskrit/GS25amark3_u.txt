amarakośa evaṃ nāmaliṅgānuśāsanaṃ kāṇḍa 
tṛtīyaṃ sāmānyakāṇḍam 
atha viśeṣyanighnavargaḥ 
 viśeṣya nighnaiḥ saṃkīrṇair nānārthairavyayairapi
 liṅgādi saṃgrahair vargāḥ sāmānye vargasaṃśrayāḥ
paribhāṣā 
 strīdārādyair yad viśeṣyaṃ yādṛśaiḥ prastutaṃ padaiḥ
 guṇadravyakriyāśabdās tathā syus tasya bhedakāḥ
 viśeṣyanighnavargaḥ
 kṣemaṅkaro 'riṣṭatātiśśivatātiśśivaṅkaraḥ
 sukṛtī puṇyavān dhanyo mahecchas tu mahāśayaḥ
 hṛdayāluḥ suhṛdayo mahotsāho mahodyamaḥ
 pravīṇe nipuṇābhijñavijñaniṣṇātaśikṣitāḥ
 vaijñānikaḥ kṛtamukhaḥ kṛtī kuśala ityapi
 pūjyaḥ pratīkṣyaḥ sāṃśayikaḥ saṃśayāpannamānasaḥ
 dakṣiṇīyo dakṣiṇārhas tatra dakṣiṇya ityapi
 syur vadānyasthūlalakṣyadānaśauṇḍā bahuprade
 jaivātṛkaḥ syādāyuṣmānantarvāṇis tu śāstravit
 parīkṣakaḥ kāraṇiko varadas tu samarddhakaḥ
 harṣamāṇo vikurvāṇaḥ pramanā hṛṣṭamānasaḥ
 durmanā vimanā antarmanāḥ syādutka unmanāḥ
 dakṣiṇe saralodārau sukalo dātṛbhoktari
 tatpare prasitāsaktāviṣṭārthodyukta utsukaḥ
 pratīte prathitakhyātavitta vijñātaviśrutāḥ
 guṇaiḥ pratīte tu kṛtalakṣaṇāhatalakṣaṇau
 ibhya āḍhyo dhanī svāmī tvīśvaraḥ patirīśitā
 adhibhūr nāyako netā prabhuḥ parivṛḍho 'dhipaḥ
 adhikardhiḥ samṛddhaḥ syāt kuṭumbavyāpṛtas tu yaḥ
 syādabhyāgārikas tasminnupādhiś ca pumānayam
 varāṅgarūpopeto yassiṃhasaṃhanano hi saḥ
 nirvāryaḥ kāryakartā yaḥ saṃpannaḥ satvasaṃpadā
 avāci mūko 'tha manojavasaḥ pitṛsaṃnibhaḥ
 satkṛtyālaṅkṛtāṃ kanyāṃ yo dadāti sa kūkudaḥ
 lakṣmīvān lakṣmaṇaḥ śrīlaḥ śrīmān snigdhastu vatsalaḥ
 syād dayāluḥ kāruṇikaḥ kṛpāluḥ sūratassamāḥ
 svatantro 'pāvṛtaḥ svairī svacchando niravagrahaḥ
 paratantraḥ parādhīnaḥ paravān nāthavānapi
 adhīno nighna āyatto 'svacchando gṛhyako 'pyasau
 khalapūḥ syād bahukaro dīrghasūtraś cirakriyaḥ
 jālmo 'samīkṣyakārī syāt kuṇṭho mandaḥ kriyāsu yaḥ
 karmakṣamo 'laṅkarmāṇaḥ kriyāvān karmasūdyataḥ
 sa kārmaḥ karmaśīlo yaḥ karmaśūras tu karmaṭhaḥ
 bharaṇyabhuk karmakaraḥ karmakāras tu tat kriyaḥ
 apasnāto mṛtasnāta āmiṣaśī tu śauṣkulaḥ
 bubhukṣitaḥ syāt kṣudhito jighatsuraśanāyitaḥ
 parānnaḥ parapiṇḍādo bhakṣako ghasmaro 'dbharaḥ
 ādyūnaḥ syādaudariko vijigīṣāvivarjite
 ubhau tvātmambhariḥ kukṣimbhariḥ svodarapūrake
 sarvānnīnas tu sarvānnabhojī gṛdhnustu gardhanaḥ
 lubdho 'bhilāpukas tṛṣṇak samau lolupalolubhau
 sonmādas tūnmadiṣṇuḥ syādavinītaḥ samuddhataḥ
 matte śauṇḍotkaṭakṣībāḥ kāmuke kamitānukaḥ
 kamraḥ kāmayitābhīkaḥ kamanaḥ kāmano 'bhikaḥ
 vidheyo vinayagrāhī vacanesthita āśravaḥ
 vaśyaḥ praṇeyo nibhṛtavinītapraśritāḥ samāḥ
 dhṛṣṭe dhṛṣṇag viyātaś ca pragalbhaḥ pratibhānvite
 syādadhṛṣṭe tu śālīno vilakṣo vismayānvite
 adhīre kātaras traste bhīrubhīrukabhīlukāḥ
 āśaṃsurāśaṃsitari gṛhayālur grahītari
 śraddhāluḥ śraddhayā yukte patayālus tu pātuke
 lajjāśīle 'patrapiṣṇur vandārurabhivādake
 śarārur ghātuko hiṃsraḥ syād varddhiṣṇus tu varddhanaḥ
 utpatiṣṇus tūtpatitālaṅkariṣṇus tu maṇḍanaḥ
 bhūṣṇur śvaviṣṇur bhavitā vartiṣṇur vartanaḥ samau
 nirākariṣṇuḥ kṣipnuḥ syāt sāndrasnigdhas tu meduraḥ
 jñātā tu viduro vindur vikāsī tu vikasvaraḥ
 visṛtvaro visṛmaraḥ prasārī ca visāriṇi
 sahiṣṇuḥ sahanaḥ kṣantā titikṣuḥ kṣamitā kṣamī
 krodhano 'marṣaṇaḥ kopī caṇḍas tvatyantakopanaḥ
 jāgarūko jāgaritā ghūrṇitaḥ pracalāyitaḥ
 svapnak śayālur nidrālur nidrāṇaśayitau samau
 parāṅmukhaḥ parācīnaḥ syādavāṅpyadhomukhaḥ
 devānañcati devadryaṅ viśvadryaṅ viśvagañcati
 yassahāñcati sadhryaṅ sa sa tiryaṅ yastiro 'ñcati
 vado vadāvado vaktā vāgīśo vākpatissamau
 vācoyuktipaṭurvāgmī vāvadūko 'tivaktari
 syāj jalpākas tu vācālo vācāṭo bahugarhyavāk
 durmukhe mukharābaddhamukhau śaklaḥ priyamvade
 lohalaḥ syādasphuṭavāg garhyavādī tu kadvadaḥ
 samau kuvādakucarau syādasaumyasvaro 'svaraḥ
 ravaṇaḥ śabdano nāndīvādī nāndīkaraḥ samau
 jaḍo 'jña eḍamūkastu vaktuṃ śrotumaśikṣite
 tūṣṇīṃśīlas tu tūṣṇīko nagno 'vāsā digambare
 niṣkāsito 'vakṛṣṭaḥ syādapadhvastas tu dhikkṛtaḥ
 āttagarvo 'bhibhūtaḥ syād dāpitaḥ sādhitaḥ samau
 pratyādiṣṭo nirastaḥ syāt pratyākhyāto nirākṛtaḥ
 nikṛtaḥ syād viprakṛto vipralabdhas tu vañcitaḥ
 manohataḥ pratihataḥ pratibaddho hataś ca saḥ
 adhikṣiptaḥ pratikṣipto baddhe kīlitasaṃyatau
 āpanna āpatprāptaḥ syāt kāndiśīko bhayadrutaḥ
 ākṣāritaḥ kṣārito 'bhiśaste saṃkasuko 'sthire
 vyasanārtoparaktau dvau vihastavyākulau samau
 viklavo vihvalaḥ syāt tu vivaśo 'riṣṭaduṣṭadhīḥ
 kaśyaḥ kaśyārhe sannaddhe tvātatāyī vadhodyate
 dveṣye tvakṣigato vadhyaḥ śīrṣacchedya imau samau
 viṣyo viṣeṇa yo vadhyo musalyo musalena yaḥ
 śiśvidāno 'kṛṣṇakarmā capalaś cikuraḥ samau
 doṣaikadṛk purobhāgī nikṛtas tvanṛjuḥ śaṭhaḥ
 karṇejapaḥ sūcakaḥ syāt piśuno durjanaḥ khalaḥ
 nṛśaṃso ghātukaḥ krūraḥ pāpo dhūrtas tu vañcakaḥ
 ajñe mūḍhayathājātamūrkhavaidheyabāliśāḥ
 kadarye kṛpaṇakṣudrakimpacānamitampacāḥ
 niḥsvas tu durvidho dīno daridro durgato 'pi saḥ
 vanīyako yācanako mārgaṇo yācakārthinau
 ahaṅkāravānahaṃyuḥ śubhaṃyus tu śubhānvitaḥ
 divyopapādukā devā nṛgavādyā jarāyujāḥ
 svedajāḥ kṛmidaṃśādyāḥ pakṣisarpādayo 'ṇḍajāḥ 
iti prāṇivargaḥ atra mūlaślokāḥ  
 udbhidas tarugulmādyā udbhidudbhijjamudbhidam
 sundaraṃ ruciraṃ cāru suṣamaṃ sādhu śobhanam
 kāntaṃ manoramaṃ rucyaṃ manojñaṃ mañju mañjulam
 ramyaṃ manoharaṃ saumyaṃ bhadrakaṃ ramaṇīyakam
 tadāsecanakaṃ tṛpter nāstyanto yasya darśanāt
 abhīṣṭe 'bhīpsitaṃ hṛdyaṃ dayitaṃ vallabhaṃ priyam
 nikṛṣṭapratikṛṣṭārvarephayāpyāvamādhamāḥ
 kupūyakutsitāvadyakheṭagarhyāṇakāḥ samāḥ
 malīmasaṃ tu malinaṃ kaccaraṃ maladūṣitam
 pūtaṃ pavitraṃ medhyaṃ ca vīdhraṃ tu vimalārthakam
 nirṇiktaṃ śodhitaṃ mṛṣṭaṃ niḥśodhyamanavaskaram
 asāraṃ phalgu śūnyaṃ tu vaśikaṃ tucchariktake
 klībe pradhānaṃ pramukhapravekānuttamottamāḥ
 mukhyavaryavareṇyāś ca pravarho 'navarārdhyavat
 parārdhyāgraprāgraharaprāgrayāgrayāgrīyamagriyam
 śreyān śreṣṭhaḥ puṣkalaḥ syāt sattamaś cātiśobhane
 syuruttarapade vyāghrapuṅgavarṣabhakuñjarāḥ
 siṃhaśārdūlanāgādyāḥ puṃsi śreṣṭhārthagocarāḥ
 aprāgrayaṃ dvayahīne dve apradhānopasarjane
 viśaṃkaṭaṃ pṛthu bṛhad viśālaṃ pṛthulaṃ mahat
 vaḍroruvipulaṃ pīnapīvnī tu sthūlapīvare
 stokālpakṣullakāḥ sūkṣmaṃ ślakṣṇaṃ dabhraṃ kṛśaṃ tanu
 striyāṃ mātrā truṭiḥ puṃsi lavaleśakaṇāṇavaḥ
 atyalpe 'lpiṣṭhamalpīyaḥ kanīyo 'ṇīya ityapi
 prabhūtaṃ pracuraṃ prājyamadabhraṃ bahulaṃ bahu
 puruhūḥ puru bhūyiṣṭhaṃ sphāraṃ bhūyaśa ca bhūri ca
 paraḥ śatādyās te yeṣāṃ parā saṃkhyā śatādikāt
 gaṇanīye tu gaṇeyaṃ saṃkhyāte gaṇitamatha samaṃ sarvam
 viśvamaśeṣaṃ kṛtsnaṃ samastanikhilākhilāni niḥśeṣam
 samagraṃ sakalaṃ pūrṇamakhaṇḍaṃ syādanūnake
 ghanaṃ nirantaraṃ sāndraṃ pelavaṃ viralaṃ tanu
 samīpe nikaṭāsannasaṃnikṛṣṭasanīḍavat
 sadeśābhyāśasavidhasamaryādasaveśavat
 upakaṇṭhāntikābhyarṇābhyagrā apyabhito 'vyayam
 saṃsakte tvavyavahitamapadāntaramityapi
 nediṣṭhamantikatamaṃ syād dūraṃ viprakṛṣṭakam
 davīyaś ca daviṣṭhaṃ ca sudūraṃ dīrghamāyatam
 vartulaṃ nistalaṃ vṛttaṃ bandhuraṃ tūnnatānatam
 uccaprāṃśūnnatodagrocchritāstuṅge 'tha vāmane
 nyaṅnīcakharvahrasvāḥ syuravāgre 'vanatānatam
 arālaṃ vṛjinaṃ jihmamūrmimat kuñcitaṃ natam
 āviddhaṃ kuṭilaṃ bhugnaṃ vellitaṃ vakramityapi
 ṛjāvajihmapraguṇau vyaste tvapraguṇākulau
 śāśvatas tu dhruvo nityasadātanasanātanāḥ
 sthāsnuḥ sthirataraḥ stheyānekarūpatayā tu yaḥ
 kālavyāpī sa kūṭasthaḥ sthāvaro jaṅgametaraḥ
 cariṣṇu jaṅgamacaraṃ trasamiṅgaṃ carācaram
 calanaṃ kampanaṃ kampraṃ calam lolaṃ calācalam
 cañcalaṃ taralaṃ caiva pāriplavapariplave
 atiriktaḥ samadhiko dhṛḍhasandhis tu saṃhataḥ
 khakkhaṭaṃ kaṭhinaṃ krūraṃ kaṭhoraṃ niṣṭhuraṃ dhṛḍham
 jaraṭhaṃ mūrtiman mūrtaṃ pravṛddhaṃ prauḍhamedhitam
 purāṇe pratanapratnapurātanacirantanāḥ
 pratyagro 'bhinavo navyo navīno nūtano navaḥ
 nūtnaś ca sukumāraṃ tu komalaṃ mṛdulam mṛdu
 anvaganvakṣamanuge 'nupadaṃ klībamavyayam
 pratyakṣaṃ syādaindriyakamapratyakṣamatīndriyam
 ekatāno 'nanyavṛttiraikāgraikāyanāvapi
 apyekasarga ekāgryo 'pyekāyanagato 'pi saḥ
 puṃsyādiḥ pūrvapaurastyaprathamādyā athāstriyām
 anto jaghanyaṃ caramamantyapāścātyapaścimāḥ
 moghaṃ nirarthakaṃ spaṣṭaṃ sphuṭaṃ pravyaktamulbaṇam
 sādhāraṇaṃ tu sāmānyamekākī tveka ekakaḥ
 bhinnārthakā anyatara ekaṃ tvo 'nyetarāvapi
 uccāvacaṃ naikabhedamuccaṇḍamavilambitam
 aruntudas tu marmaspṛgabādhaṃ tu nirargalam
 prasavyaṃ pratikūlaṃ syādapasavyamapaṣṭhu ca
 vāmaṃ śarīre savyaṃ syādapasavyaṃ tu dakṣiṇam
 saṅkaṭam nā tu saṃbādhaḥ kalilaṃ gahanaṃ same
 saṃkīrṇe saṃkulākīrṇe muṇḍitaṃ parivāpitam
 granthitaṃ sanditaṃ dṛbdhaṃ visṛtaṃ vistṛtaṃ tatam
 antargataṃ vismṛtaṃ syāt praāptapraṇihite same
 vellitapreṅkhitādhūtacalitākampitā dhute
 nuttanunnāstaniṣṭhayūtāviddhakṣipteritāḥ samāḥ
 parikṣiptaṃ tu nivṛttaṃ mūṣitaṃ muṣitārthakam
 pravṛddhaprasṛte nyastanisṛṣṭe guṇitāhate
 nidigdhopacite gūḍhagupte guṇṭhitarūṣite
 drutāvadīrṇe udgūrṇodyate kācitaśikyite
 ghrāṇaghrāte digdhalipte samudaktoddhṛte same
 veṣṭitaṃ syād valayitaṃ saṃvītaṃ ruddhamāvṛtam
 rugṇaṃ bhugne 'tha niśitakṣṇutaśātānitejite
 syād vināśonmukhaṃ pakvaṃ hrīṇahrītau tu lajjite
 vṛtte tu vṛtavyāvṛttau saṃyojita upāhitaḥ
 prāpyaṃ gamyaṃ samāsādyaṃ syannaṃ rīṇaṃ snutaṃ srutam
 saṃgūḍhaḥ syāt saṃkalito 'vagītaḥ khyātagarhaṇaḥ
 vividhaḥ syād bahuvidho nānārūpaḥ pṛthagvidhaḥ
 avarīṇo dhikkṛtaś cāpyavadhvasto 'vacūrṇitaḥ
 anāyāsakṛtaṃ phāṇṭaṃ svanitaṃ dhvanitam same
 baddhe sandānitaṃ mūtamudditaṃ sanditaṃ sitam
 niṣpakve kvathitaṃ pāke kṣīrājya haviṣāṃ śṛtam
 nirvāṇo munivahnyādau nirvātas tu gate 'nile
 pakvam pariṇate gūnaṃ hanne mīḍhaṃ tu mūtrite
 puṣṭe tu puṣitaṃ soḍhe kṣāntamudvāntamudgate
 dāntas tu damite śāntaḥ śamite prārthite 'rditaḥ
 jñaptas tu Gyapite channaś chādite pūjite 'ñcitaḥ
 pūrṇas tu pūrite kliṣṭaḥ kliśite 'vasite sitaḥ
 pruṣṭapluṣṭoṣitā dagdhe taṣṭatvaṣṭau tanūkṛte
 vedhitacchidritau viddhe vinnavittau vicārite
 niṣprabhe vigatārokau vilīne vidrutadrutau
 siddhe nirvṛttaniṣpannau dārite bhinnabheditau
 ūtaṃ syūtamutaṃ ceti tritayaṃ tantu santate
 syādarhite namasyitanamasitamapacāyitārcitāpacitam
 varivasite varivasyitamupāsitaṃ copacaritaṃ ca
 saṃtāpitasaṃtaptau dhūpita dhūpāyitau ca dūnaś ca
 hṛṣṭo mattas tṛptaḥ prahlannaḥ pramuditaḥ prītaḥ
 chinnaṃ chātaṃ lūnaṃ kṛttaṃ dātaṃ ditaṃ chitaṃ vṛkṇam
 srastaṃ dhvastaṃ bhraṣṭaṃ skannaṃ pannaṃ cyutaṃ galitam
 labdhaṃ prāptaṃ vinnaṃ bhāvitamāsāditaṃ ca bhūtam ca
 anveṣitaṃ gaveṣitamanviṣṭaṃ mārgitaṃ mṛgitam
 ārdraṃ sārdraṃ klinnaṃ timitaṃ smititaṃ samunnamuttaṃ ca
 trātaṃ trāṇaṃ rakṣitamavitaṃ gopāyitaṃ ca guptaṃ ca
 avagaṇitamavamatāvajñāte avamānitaṃ ca paribhūte
 tyaktaṃ hīnaṃ vidhutaṃ samujjhitaṃ dhūtamutsṛṣṭe
 uktaṃ bhāṣitamuditaṃ jalpitamākhyātamabhihitaṃ lapitam
 buddhaṃ budhitaṃ manitaṃ viditaṃ pratipannamavasitāvagate
 urīkṛtamurarīkṛtamaṅgīkṛtamāśrutaṃ pratijñātam
 saṃgīrṇaviditasaṃśrutasamāhitopaśrutopagatam
 īlitaśastapaṇāyitapanāyitapraṇutapaṇitapanitāni
 api gīrṇavarṇitābhiṣṭuteḍitāni stutārthāni
 bhakṣitacarvitaliptapratyavasitagilitakhāditapsātam
 abhyavahṛtānnajagdhagrastaglastāśitaṃ bhukte
 kṣepiṣṭhakṣodiṣṭhapreṣṭhavariṣṭhasthaviṣṭhabaṃhiṣṭhāḥ
 kṣiprakṣudrābhīpsitapṛthupīvarabahulaprakarṣārthāḥ
 sādhiṣṭhadrāghiṣṭhaspheṣṭhagariṣṭhahrasiṣṭhavṛndiṣṭhāḥ
 bāḍhavyāyatabahuguruvāmanavṛndārakātiśaye
 iti viśeṣyanighnavargaḥ  atra mū ślo 
saṃkīrṇavargaḥ 
 prakṛtipratyayārthādyaiḥ saṃkīrṇe liṅgamunnayet
 atha saṃkīrṇavargaḥ
 karma kriyā tatsātatye gamye syuraparasparāḥ
 sākalyāsaṃgavacane pārāyaṇaparāyaṇe
 yadṛcchā svairitā hetuśūnyā tvāsthā vilakṣaṇam
 śamathas tu śamaḥ śāntir dāntis tu damatho damaḥ
 avadānaṃ karma vṛttaṃ kāmyadānaṃ pravāraṇam
 vaśakriyā saṃvananaṃ mūlakarma tu kārmaṇam
 vidhūnanaṃ vidhuvanaṃ tarpaṇaṃ prīṇanāvanam
 paryāptiḥ syāt paritrāṇaṃ hastadhāraṇamityapi
 sevanaṃ sīvanaṃ syūtir vidaraḥ sphuṭanaṃ bhidā
 ākrośanamabhīṣaṅgaḥ saṃvedo vedanā na nā
 saṃmūrcchanamabhivyāptir yāñcā bhikṣārthanārdanā
 vardhanaṃ chedane 'tha dve ānandanasabhājane
 āpracchannamathāmnāyaḥ saṃpradāyaḥ kṣaye kṣiyā
 grahe grāho vaśaḥ kāntau rakṣṇas trāṇe raṇaḥ kaṇe
 vyadho vedhe pacā pāke havo hūtau varo vṛttau
 oṣaḥ ploṣe nayo nāye jyānir jīrṇau bhramo bhramau
 sphātir vṛddhau prathā khyātau spṛṣṭiḥ pṛktau snavaḥ srave
 edhā samṛddhau sphuraṇe sphuraṇā pramitau pramā
 prasūtiḥ prasave ścyote prādhāraḥ klamathaḥ klame
 utkarṣo 'tiśaye sandhiḥ śleṣe viṣaya āśraye
 kṣipāyāṃ kṣepaṇaṃ gīrṇir girau guraṇamudyame
 unnāya unnaye śrāyaḥ śrayaṇe jayane jayaḥ
 nigādo nigade mādo mada udvega udbhrame
 vimardanaṃ parimalo 'bhyupapattiranugrahaḥ
 nigrahas tadviruddhaḥ syādabhiyogas tvabhigrahaḥ
 muṣṭibandhas tu saṃgrāho ḍimbe ḍamaraviplavau
 bandhanaṃ prasitiś cāraḥ sparśaḥ spraṣṭopataptari
 nikāro viprakāraḥ syādākāras tviṅga iṅgitam
 pariṇāmo vikāre dve same vikṛtivikriye
 apahāras tvapacayaḥ samāhāraḥ samuccayaḥ
 pratyāhāra upādānaṃ vihāras tu parikramaḥ
 abhihāro 'bhigrahaṇaṃ nihāro 'bhyavakarṣaṇam
 anuhāro 'nukāraḥ syādarthasyāpagame vyayaḥ
 pravāhas tu pravṛttiḥ syāt pravaho gamanaṃ bahiḥ
 viyāmo viyamo yāmo yamaḥ saṃyāmasaṃyamau
 himsākarmābhicāraḥ syāj jāgaryā jāṃgarā dvayoḥ
 vighno 'ntarāyaḥ pratyūhaḥ syādupaghno 'ntikāśraye
 nirveśa upabhogaḥ syāt parisarpaḥ parikriyā
 vidhuraṃ tu praviśleṣe 'bhiprāyaś chanda āśayaḥ
 saṃkṣepaṇaṃ samasanaṃ paryavasthā virodhanam
 parisaryā parīsāraḥ syādāsyā tvāsanā sthitiḥ
 vistāro vigraho vyāsaḥ sa ca śabdasya vistaraḥ
 saṃvāhanaṃ mardanaṃ syād vināśaḥ syādadarśanam
 saṃstavaḥ syāt paricayaḥ prasaras tu visarpaṇam
 nīvākas tu prayāmaḥ syāt saṃnidhiḥ saṃnikarṣaṇam
 lavo 'bhilāṣo lavane niṣpāvaḥ pavane pavaḥ
 prastāvaḥ syādapasaras trasaraḥ sūtraveṣṭanam
 prajanaḥ syādupasaraḥ praśrayapraṇayau samau
 dhīśaktir niṣkramo 'strī tu saṃkramo durgasaṃcaraḥ
 pratyutkramaḥ prayogārthaḥ prakramaḥ syādupakramaḥ
 syādabhyādānamuddhāta ārambhaḥ saṃbhramas tvarā
 pratibandhaḥ praviṣṭambho 'vanāyas tu nipātanam
 upalambhas tvanubhavaḥ samālambho vilepanam
 vipralambho viprayogo vilambhas tvatisarjanam
 viśrāvas tu pratikhyātiravekṣā pratijāgaraḥ
 nipāṭhanipaṭhau pāṭhe temastemau samundane
 ādīnavāsravau kleśe melake saṃgasaṃgamau
 saṃvīkṣanaṃ vicayanaṃ mārgaṇaṃ mṛgaṇā mṛgaḥ
 parirambhaḥ pariṣvaṅgaḥ saṃśleṣa upagūhanam
 nirvarṇanaṃ tu nidhyānaṃ darśanālokanekṣaṇam
 pratyākhyānaṃ nirasanaṃ pratyādeśo nirākṛtiḥ
 upaśāyo viśāyaś ca paryāyaśayanārthakau
 artanaṃ ca ṛtīyā ca hṛṇīyā ca ghṛṇārthakāḥ
 syād vyatyāso viparyāso vyatyayaś ca viparyaye
 paryayo 'tikramas tasminnatipāta upātyayaḥ
 preṣaṇaṃ yat samāhūya tatra syāt pratiśāsanam
 sa saṃstāvaḥ kratuṣu yā stutibhūmir dvijanmanām
 nidhāya takṣyate yatra kāṣṭhe kāṣṭhaṃ sa uddhanaḥ
 stambaghnas tu stambaghanaḥ stambo yena nihanyate
 āvidho vidhyate yena tatra viṣvaksame nighaḥ
 utKāraś ca nikāraś ca dvau dhānyotkṣepaṇārthakau
 nigārodgāravikṣāvodgrāhās tu garaṇādiṣu
 āratyavarativirataya uparāme 'thāstriyāṃ tu niṣṭhevaḥ
 niṣṭhayūtir niṣṭhevananiṣṭhīvanamityabhinnāni
 javane jūtiḥ sātis tvavasāne syādatha jvare jūrtiḥ
 udajas tu paśu preraṇamakaraṇirityādayaḥ śāpe
 gotrāntebhyas tasya vṛndamityaupagavakādikam
 āpūpikaṃ śāṣkulikamevamādyamacetasām
 māṇavānāṃ tu māṇavyaṃ sahāyānāṃ sahāyatā
 halyā halānāṃ brāhmaṇyavāḍavye tu dvijanmanām
 dve parśukānāṃ pṛṣṭhānāṃ pārśvaṃ pṛṣṭhyamanukramāt
 khalānāṃ khalinī khalyāpyatha mānuṣyakaṃ nṛṇām
 grāmatā janatā dhūmyā pāśyā galyā pṛthakpṛthak
 api sāhasrakārīṣavārmaṇātharvaṇādikam 
iti saṃkīrṇavargaḥ  atra mūlaślokāḥ 
nānārthavargaḥ
 nānārthāḥ ke 'pi kāntādi vargeṣvevātra kīrtitāḥ
 atha nānārthavargaḥ
 bhūriprayogā ye yeṣu paryāyeṣvapi teṣu te
 ākāśe tridive nāko lokas tu bhuvane jane
 padye yaśasi ca ślokaḥ śare khaḍge ca sāyakaḥ
 jambukau kroṣṭuvaruṇau pṛthukau cipiṭārbhakau
 ālokau darśanadyotau bherīpaṭakamānakau
 utsaṅgacihnayoraṅkaḥ kalaṅko 'ṅkāpavādayoḥ
 takṣako nāgavarddhakyorarkaḥ sphaṭikasūryayoḥ
 marute vedhasi braghne puṃsi kaḥ kaṃ śiro 'mbunoḥ
 syāt pulākas tucchadhānye saṃkṣepe bhaktasikthake
 ulūke kariṇaḥ pucchamūlopānte ca pecakaḥ
 kamaṇḍalau ca karakaḥ sugate ca vināyakaḥ
 kiṣkur haste vitastau ca śūkakīṭe ca vṛścikaḥ
 pratikūle pratīkas triṣvekadeśe tu puṃsyayam
 syād bhūtikaṃ tu bhūnimbe kattṛṇe bhūstṛṇe 'pi ca
 jyotsnikāyāṃ ca ghoṣe ca kośātakyatha kaṭphale
 site ca khadire somavalkaḥ syādatha sihvake
 tilakalke ca piṇyāko bāhlīkaṃ rāmaṭhe 'pi ca
 mahendra guggulūlūkavyālagrāhiṣu kauśikaḥ
 ruktāpaśaṅkāsvātaṅkaḥ svalpe 'pi kṣullakas triṣu
 jaivātṛkaḥ śaśāṅke 'pi khure 'pyaśvasya vartakaḥ
 vyāghre 'pi puṇḍarīko nā yavānyāmapi dīpakaḥ
 śālāvṛkāḥ kapikroṣṭuśvānaḥ svarṇe 'pi gairikam
 pīḍārthe 'pi vyalīkaṃ syādalīkaṃ tvapriye 'nṛte
 śīlānvayāvanūke dve śalke śakalavalkale
 sāṣṭe śate suvarṇānāṃ hemnyurobhūṣaṇe pale
 dīnāre 'pi ca niṣko 'strī kalko 'strī śamalainasoḥ
 dambhe 'pyatha pināko 'strī śūlaśaṅkaradhanvanoḥ
 dhenukā tu kareṇvāṃ ca meghajāle ca kālikā
 kārikā yātanāvṛttyoḥ karṇikā karṇabhūṣaṇe
 karihaste 'ṅgulau padmabījakośyāṃ triṣūttare
 vṛndārakau rūpimukhyāveke mukhyānyakevalāḥ
 syād dāmbhikaḥ kaukkuṭiko yaś cādūreritekṣaṇaḥ
 lalāṭikaḥ prabhor bhāladarśī kāryākṣamaś
 ca yaḥ
 bhūbhṛnnitambavalayacakreṣu kaṭako 'striyām
 sūcyagre kṣudraśatrau ca romaharṣe ca kaṇṭakaḥ
 pākau paktiśiśū madhyaratne netari nāyakaḥ
 paryaṅkaḥ syāt parikare syād vyāgre 'pi ca lubdhakaḥ
 peṭakas triṣu vṛnde 'pi gurau deśye ca deśikaḥ
 kheṭakau grāmaphalakau dhīvare 'pica jālikaḥ
 puṣpareṇau ca kiñjalkaḥ śulko 'strī strīdhane 'pi ca
 syāt kallole 'pyutkalikā vārdhakaṃ bhāvavṛndayoḥ
 kariṇyāṃ cāpi gaṇikā dārakau bālabhedakau
 andhe 'pyaneḍamūkaḥ syāt ṭaṅkau darpāśmadāraṇau
 mṛdbhāṇḍe 'pyuṣṭrikā manthe khajakaṃ rasadarvake
 iti kāntāḥ
 mayūkhas tviṭkarajvālāsvalibāṇau śilīmukhau
 śaṅkho nidhau lalaṭāsthnikambau na strīndriye 'pi kham
 dhṛṇijvāle api śikhe śailavṛkṣau nagāvagau
 iti khāntāḥ
 āśugau vāyuviśikhau śarārkavihagāḥ khagāḥ
 pataṅgau pakṣisūryau ca pūgaḥ kramukavṛndayoḥ
 paśavo 'pi mṛgā vegaḥ pravāhajavayorapi
 parāgaḥ kausume reṇau snānīyādau rajasyapi
 gaje 'pi nāgamātaṅgāvapāṅgas tilake 'pi ca
 sargaḥ svabhāvanirmokṣaniścayādhyāyasṛṣṭiṣu
 yogaḥ saṃnahanopāyadhyānasaṃgatiyuktiṣu
 bhogaḥ sukhe stryādibhṛtāvaheś ca phaṇakāyayoḥ
 cātake hariṇe puṃsi sāraṅgaḥ śavale triṣu
 kapau ca plavagaḥ śāpe tvabhiṣaṅgaḥ parābhave
 yānādyaṅge yugaḥ puṃsi yugaṃ yugme kṛtādiṣu
 svargeṣupaśuvāgvajra diṅnetradhṛṇibhūjale
 lakṣyadṛṣṭyā striyāṃ puṃsi gaur liṅgaṃ cihna śephasoḥ
 śṛṅgaṃ prādhānyasānvoś ca varāṅgaṃ mūrdhaguhyayoḥ
 bhagaṃ śrīkāmamāhātmyavīryayatnārkakīrtiṣu
 iti gāntāḥ
 parighaḥ parighāte 'stre 'pyogho vṛnde 'mbhasāṃ raye
 mūlye pūjāvidhāvargho 'hoduḥkhavyasaneṣvagham
 triṣviṣṭe 'lpe laghuḥ kācāḥ śikyamṛdbhedadṛgrujaḥ
 iti ghāntāḥ
 viparyāse vistare ca prapañcaḥ pāvake śuciḥ
 māsyamātye cāpyupadhe puṃsi medhye site triṣu
 abhiṣvaṅge spṛhāyāṃ ca gabhastau ca ruciḥ striyām
 iti cāntāḥ
 prasanne bhalluke 'pyaccho gucchaḥ stabaka hārayoḥ
 paridhānāñcale kaccho jalaprānte tri liṅgakaḥ
 iti kṣepakacchāntāḥ
 keki tārkṣyāvahibhujau dantaviprāṇḍajā dvijāḥ
 ajā viṣṇuharacchāgā goṣṭhādhvanivahā vrajāḥ
 dharmarājau jinayamau kuñjo dante 'pi na striyām
 valaje kṣetrapūrdvāre valajā valgudarśanā
 same kṣmāṃśe raṇe 'pyājiḥ prajā syāt saṃtatau jane
 abjau śaṅkhaśaśāṅkau ca svake nitye nijaṃ triṣu
 iti jāntāḥ
 puṃsyātmani pravīṇeca kṣetrajño vācyaliṅgakaḥ
 saṃjñā syāc cetanā nāma hastādyaiś cārthasūcanā
 doṣajñau vaidyavidvāṃsau jño vidvān somajo 'pi ca
 iti ñāntāḥ
 kākebhagaṇḍau karaṭau gajagaṇḍakaṭī kaṭau
 śipiviṣṭas tu khalatau duścarmaṇi maheśvare
 devaśilpinyapi tvaṣṭā diṣṭaṃ daive 'pi na dvayoḥ
 rase kaṭuḥ kaṭvakārye triṣu matsaratīkṣṇayoḥ
 riṣṭaṃ kṣemāśubhābhāveṣvariṣṭe tu śubhāśubhe
 māyāniścalayantreṣu kaitavānṛtarāśiṣu
 ayoghane śailaśṛṅge sīrāṅge kūṭamastriyām
 sūkṣmailāyāṃ truṭiḥ strī syāt kāle 'lpe saṃśaye 'pi sā
 atyutkarṣāśrayaḥ koṭyo mūle lagnakace jaṭā
 vyuṣṭiḥ phale samṛddhau ca dṛṣṭir jñāne 'kṣṇi darśane
 iṣṭir yogecchayoḥ sṛṣṭaṃ niścite bahuni triṣu 'bahūni'
 kaṣṭe tu kṛcchragahane dakṣāmandāgadeṣu tu
 paṭur dvau vācyaliṅgau ca nīlakaṇṭhaḥ śive 'pi ca
 poṭā dāsī dviliṃgā ca ghṛṣṭī gharṣaṇasūkarau
 ghaṭā ghoṣṭhyāṃ hastipaṅktau kṛpīṭamudare jale
 iti ṭāntāḥ
 puṃsi koṣṭho 'ntarjaṭharaṃ kusūlo 'ntargṛhaṃ tathā
 niṣṭhā niṣpattināśāntāḥ kāṣṭhotkarṣe sthitau diśi
 triṣu jyeṣṭho 'tiśaste 'pi kaniṣṭho 'tiyuvālpayoḥ
 iti ṭhāntāḥ
 daṇḍo 'strī laguḍe 'pi syād guḍo golekṣupākayoḥ
 sarpa māṃsātpaśū vyāḍau gobhūvācas tviḍā ilāḥ
 kṣveḍavaṃśaśalākāpi nāḍī kāle 'pi ṣaṭkṣaṇe
 kāṇḍo 'strī daṇḍabāṇārvavargāvasaravāriṣu
 syād bhāṇḍamaśvābharaṇe 'matre mūlavaṇigdhane
 iti ḍāntāḥ
 bhṛśapratijñayor bāḍhaṃ pragāḍhaṃ bhṛśakṛcchrayoḥ
 saṃghātagrāsayoḥ piṇḍī dvayoḥ puṃsi kalevare
 gaṇḍau kapolavisphoṭau muṇḍakas triṣu muṇḍite
 ikṣubhede 'pi khaṇḍo 'strī śikhaṇḍo barhacūḍayoḥ
 śaktasthūlau triṣu dṛḍhau vyūḍhau vinyastasaṃhatau
 iti ḍhāntāḥ
 bhrūṇo 'rbhake straiṇagarbhe bāṇo balisute śare
 kaṇo 'tisūkṣme dhānyāṃśe saṃghāte pramathe gaṇaḥ
 paṇo dyūtādiṣūtsṛṣṭe bhṛtau mūlye dhane 'pi ca
 maurvyāṃ dravyāśrite satvaśauryasandhyādike guṇaḥ
 nirvyāpārasthitau kālaviśeṣotsavayoḥ kṣaṇaḥ
 varṇo dvijādau śuklādau stutau varṇaṃ tu vākṣare
 aruṇo bhāskare 'pi syād varṇabhede 'pi ca triṣu
 sthāṇuḥ śarvo 'pyatha droṇaḥ kāke 'pyājau rave raṇaḥ
 grāmaṇīr nāpite puṃsi śreṣṭhe grāmādhipe triṣu
 ūrṇā meṣādilomni syādāvarte cāntarā bhruvoḥ
 hariṇī syān mṛgī hemapratimā haritā ca yā
 triṣu pāṇḍau ca hariṇaḥ sthūṇā stambhe 'pi veśmanaḥ
 triṣṇe spṛhāpipāse dve jugupsākaruṇe ghṛṇe
 vaṇikpathe ca vipaṇiḥ surā pratyak ca vāruṇī
 kareṇuribhyāṃ strī nebhe draviṇaṃ tu balaṃ dhanam
 śaraṇaṃ gṛharakṣitroḥ śrīparṇaṃ kamale 'pi ca
 viṣābhimaraloheṣu tīkṣṇaṃ klībe khare triṣu
 pramāṇaṃ hetumaryādāśāstreyattāpramātṛṣu
 karaṇaṃ sādhakatamaṃ kṣetragātrendriyeṣvapi
 prāṇyutpāde saṃsaraṇamasaṃbādhacamūgatau
 ghaṇṭāpathe 'tha vāntānne samudgiraṇamunnaye
 atas triṣu viṣāṇaṃ syāt paśuśṛṅgebhadantayoḥ
 pravaṇe kramanimnorvyāṃ prahve nā tu catuṣpathe
 saṃkīrṇau nicitāśuddhā viriṇaṃ śūnyamūṣaram
 setau ca caraṇo veṇī nadībhede kacoccaye
 iti ṇāntāḥ
 devasūryau vivasvantau sarasvantaunadārṇavau
 pakṣitārkṣyau garutmantau śakuntau bhāsapakṣiṇau
 agnyutpātau dhūmaketū jīmūtau meghaparvatau
 hastau tu pāṇinakṣatre marutau pavanāmarau
 yantā hastipake sūte bhartā dhātari poṣṭari
 yānapātre śiśau potaḥ pretaḥ prāṇyantare mṛte
 grahabhede dhvaje ketuḥ pārthive tanaye sutaḥ
 sthapatiḥ kārubhede 'pi bhūbhṛd bhūmidhare nṛpe
 mūrdhābhiṣikto bhūpe 'pi ṛtuḥ strī kusume 'pi ca
 viṣṇāvapyajitāvyaktau sūtas tvaṣṭari sārathau
 vyaktaḥ prājñe 'pi dṛṣṭāntāvubhau śāstranidarśane
 kṣattā syāt sārathau dvāḥsthe kṣatriyāyāṃ ca śūdraje
 vṛttāntaḥ syāt prakaraṇe prakāre kārtsnyavārtayoḥ
 ānartaḥ samare nṛtyasthāna nīvṛdviśeṣayoḥ
 kṛtānto yama siddhānta daivākuśalakarmasu
 śleṣmādi rasa raktādi mahā bhūtāni tad guṇāḥ
 indriyāṇyaśma vikṛtiḥ śabdayoniś ca dhātavaḥ
 kakṣāntare 'pi śuddhānto bhūpasyāsarva gocare
 kāsū sāmarthyayoḥ śaktir mūrtiḥ kāṭhinyakāyayoḥ 
 vistāra vallayor vratatir vasatī rātriveśmanoḥ
 kṣayārcayorapacitiḥ sātir dānāvasānayoḥ 
 ārtiḥ pīḍā dhanuṣkoṭyor jātiḥ sāmānyajanmanoḥ
 pracāra syandayo rītirītir ḍimba pravāsayoḥ
 udaye 'dhigame prāptistretā tvagnitraye yuge
 vīṇābhede 'pi mahatī bhūtir bhasmani sampadi
 nadī nagaryor nāgānāṃ bhogavatyatha saṃgare
 saṃge sabhāyāṃ samitiḥ kṣayavāsāvapi kṣitī
 raverarciś ca śastraṃ ca vahnijvālā ca hetayaḥ
 jagatī jagati chandoviśeṣo 'pi kṣitāvapi
 paṅktiś chando 'pi daśamaṃ syāt prabhāve 'pi cāyatiḥ
 pattir gatau ca mūle tu pakṣatiḥ pakṣabhedayoḥ
 prakṛtir yoniliṅge ca kaiśikyādyāś ca vṛttayaḥ
 sikatāḥ syur vālukāpi vede śravasi ca śrutiḥ
 vanitā janitātyarthānurāgāyāṃ ca yoṣiti
 guptiḥ kṣitivyudāse 'pi dhṛtir dhāraṇadhairyayoḥ
 bṛhatī kṣudra vārtākī chandobhede mahatyapi
 vāsitā strī kariṇyoś ca vārtā vṛttau janaśrutau
 vārtaṃ phalgunyaroge ca triṣvapsu ca ghṛtāmṛte
 kaladhautaṃ rūpyahemnor nimittam hetulakṣmaṇoḥ
 śrutaṃ śāstrāvadhṛtayor yugaparyāptayoḥ kṛtam
 atyāhitaṃ mahābhītiḥ karma jīvānapekṣi ca
 yukte kṣmādāvṛte bhūtaṃ prāṇyatīte same triṣu
 vṛttaṃ padye caritre triṣvatīte dṛḍhanistale
 mahad rājyaṃ cāvagītaṃ janye syād garhite triṣu
 śvetaṃ rūpye 'pi rajataṃ hemni rūpye site triṣu
 triṣvito jagadiṅge 'pi raktaṃ nīlyādi rāgi ca
 avadātaḥ site pīte śuddhe baddhārjunau sitau
 yukte 'ti saṃskṛte 'marṣiṇyabhinīto 'tha saṃskṛtam
 kṛtrime lakṣaṇopete 'pyananto 'navadhāvapi
 khyāte hṛṣṭe pratīto 'bhijātas tu kulaje budhe
 viviktau pūtavijanau mūrchitau mūḍhasocchrayau
 dvau cāmla paruṣau śuktau śitī dhavalamecakau
 satye sādhau vidyamāne praśaste 'bhyarhite ca sat
 puraskṛtaḥ pūjite 'rātyabhiyukte 'grataḥ kṛte
 nivātāvāśrayāvātau śastrābhedyaṃ ca varma yat
 jātonnaddhapravṛddhāḥ syurucchritā utthitās tvamī
 vṛddhimat prodyatotpannā ādṛtau sādarārcitau
 samūhotpannayor jātamahijic chrīpatīndrayoḥ
 sauptike 'pi prapāto 'thāvapātāvataṭāvaṭau
 samit saṅge raṇe 'pi strī vyavasthāyāmapi sthitiḥ
 artho 'bhidheya rai vastu prayojana nivṛttiṣu
 nipānāgamayos tīrthamṛṣi juṣṭe jale gurau
 samarthas triṣu śaktisthe saṃbaddhārthe hite 'pi ca
 daśamīsthau kṣīṇarāga vṛddhau vīthī padavyapi
 āsthānī yatnayorāsthā prastho 'strī sānu mānayoḥ
 śāstra draviṇayor granthaḥ saṃsthādhāre sthitau mṛtau
 iti thāntāḥ
 abhiprāya vaśau chandāvabdau jīmūta vatsarau
 apavādau tu nindājñe dāyādau suta bāndhavau
 pādā raśmyaṅghri turyāṃśāś candrāgnyarkās tamonudaḥ
 nirvādo janavāde 'pi śādo jambāla śaṣpayoḥ
 ārāve rudite trātaryākrando dāruṇe raṇe
 syāt prasādo 'nurage 'pi sūdaḥ syād vyañjane 'pi ca
 goṣṭhādhyakṣe 'pi govindo harṣe 'pyāmodavan madaḥ
 prādhānye rājaliṅge ca vṛṣāṅge kakudo 'striyām
 strī saṃvijjñāna saṃbhāṣā kriyākārāji nāmasu
 dharme rahasyupaniṣat syādṛtau vatsare śarat
 padaṃ vyavasiti trāṇa sthāna lakṣmāṅghri vastuṣu
 goṣpadaṃ sevite māne pratiṣṭhā kṛtyamāspadam
 triṣviṣṭa madhurau svādū mṛdū cātīkṣṇa komalau
 mūḍhālpāpaṭu nirbhāgyā mandāḥ syur dvau tu śāradau
 pratyagrāpratibhau vidvat supragalbhau viśāradau
 iti dāntāḥ
 vyāmo vaṭaś ca nyagrodhāvutsedhaḥ kāya unnatiḥ
 paryāhāraś ca mārgaś
h ca vivadhau vīvadhau ca tau
 paridhir yajñiya taroḥ śākhāyāmupasūryake
 bandhakaṃ vyasanaṃ cetaḥ pīḍādhiṣṭhānamādhayaḥ
 syuḥ samarthana nīvāka niyamāś ca samādhayaḥ
 doṣotpāde 'nubandhaḥ syāt prakṛtasyādi vinaśvare
 mukhyānuyāyini śiśau prakṛtyānuvartane
 vidhur viṣṇau candramasi paricchede bile 'vadhiḥ
 vidhir vidhāne daive 'pi praṇidhiḥ prārthane care
 budha vṛddhau paṇḍite 'pi skandhaḥ samudaye 'pi ca
 deśe nada viśeṣe 'bdhau sindhur nā sariti striyām
 vidhā vidhau prakāre ca sādhū ramye 'pi ca triṣu
 vadhūr jāyā snuṣā strī ca sudhā lepo 'mṛtaṃ snuhī
 sandhā pratijñā maryādā śraddhā saṃpratyayaḥ spṛhā
 madhu madye puṣparase kṣaudre 'pyandhaṃ tamasyapi
 atas triṣu samunnaddhau paṇḍitaṃmanya garvitau
 brahmabandhuradhikṣepe nirdeśe 'thāvalambitaḥ
 avidūro 'pyavaṣṭabdhaḥ prasiddhau khyāta bhūṣitau
 leśe 'pi gandhaḥ saṃbādho guhyasaṃkulayorapi
 bādhā niṣedhe duḥkhe ca jñātṛcāndrisurā budhāḥ
 iti dhāntāḥ
 sūrya vahnī citrabhānū bhānū raśmi divākarau
 bhūtātmānau dhātṛ dehau mūrkha nīcau pṛthagjanau
 grāvāṇau śailapāṣāṇau patriṇau śarapakṣiṇau
 taruśailau śikhariṇau śikhinau vahni barhiṇau
 pratiyatnāvubhau lipsopagrahāvatha sādinau
 dvau sārathi hayārohau vājino 'śveṣu pakṣiṇaḥ
 kule 'pyabhijano janma bhūmyāmapyatha hāyanāḥ
 varṣārcir vrīhibhedāś ca candrāgnyarkā virocanāḥ
 keśe 'pi vṛjino viśvakarmārka suraśilpinoḥ
 ātmā yatno dhṛtir buddhiḥ svabhāvo brahma varṣma ca
 śakro ghātuka mattebho varṣukābdo ghanāghanaḥ
 abhimāno 'rthādi darpe jñāne praṇaya hiṃsayoḥ
 ghano meghe mūrtiguṇe triṣu mūrte nirantare
 inaḥ sūrye prabhau rājā mṛgāṅke kṣatriye nṛpe
 vāṇinyau nartakī dūtyau sravantyāmapi vāhinī
 hlādinyau vajrataḍitau vandāyāmapi kāminī
 tvag dehayorapi tanuḥ sūnādho jihvikāpi ca
 kratu vistārayorastrī vitānaṃ triṣu tucchake
 mande 'tha ketanaṃ kṛtye ketāvupanimantraṇe
 vedas tattvaṃ tapo brahma brahmā vipraḥ prajāpatiḥ
 utsāhane ca hiṃsāyāṃ sūcane cāpi gandhanam
 ātañcanaṃ pratīvāpa javanāpyāyanārthakam
 vyañjanaṃ lāñchanaṃ śmaśru niṣṭhānāvayaveṣvapi
 syāt kaulīnaṃ lokavāde yuddhe paśvahi pakṣiṇām
 syādudyānaṃ niḥsaraṇe vanabhede prayojane
 avakāśe sthitau sthānaṃ krīḍādāvapi devanam
 vyutthānaṃ pratirodhe ca virodhācaraṇe 'pi ca
 utthānaṃ pauruṣe tantre saṃniviṣṭodgame 'pi ca
 māraṇe mṛtasaṃskāre gatau dravye 'rtha dāpane
 nirvartanopakaraṇānuvrajyāsu ca sādhanam
 niryātanaṃ vaira śuddhau dāne nyāsārpaṇe 'pi ca
 vyasanaṃ vipadi bhraṃśe doṣe kāmajakopaje
 pakṣmākṣilomni kiñjalke tantvādyamśe 'pyaṇīyasi
 tithibhede kṣaṇe parva vartma netracchade 'dhvani
 akāryaguhye kaupīnaṃ maithunaṃ saṃgatau rate
 pradhānaṃ paramātmā dhīḥ prajñānaṃ buddhicihnayoḥ
 prasūnaṃ puṣpaphalayor nidhanaṃ kulanāśayoḥ
 krandane rodanāhvāne varṣma dehapramāṇayoḥ
 gṛhadehatviṭprabhāvā dhāmānyatha catuṣpathe
 saṃniveśe ca saṃsthānaṃ lakṣma cihnapradhānayoḥ
 ācchādane saṃvidhānamapavāraṇamityubhe
 ārādhanaṃ sādhane syādavāptau toṣaṇe 'pi ca
 adhiṣṭhānaṃ cakrapuraprabhāvādhyāsaneṣvapi
 ratnaṃ svajātiśreṣṭhe 'pi vane salilakānane
 talinaṃ virale stoke vācyaliṅgaṃ tathottare
 samānāḥ satsamaike syuḥ piśunau khalasūcakau
 hīnanyūnāvūnagarhyau vegiśūrau tarasvinau
 abhipanno 'parāddho 'bhigrastavyāpadgatāvapi
 iti nāntāḥ
 kalāpo bhūṣaṇe barhe tūṇīre saṃhatāvapi
 paricchade parīvāpaḥ paryuptau salilasthitau
 godhuggoṣṭhapatī gopau haraviṣṇū vṛṣākapī
 bāṣpamūṣmāśru kaśipu tvannamācchādanaṃ dvayam
 talpaṃ śayyāṭṭadāreṣu stambe 'pi viṭapo 'striyām
 prāptarūpasvarūpābhirūpā budhamanojñayoḥ
 bhedyaliṅgā amī kūrmī vīṇābhedaśca kacchapī
 kutapo mṛgaromotthapaṭe cāhnoṣṭameṃ 'śake
 iti pāntāḥ
 śiphā śikhāyāṃ sariti māṃsikāyāṃ ca mātari
 śaphaṃ mūle tarūṇāṃ syādgavādīnāṃ khure 'pi ca
 gulphaḥ syādguṃphane bāhoralaṃkāre ca kīrtitaḥ
 ravarṇe puṃsi rephaḥ syātkutsite vācyaliṅgakaḥ
 iti phāntāḥ
 antarābhavasatve 'śve gandharvo divyagāyane
 kambur nā valaye śaṅkhe dvijihvau sarpasūcakau
 pūrvo 'nyaliṅgaḥ prāgāha pumūbahutve 'pi pūrvajān
 citrapuṅkhe 'pi kādambo nitambo 'dritaṭe kaṭau
 darvī phaṇāpi bimbo 'strī maṇḍale 'pi ca
 iti bāntāḥ
 kumbhau ghaṭebhamūrdhāṃśau ḍimbhau tu śiśubāliśau
 stambhau sthūṇājaḍībhāvau śambhū brahmatrilocanau
 kukṣibhrūṇārbhakā garbhā visrambhaḥ praṇaye 'pi ca
 syādbheryāṃ dundubhiḥ puṃsi syādakṣe dundubhiḥ striyām
 syānmahārajate klībaṃ kusumbhaṃ karake pumān
 kṣatriye 'pi ca nābhir nā surabhir gavi ca striyām
 sabhā saṃsadi sabhye ca triṣvadhyakṣe 'pi vallabhaḥ
 iti bhāntāḥ
 kiraṇa pragrahau raśmī kapibhekau plavaṅgamau
 icchāmanobhavau kāmau śaktyudyogau parākramau
 dharmāḥ puṇyayamanyāyasvabhāvācārasomapāḥ
 upāyapūrva ārambha upadhā cāpyupakramaḥ
 vaṇikpathaḥ puraṃ vedo nigamā nāgaro vaṇik
 naigamau dvau bale rāmo nīlacārusite triṣu
 śabdādipūrvo vṛnde 'pi grāmaḥ krāntau ca vikramaḥ
 stomaḥ stotre 'dhvare vṛnde jihvāstu kutile 'lase
 uṣṇe 'pi gharmaś ceṣṭālaṅkāre bhrāntau ca vibhramaḥ
 gulmā rukstambasenāśca jāmiḥ svasṛkulastriyoḥ
 kṣitikṣāntyoḥ kṣamā yukte kṣamaṃ śakte hite triṣu
 triṣu śyāmau haritkṛṣṇau śyāmā syācchārivā niśā
 lalāmaṃ pucchapuṇḍrāśvabhūṣāprādhānyaketuṣu
 sūkṣmamadhyātmamapyādye pradhāne prathamastriṣu
 vāmau valgupratīpau dvāvadhamau nyūnakutsitau
 jīrṇaṃ ca paribhuktaṃ ca yātayāmamidaṃ dvayam
 iti gāntāḥ
 turaṅgagaruḍau tārkṣyau nilayāpacayau kṣayau
 śvaśuryau devaraśyālau bhrātṛvyau bhrātṛjadviṣau
 parjanyau rasadabdendrau syādaryaḥ svāmivaiśyayoḥ
 tiṣyaḥ puṣye kaliyuge paryāyo 'vasare krame
 pratyayo 'dhīna śapathajñānaviśvāsahetuṣu
 randhre śabde 'thānuśayo dīrghadveṣānutāpayoḥ
 sthūloccayas tvasākalye nāgānāṃ madhyame gate
 samayāḥ śapathācārakālasiddhāntasaṃvidaḥ
 vyasanānyaśubhaṃ daivaṃ vipadityanayāstrayaḥ
 atyayo 'tikrame kṛcchre doṣe daṇḍe 'pyathāpadi
 yuddhāyatyoḥ saṃparāyaḥ pūjyastu śvaśure 'pi ca
 pascādavasthāyi balaṃ samavāyaśca sannayau
 saṃghāte saṃniveśe ca saṃstyāyaḥ praṇayāstvamī
 visrambhayāñcāpremāṇo virodhe 'pi samucchrayaḥ
 viṣayo yasya yo jñātas tatra śabdādikeṣvapi
 niryāse 'pi kaṣāyo strī sabhāyāṃ ca pratiśrayaḥ
 prāyo bhūmnyantagamane manyur dainye kratau krudhi
 rahasyopasthayor guhyaṃ satyaṃ śapathatathyayoḥ
 vīryaṃ bale prabhāve ca dravyaṃ bhavye guṇāśraye
 dhiṣṇyaṃ sthāne gṛhe bhe 'gnau bhāgyaṃ karma śubhāśubham
 kaśeru hemnor gāṅgeyaṃ viśalyā dantikāpi ca
 vṛṣākapāyī śrīgauryorabhijñā nāmaśobhayoḥ
 ārambho niṣkṛtiḥ śikṣā pūjanaṃ saṃpradhāraṇam
 upāyaḥ karma ceṣṭā ca cikitsā ca nava kriyāḥ
 chāyā sūryapriyā kāntiḥ pratibimbamanātapaḥ
 kakṣyā prakoṣṭhe harmyādeḥ kāñcyāṃ madhyebhabandhane
 kṛtyā kriyādevatayos triṣu bhedye dhanādibhiḥ
 janyaḥ syājjanavāde 'pi jaghanyo 'ntye 'dhame 'pi ca
 garhyādhīnau ca vaktavyau kalyau sajjanirāmayau
 ātmavānanapeto 'rthādarthyau puṇyaṃ tu cārvapi
 rūpyaṃ praśastarūpe 'pi vadānyo valguvāgapi
 nyāyye 'pi madhyaṃ saumyaṃ tu sundare somadaivate
 iti yāntāḥ
 nivahāvasarau vārau saṃstarau prastarādhvarau
 gurū goṣpatipitrādyau dvāparau yugasaṃśayau
 prakārau bhedasādṛśye ākārāviṅgitākṛtī
 kiṃśārū dhānyaśūkeṣu marū dhanvadharādharau
 adrayo drumaśailārkāḥ strīstanābdau payodharau
 dhvāntāridānavā vṛtrā balihastāṃśavaḥ karāḥ
 pradarā bhaṅganārīrukbāṇā asrāḥ kacā api
 ajātaśṛṅgo gauḥ kāle 'pyaśmaśrurnā ca tūbarau
 svarṇe 'pi rāḥ parikaraḥ paryaṅkaparivārayoḥ
 muktāśuddhau ca tāraḥ syācchāro vāyau sa tu triṣu
 karbure 'tha pratijñājisaṃvidāpatsu saṃgaraḥ
 vedabhede guptavāde mantro mitro ravāvapi
 makheṣu yūpakhaṇḍe 'pi svarurguhye 'pyavaskaraḥ
 āḍambaras tūryarave gajendrāṇāṃ ca garjite
 abhihāro 'bhiyoge ca caurye saṃnahane 'pi ca
 syājjaṅgame parīvāraḥ khaḍgakośe paricchade
 viṣṭaro viṭapī darbhamuṣṭiḥ pīṭhādyamāsanam
 dvāri dvāḥ sthe pratīhāraḥ pratīhāryapyanantare
 vipule nakule viṣṇau babhrurnā piṅgale triṣu
 sāro bale sthirāṃśe ca nyāyye klībaṃ vare triṣu
 durodaro dyūtakāre paṇe dyūte durodaram
 mahāraṇye durgapathe kāntāraṃ punnapuṃsakam
 matsaro 'nyaśubhadveṣe tadvatkṛpaṇayostriṣu
 devādvṛte varaḥ śreṣṭhe triṣu klībaṃ manākpriye
 vaṃśāṅkure karīro 'strī tarubhede ghaṭe ca nā
 nā camūjaghane hastasūtre pratisaro 'striyām
 yamānilendracandrārkaviṣṇusiṃhāṃśuvājiṣu
 śukāhikapibhekeṣu harirnā kapile triṣu
 śarkarā karparāṃśe 'pi yātrā syādyāpane gatau
 irā bhūvāksurāpsusyāt tandrī nidrāpramīlayoḥ
 dhātrī syādupamātāpi kṣitirapyāmalakyapi
 kṣudrā vyaṅgā naṭī veśyā saraghā kaṇṭakārikā
 triṣu krūre 'dhame 'lpe 'pi kṣudraṃ mātrā paricchade
 alpe ca parimāṇe sā mātraṃ kārtsnye 'vadhāraṇe
 ālekhyāścaryayościtraṃ kalatraṃ śroṇibhāryayoḥ
 yogyabhājanayoḥ pātraṃ patraṃ vāhanapakṣayoḥ
 nideśagranthayoḥ śāstraṃ śastramāyudhalohayoḥ
 syājjaṭāṃśukayornetraṃ kṣetraṃ patnīśarīrayoḥ
 mukhāgre kroḍahalayoḥ potraṃ gotraṃ tu nāmni ca
 satramācchādane yajñe sadādāne vane 'pi ca
 ajiraṃ viṣaye kāye 'pyaṃbaraṃ vyomni vāsasi
 cakraṃ rāṣṭre 'pyakṣaraṃ tu mokṣe 'pi kṣīramapsu ca
 svarṇe 'pi bhūricandrau dvau dvāramātre 'pi gopuram
 guhādambhau gahvare dve raho 'ntikamupahvare
 puro 'dhikamuparyagrāṇyagāre nagare puram
 mandiraṃ cātha rāṣṭro 'strī viṣaye syādupadrave
 daro 'striyāṃ bhaye śvabhre vajro 'strī hīrake pavau
 tantraṃ pradhāne siddhānte sūtravāye paricchade
 auśīraścāmare daṇḍe 'pyauśīraṃ śayanāsane
 puṣkaraṃ karihastāgre vādyabhāṇḍamukhe jale
 vyomni khaḍgaphale padme tīrthauṣadhiviśeṣayoḥ
 antaramavakāśāvadhiparidhānāntardhibhedatādarthye
 chidrātmīyavinābahiravasaramadhye 'ntarātmani ca
 muste 'pi piṭharaṃ rājakaśeruṇyapi nāgaram
 śārvaraṃ tvandhatamase ghātuke bhedyaliṅgakam
 gauro 'ruṇe site pīte vraṇakāryapyaruṣkaraḥ
 jaṭharaḥ kaṭhine 'pi syādadhastādapi cādharaḥ
 anākule 'pi caikāgro vyagro vyāsakta ākule
 uparudīcyaśreṣṭheṣvapyuttaraḥ syādanuttaraḥ
 eṣāṃ viparyaye śreṣṭhe dūrānātmottamāḥ parāḥ
 svādupriyau ca madhurau krūrau kaṭhinanirdayau
 udārau dātṛmahatoritarastvanyanīcayoḥ
 mandasvacchandayoḥ svairaḥ śubhramuddīptaśuklayoḥ
 āsāro vegavadvarṣe sainyaprasaraṇaṃ tathā
 dhārāmbupāte cotkarṣe 'strau kaṭāhe tu karparaḥ
 bandhuraṃ sundare namre girirgendukaśailayoḥ
 caruḥ sthālyāṃ haviḥ paktāvadhīraḥ kātare cale
 iti rāntāḥ
 cūḍā kirīṭam keśāśca saṃyatā maulayastrayaḥ
 drumaprabhedamātaṅgakāṇḍapuṣpāṇi pīlavaḥ
 kṛtāntānehasoḥ kālaścaturthe 'pi yuge kaliḥ
 syātkuraṅge 'pi kamalaḥ prāvāre 'pi ca kambalaḥ
 karopahārayoḥ puṃsi baliḥ prāṇyaṅgaje striyām
 sthaulyasāmarthyasainyeṣu balaṃ nā kākasīriṇoḥ
 vātūlaḥ puṃsi vātyāyāmapi vātāsahe triṣu
 bhedyaliṅgaḥ śaṭhe vyālaḥ puṃsi śvāpadasarpayoḥ
 malo 'strī pāpaviṭkiṭṭānyastrī śūlaṃ rugāyudham
 śaṅkāvapi dvayoḥ kīlaḥ pāliḥ stryaśryaṅkapaṅktiṣu
 kalā śilpe kālabhede cālī sakhyāvalī api
 abdhyambuvikṛtau velā kālamaryādayorapi
 bahulāḥ kṛttikā gāvo bahulo 'gnau śitau triṣu
 līlā vilāsakriyayorupalā śarkarāpi ca
 śoṇite 'mbhasi kīlālaṃ mūlamādye śiphābhayoḥ
 jālaṃ samūha ānāyagavākṣakṣārakeṣvapi
 śīlaṃ svabhāve sadvṛtte sasye hetukṛte phalam
 chadirnetrarujoḥ klībaṃ samūhe paṭalaṃ na nā
 adhassvarūpayorastrī talaṃ syāccāmiṣe palam
 aurvānale 'pi pātālaṃ cailaṃ vastre 'dhame triṣu
 kukūlaṃ śaṅkubhiḥ kīrṇe śvabhre nā tu tuṣānale
 nirṇīte kevalamiti triliṅgaṃ tvekakṛtsnayoḥ
 paryāptikṣemapuṇyeṣu kuśalaṃ śikṣite triṣu
 pravālamaṅkure 'pyastrī triṣu sthūlaṃ jaḍe 'pi ca
 karālo danture tuṅge cārau dakṣe ca peśalaḥ
 mūrkhe 'rbhake 'pi bālaḥ syāllolaścalasatṛṣṇayoḥ
 kulaṃ gṛhe 'pi tālāṅke kubere caikakuṇḍalaḥ
 strībhāvāvajñayorhelā heliḥ sūrye raṇe hiliḥ
 hālaḥ syānnṛpatau madye śakalacchadayordalam
 tūliścitropakaraṇaśalākātūlaśayyayoḥ
 tumulaṃ vyākule śabde śaṣkulī karṇapālyapi
 iti lāntāḥ
 davadāvau vanāraṇyavahnī janmaharau bhavau
 mantrī sahāyaḥ sacivau patiśākhinarā dhavāḥ
 avayaḥ śailameṣārkā ājñāhvānādhvarā havāḥ
 bhāvaḥ sattāsvabhāvābhiprāyaceṣṭātmajanmasu
 syādutpāde phale puṣpe prasavo garbhamocane
 aviśvāse 'pahnave 'pi nikṛtāvapi nihnavaḥ
 utsekāmarṣayoricchāprasare maha utsavaḥ
 anubhāvaḥ prabhāve ca satāṃ ca matiniścaye
 syājjanmahetuḥ prabhavaḥ sthānaṃ cādyopalabdhaye
 śūdrāyāṃ vipratanaye śastre pāraśavo mataḥ
 dhruvo bhabhede klībe tu niścite śāśvate triṣu
 svo jñātāvātmani svaṃ triṣvātmīye svo 'striyāṃ dhane
 strīkaṭīvastrabandhe 'pi nīvī paripaṇe 'pi ca
 śivā gaurīpheravayordvandvaṃ kalahayugmayoḥ
 dravyāsu vyavasāye 'pi sattvamastrī tu jantuṣu
 klībaṃ napuṃsakaṃ ṣaṇḍe vācyaliṅgamavikrame
 iti vāntāḥ
 dvau viśau vaiśyamanujau dvau cārābhimarau spaśau
 dvau rāśī puñjameṣādyau dvau vaṃśau kulamaskarau
 rahaḥ prakāśau vīkāśau nirveśo bhṛtibhogayoḥ
 kṛtānte puṃsi kīnāśaḥ kṣudrakarṣakayostriṣu
 pade lakṣye nimitte 'padeśaḥ syātkuśamapsu ca
 daśāvasthānekavidhāpyāśā tṛṣṇāpi cāyatā
 vaśā strī kariṇī ca syāt dṛgjñāne jñātari triṣu
 syātkarkaśaḥ sāhasikaḥ kaṭhorāmasṛṇāvapi
 prakāśo 'tiprasiddhe 'pi śiśāvajñe ca bāliśaḥ
 nāśaḥ kṣaye tirodhāne jīviteśaḥ priye yame
 nṛśaṃsakhaḍgau nistriṃśāvaṃśuḥ sūrye 'ṃśavaḥ karāḥ
 āśvākhyā śāliśīghrārthe pāśo bandhanaśastrayoḥ
 iti śāntāḥ
 suramatsyāvanimiṣau puruṣāvātmamānavau
 kākamatsyātkhagau dhvāṅkṣau kakṣau ca tṛṇavīrudhau
 abhīpuḥ pragrahe raśmau praiṣaḥ preṣaṇamardane
 pakṣaḥ sahāye 'pyuṣṇīṣaḥ śiroveṣṭakirīṭayoḥ
 śukrale mūṣike śreṣṭhe sukṛte vṛṣabhe vṛṣaḥ
 koṣo 'strī kuḍmale khaḍgapidhāne 'rthaughadivyayoḥ
 dyūte 'kṣe śāriphalake 'pyākarṣo 'thākṣamindriye
 nā dyūtāṅge karṣacakre vyavahāre kalidrume
 karṣūrvārttā karīṣāgniḥ karṣaḥ kulyābhidhāyinī
 pumbhāve tatkriyāyāṃ ca pauruṣaṃ viṣamapsu ca
 upādāne 'pyāmiṣaṃ syādaparādhe 'pi kilbiṣam
 syādvṛṣṭau lokadhātvaṃśe vatsare varṣamastriyām
 prekṣā nṛttekṣaṇaṃ prajñā bhikṣā sevārthanā bhṛtiḥ
 tviṭ śobhāpi triṣu pare nyakṣaṃ kārtsnyanikṛṣṭayoḥ
 pratyakṣe 'dhikṛte 'dhyakṣo rūkṣastvapremṇyacikkaṇe
 vyājasaṃkhyāśaravyeṣu lakṣaṃ ghoṣau ravavrajau
 kapiśīrṣaṃ bhittiśṛṅge 'nutarṣaś caṣakaḥ surā
 doṣo vātādike doṣā rātrau dakṣo 'pi kukkuṭe
 śuṇḍāgrabhāge gaṇḍūṣo dvayośca mukhapūraṇe
 iti ṣāntāḥ
 raviśvetacchadau haṃsau sūryavahnī vibhāvasū
 vatsau tarṇakavarṣau dvau sāraṅgāśca divaukasaḥ
 śṛṅgārādau viṣe vīrye guṇe rāge drave rasaḥ
 puṃsyuttaṃsāvataṃsau dvau karṇapūre 'pi śekhare
 devabhede 'nale raśmau vasū ratne dhane vasu
 viṣṇau ca vedhāḥ strī tvāśīrhitāśaṃsāhidaṃṣṭrayoḥ
 lālase prārthanautsukye hiṃsā cauryādikarma ca
 prasūraśvāpi bhūdyāvau rodasyau rodasī ca te
 jvālābhāsau na puṃsyarcirjyotirbhadyotadṛṣṭiṣu
 pāpāparādhayorāgaḥ khagabālyādinorvayaḥ
 tejaḥ purīṣayorvarco mahaścotsavatejasoḥ
 rajo guṇe ca strīpuṣpe rāhau dhvānte guṇe tamaḥ
 chandaḥ padye 'bhilāṣe ca tapaḥ kṛcchrādikarma ca
 saho balaṃ sahā mārgo nabhaḥ khaṃ śrāvaṇo nabhāḥ
 okaḥ sadmāśrayaścaukāḥ paya
kṣīraṃ payo 'ṃbu ca
 ojo dīptau bale srota indriye nimnagāraye
 tejaḥ prabhāve dīptau ca bale śukre 'pyatastriṣu
 vidvān vidaṃśca bībhatso hiṃsro 'pyatiśayetvamī
 vṛddhapraśaṃsayorjyāyān kanīyāṃstu yuvālpayoḥ
 varīyāṃstūruvarayoḥ sādhīyān sādhubāḍhayoḥ
 iti sāntāḥ
 dale 'pi barhaṃ nirbandhoparāgārkādayo grahāḥ
 dvāryāpīḍe kvātharase niryūho nāgadantake
 tulāsūtre 'śvādiraśmau pragrāhaḥ pragraho 'pi ca
 patnīparijanādānamūlaśāpāḥ parigrahāḥ
 dāreṣu ca gṛhāḥ śroṇyāmapyāroho varastriyāḥ
 vyūho vṛnde 'pyahirvṛtre 'pyagnīndvarkāstamopahāḥ
 paricchade nṛpārhe 'rthe paribarho 'vyayāḥ pare
 iti hāntāḥ
 āṅīṣadarthe 'bhivyāptau sīmārthe dhātuyogaje
 āpragṛhyassmṛtau vākye 'pyāstu syātkopapīḍayoḥ
 pāpakutseṣadarthe ku dhiṅ nirbhartsananindayoḥ
 cānvācayasamāhāretaretarasamuccaye
 svastyāśīḥ kṣemapuṇyādau prakarṣe laṅghane 'pyati
 svitpraśne ca vitarke ca tu syādbhede 'vadhāraṇe
 sakṛt sahaikavāre cāpyārāddūrasamīpayoḥ
 pratīcyāṃ carame paścādutāpyarthavikalpayoḥ
 punassahārthayoḥ śaśvat sākṣātpratyakṣatulyayoḥ
 khedānukampāsaṃtoṣavismayāmantraṇe bata
 hanta harṣenukampāyāṃ vākyārambhaviṣādayoḥ
 prati pratinidhau vīpsālakṣaṇādau prayogataḥ
 iti hetuprakaraṇaprakarṣādisamāptiṣu
 prācyāṃ purastātprathame purārthe 'grata ityapi
 yāvattāvacca sākalye 'vadhau māne 'vadhāraṇe
 maṅgalānantarārambhapraśnakārtsnyeṣvatho atha
 vṛthā nirarthakāvidhyor nānānekobhayārthayoḥ
 nu pṛcchāyāṃ vikalpe ca paścātsādṛśyayoranu
 praśnāvadhāraṇānujñānunayāmantraṇe nanu
 garhāsamuccayapraśnaśaṅkāsaṃbhāvanāsvapi
 upamāyāṃ vikalpe vā sāmi tvardhe jugupsite
 amā saha samīpe ca kaṃ vāriṇi ca mūrdhani
 ivetthamarthayorevaṃ nūnaṃ tarke 'rthaniścaye
 tūṣṇīmarthe sukhe joṣaṃ kiṃ pṛcchāyāṃ jugupsane
 nāma prākāśyasaṃbhāvyakrodhopagamakutsane
 alaṃ bhūṣaṇaparyāptiśaktivāraṇavācakam
 huṃ vitarke paripraśne samayāntikamadhyayoḥ
 punaraprathame bhede nir niścayaniṣedhayoḥ
 syātprabandhe cirātīte nikaṭāgāmike purā
 ūraryūrī corarī ca vistāre 'ṅgīkṛtau trayam
 svarge pare ca loke svar vārtāsaṃbhāvyayoḥ kila
 niṣedhavākyālaṅkārajijñāsānunaye khalu
 samīpobhayataśśīghrasākalyābhimukhe 'bhitaḥ
 nāmaprākāśyayoḥ pradur mitho 'nyonyaṃ rahasyapi
 tiro 'ntardhau tiryagarthe hā viṣādaśugartiṣu
 ahahetyadbhute khede hi hetāvavadhāraṇe
 iti nānārthavargaḥ 
atra mūlaślokāḥ 
kṣeślo  
avyayavargaḥ
 cirāya cirarātrāya cirasyādyāścirārthakāḥ
 muhuḥ punaḥ punaḥ śaśvadabhīkṣṇamasakṛt samāḥ
 srāg jhaṭityañjasāhnāya drāṅ maṅkṣu sapadi drute
 balavatsuṣṭhu kimuta svatyatīva ca nirbhare
 pṛthag vināntareṇarte hiruṅ nānā ca varjane
 yat tad yatas tato hetāvasākalye tu cic cana
 kadācijjātu sārdhaṃ tu sākaṃ satrā samaṃ saha
 ānukūlyārthakaṃ prādhvaṃ vyarthake tu vṛthā mudhā
 āho utāho kimuta vikalpe kiṃ kimūta ca
 tu hi ca sma ha vai pādapūraṇe pūjane svati
 divāhnītyatha doṣā ca naktaṃ ca rajanāviti
 tiryagarthe sāci tiro 'pyatha saṃbodhanārthakāḥ
 syuḥ pyāṭ pāḍaṅga he hai bhoḥ samayā nikaṣā hiruk
 atarkite tu sahasā syāt puraḥ purato 'grataḥ
 svāhā devahavirdāne śrauṣaṭ vauṣaṭ vaṣaṭ svadhā
 kiñcidīṣan manāgalpe pretyāmutra bhavāntare
 va vā yathā tathevaivaṃ sāmye 'ho hīti vismaye
 maune tu tūṣṇīṃ tūṣṇīkāṃ sadyaḥ sapadi tatkṣaṇe
 diṣṭyā samupajoṣaṃ cetyānande 'thāntare 'ntarā
 antareṇa ca madhye syuḥ prasahya tu haṭhārthakam
 yukte dve sāṃprataṃ sthāne 'bhīkṣṇaṃ śaśvadanārate
 abhāve nahya no nāpi mā sma mālaṃ ca vāraṇe
 pakṣāntare cedyadi ca tattve tvaddhāñjasā dvayam
 prākāśye prādurāviḥ syādomevaṃ paramaṃ mate
 samantatastu paritaḥ sarvato viṣvagityapi
 akāmānumatau kāmamasūyopagamestu ca
 nanu ca syādvirodhoktau kaścit kāmapravedane
 niṣṣamaṃ duṣṣamaṃ garhye yathāsvaṃ tu yathāyatham
 mṛṣā mithyā ca vitathe yathārthaṃ tu yathātatham
 syurevaṃ tu punarvai vetyavadhāraṇavācakāḥ
 prāgatītārthakaṃ nūnamavaśyaṃ niścaye dvayam
 saṃvad varṣe 'vare tvarvāgāmevaṃ svayamātmanā
 alpe nīcairmahatyuccaiḥ prāyo bhūmnyadrute śanaiḥ
 sanā nitye bahirbāhye smātīte 'stamadarśane
 asti satve ruṣoktāvu ūṃ praśne 'nunaye tvayi
 huṃ tarke syāduṣā rātreravasānenamo natau
 punararthe 'ṅga nindāyāṃ duṣṭhu suṣṭhu praśaṃsane
 sāyaṃ sāye prage prātaḥ prabhāte nikaṣāntike
 amānuguṇye smaraṇe huṃ phaḍ vighnanirākṛtau
 aṅgīkṛtau syādarthe hūṃ hīnasaṃbodhate tvare
 parut parārthaiṣamo 'bde pūrve pūrvatare yati
 adya 'trāhnyatha pūrve 'hnītyādau pūrvottarāparāt
 tathādharānyānyataretarātpūrvedyurādayaḥ
 ubhayadyuścobhayedyuḥ paretvahni paredyavi
 hyo gate 'nāgate 'hni śvaḥ paraśvastu pare 'hani
 tadā tadānīṃ yugapadekadā sarvadā sadā
 etarhi saṃpratī 'dānīmadhunā sāmprataṃ tathā
 digdeśakāle pūrvādau prāgudakpratyagādayaḥ
 ityavyayavargaḥ 
atra mūlaślokāḥ 
liṅgādisaṃgrahavargaḥ
 atha liṅgādisaṃgrahavargaḥ 
 saliṅgaśāstraiḥ sannādi kṛt taddhita samāsajaiḥ
 anuktaiḥ saṃgrahe liṅgaṃ saṃkīrṇavadihonnayet
 liṅgaśeṣavidhir vyāpī viśeṣair yadyabādhitaḥ
 striyāmīdūdvirāmaikāc sayoniprāṇināma ca
 nāma vidyunniśāvallīvīṇādigbhūnadīhriyām
 adantair dvigurekārtho na sa pātrayugādibhiḥ
 talvṛnde yenikaṭyatrā vairamaithunikādivun
 strībhāvādāvani ktiṇ ṇvul ṇac ṇvuc kyab yujiñṅ ni śāḥ
 uṇādiṣu nirūrīśca ṅyāṣūḍantaṃ calaṃ sthiram
 tatkrīḍāyāṃ praharaṇaṃ cen mauṣṭā pāllavā ṇa dik
 ghaño ñaḥ sā kriyāsyāṃ ced dāṇḍapātā hi phālgunī
 śyainampātā ca mṛgayā tailampātā svadheti dik
 strī syātkācin mṛṇālyādir vivakṣāpacaye yadi
 laṅkā śephālikā ṭīkā dhātakīpañcikāḍhakī
 sidhrakā sārikā hikkā prācikolkā pipīlikā
 tindukī kaṇikā bhaṅgiḥ suraṅgāsūcimāḍhayaḥ
 picchā vitaṇḍā kākiṇyaścūrṇiḥ śāṇī druṇī darat
 sātiḥ kanthā tathāsandī nābhī rājasabhāpi ca
 jhallarī carcarī pārī horā laṭvā ca sidhmalā
 lākṣā likṣā ca gaṇḍūṣā gṛdhrasī camasī masī
 iti strīliṅga saṃgrahaḥ
 puṃstve sabhedānucarāḥ saparyāyāḥ surāsurāḥ
 svargayāgādrimeghābdhi dru kālāsiśarārayaḥ
 karagaṇḍoṣṭhadordantakanṭhakeśanakhastanāḥ
 ahnāhāntāḥ kṣveḍabhedā rātrāntāḥ prāgasaṃkhyakāḥ
 śrīveṣṭādyāśca niryāsā asannantā abādhitāḥ
 kaśerujatuvastūni hitvā turuvirāmakāḥ
 kaṣaṇabhamaropāntā yadyadantā amī atha
 pathanayasaṭopāntā gotrākhyāścaraṇāhvayāḥ
 nāmnyakartari bhāve ca ghañ jab naṅ ṇa ghāthucaḥ
 lyuḥ kartarīmanic bhāve ko ghoḥ kiḥ prāditonyataḥ
 dvandve 'śvavaḍavāvaśvavaḍavā na samāhṛte
 kāntaḥ sūryenduparyāyapūrvo 'yaḥ pūrvakopi ca
 vaṭakaścānuvākaśca rallakaśca kuḍaṅgakaḥ
 puṅkho nyūṅkhaḥ samudraśca viṭapaṭṭadhaṭāḥ khaṭāḥ
 koṭṭāraghaṭṭahaṭṭāśca piṇḍagoṇḍapicaṇḍavat
 gaḍuḥ karaṇḍo laguḍo karaṇḍaśca kiṇo ghuṇaḥ
 dṛtisīmantaharito romanthodgīthabudbudāḥ
 kāsamardo 'rbudaḥ kundaḥ phenastūpau sayūpakau
 ātapaḥ kṣatriye nābhiḥ kuṇapakṣurakedarāḥ
 pūrakṣurapracukrāśca golahiṅgulapudgalāḥ
 vetālabhallamallāśca purāḍāśo 'pi paṭṭiśaḥ
 kulmāṣo rabhasaścaiva sakaṭāhaḥ patadrahaḥ
 iti puṃliṅgaśeṣasaṃgrahaḥ
 dvihīne 'nyacca khāraṇyaparṇaśvabhrahimodakam
 śītoṣṇamāṃsarudhiramukhākṣidraviṇaṃ balam
 phalahemaśulbalohasukhaduhkhaśubhāśubham
 jalapuṣpāṇi lavaṇaṃ vyañjanānyanulepanam
 koṭyāḥ śatādisaṃkhyānyā vā lakṣā niyutaṃ ca tat
 dvayaṣkamasisusannantaṃ yadanāntamakartari
 trāntaṃ salopadhaṃ śiṣṭaṃ rātraṃ prāksaṃkhyayānvitam
 pātrādyadantairekārtho dvigurlakṣyānusārataḥ
 dvandvaiktvāvyayībhāvau pathaḥ saṃkhyāvyayātparaḥ
 śaḍyāśchāyā bahūnāṃ cedvicchāyaṃ saṃhatau sabhā
 śālārthāpi parā rājāmanuṣyārthādarājakāt
 dāsīsabhaṃ nṛpasabhaṃ rakṣassabhamimā diśaḥ
 upajñopakramāntaśca tadāditvaprakāśane
 kopajñakopakramādi kanthośīnaranāmasu
 bhāve na ṇakacidbhyo 'nye samūhe bhāvakarmaṇoḥ
 adantapratyayāḥ puṇyasudinābhyāṃ tvahaḥ paraḥ
 kriyāvyayānāṃ bhedakānyekatve 'pyukthatoṭake
 cocaṃ picchaṃ gṛhasthūṇaṃ tirīṭaṃ marma yojanam
 rājasūyaṃ vājapeyaṃ gadyapadye kṛtau kaveḥ
 māṇikyabhāṣyasindūracīracīvarapiñjaram
 lokāyataṃ haritālaṃ vidalasthālabāhlikam
 iti napuṃsakaśeṣasaṃgrahaḥ
 punnapuṃsakayoḥ śeṣo 'rdharcapiṇyākakaṇṭakāḥ
 modakastaṇḍakaṣṭaṅkaḥ śāṭakaḥ karpaṭo 'rbudaḥ
 pātakodyogacarakatamālāmalakā naḍaḥ
 kuṣṭhaṃ muṇḍaṃ śīdhu bustaṃ kṣveḍitaṃ kṣemakuṭṭimam
 saṃgamaṃ śatamānārmaśambalāvyayatāṇḍavam
 kaviyaṃ kandakārpāsaṃ pārāvāraṃ yugandharam
 yūpaṃ pragrīvapātrīve yūṣaṃ camasacikkasau
 ardharcādau ghṛtādīnāṃ puṃstvādyaṃ vaidikaṃ dhruvam
 tan noktamiha loke 'pi tac cedastyastu śeṣavat
 iti punnapuṃsakaśeṣasaṃgrahaḥ
 strīpuṃsayorapatyāntā dvicatuṣṣaṭpadoragāḥ
 jātibhedāḥ pumākhyāśca strīyogaiḥ saha mallakaḥ
 ūrmirvarāṭakaḥ svātirvarṇako jhāṭalirmanuḥ
 mūṣā sṛpāṭī karkandhūryaṣṭiḥ śāṭī kaṭī kuṭī
 iti strīpuṃsaśeṣasaṃgrahaḥ
 strīnapuṃsakayorbhāvakriyayoḥ vyañ kvacicca vuñ
 aucityamaucitī maitrī maitryaṃ vuñ prāgudāhṛtaḥ
 ṣaṣṭhyantaprākpadāḥ senāchāyāśālāsurāniśāḥ
 syādvā nṛsenaṃ śvaniśaṃ gośālamitare ca dik
 ābannantottarapado dviguścāpuṃsi naśca lup
 trikhaṭvaṃ ca trikhaṭvī ca tritakṣaṃ ca tritakṣyapi
 iti strīnapuṃsakaśeṣasaṃgrahaḥ
 triṣu pātrī puṭī vāṭī peṭī kuvaladāḍimau
 iti triliṅgaśeṣasaṃgrahaḥ
 paraṃ liṅgaṃ svapradhāne dvandve tatpuruṣe 'pi tat
 arthāntāḥ prādyalamprāptāpannapūrvāḥ paropagāḥ
 taddhitārtho dviguḥ saṃkhyāsarvanāmatadantakāḥ
 bahurvrīhiradiṅnāmnāmunneyaṃ tadudāhṛtam
 guṇadravyakriyāyogopādhayaḥ paragāminaḥ
 kṛtahkartaryasaṃjñāyāṃ kṛtyāḥ kartari karmaṇi
 aṇādyantāstena raktādyarthe nānārthabhedakāḥ
 ṣaṭsaṃjñakāstriṣu samā yuṣmadasmattiṅvyayam
 paraṃ virodhe śeṣaṃ tu jñeyaṃ śiṣṭaprayogataḥ
iti liṅgādisaṃgrahavargaḥ 
atra mūlaślokāḥ 
ityamarasiṃhakṛtau nāmaliṅgānuśāsane
sāmānyakāṇḍastṛtīyaḥ sāṅga eva samarthitaḥ
iti tṛtīyaḥ sāmānyakāṇḍaḥ samāptaḥ
ityamarasiṃhakṛtaṃ nāmaliṅgānuśāsanam
kāṇḍatrayātmakaṃ sāṅgopāṅgaṃ saṃpūrṇatāmagāt 
atra mūlaślokāḥ 
kṣe ślokāḥ sarve ca militvā
amarakośasthaślokānāṃ koṣṭakam
pra kāṇḍe mū ślo 
kṣe ślo 
sarve ca militvā 
dvi kāṇḍe mū ślo 
kṣe ślo 
sarve ca militvā 
tri kāṇḍe mū ślo 
kṣe ślo 
sarve ca militvā 
evaṃ sarveṣāṃ kāṇḍānāṃ yogaḥ mū ślo 
kṣeślo  sarve ca
militvā 
