oṃ atha pañcamo 'dhyāyaḥ
atha pañcamādhyāyasya prathamaṃ brāhmaṇam
START BrhUp 5,1.1
pūrṇam adaḥ pūrṇam idaṃ pūrṇāt pūrṇam udacyate /
pūrṇasya pūrṇam ādāya pūrṇam evāvaśiṣyate /
khaṃ brahma /
khaṃ purāṇam /
vāyuraṃ kham /
iti ha smāha kauravyāyaṇīputraḥ /
vedo 'yaṃ brāhmaṇā viduḥ /
vedainena yad veditavyam // BrhUp_5,1.1 //
BrhUpBh_5,1.1 pūrṇamadaḥ pūrṇaṃ na kutaścid vyāvṛttaṃ vyāpītyetat /
niṣṭhā ca kartari draṣṭavyā /
ada iti parokṣābhidhāyi sarvanāma,
tatparaṃ brahmetyarthaḥ /
 tat sampūrṇamākāśavad vyāpi nirantaraṃ nirupādhikaṃ ca tadevedaṃ sopādhikaṃ nāmarūpasthaṃvyavahārāpannaṃ pūrṇaṃ svena rūpeṇa paramātmanā vyāpyeva  #
nopādhiparicchinnena viśeṣātmanā / 
tadidaṃ viśeṣāpannaṃ kāryātmakaṃ brahma pūrṇāt kāraṇātmana udacyata udricyata udgacchatītyetat /
yadyapi kāryātmanodricyate tathāpi yat svarūpaṃ pūrṇatvaṃ paramātmabhāvaṃ tanna jāhāti pūrṇamevodricyate /
pūrṇasya kāryātmano brahmaṇaḥ pūrṇa pūrṇatvamādāya gṛhītvā ātmasvarūpaikarasatvamāpadya,
 vidyayā avidyākṛtaṃ bhūtamātropādhisaṃsargajamanyatvāvabhāsaṃ tiraskṛtya pūrṇamevānantaramavāhyaṃ prajñānaghanaikarasasvabhāvaṃ kevalaṃ brahmāvaśiṣyate 
yaduktaṃ brahma vā idamagra āsīttadātmānamevāvettasmāttatsarvamabhavadityeṣo 'sya mantrasyārthaḥ /
tatra brahmetyasyārthaḥ pūrṇamada iti /
idaṃ pūrṇamiti brahma vā idamagra āsīdityasyārthaḥ /
tathā ca śrutyantaram-“yadeveha tadamutrayadamutra tadanviha“iti /
ato 'daḥśabdavācyaṃ pūrṇaṃ brahma tadevedaṃ pūrṇaṃ kāryasthaṃ nāmarūpopādhisaṃyuktamavidyayodriktam /
tasmādeva paramārthasvarūpādanyadiva pratyavabhāsamānam /
tadyadātmānameva paraṃ pūrṇaṃ brahma viditvāhamadaḥ pūrṇaṃ brahmāsmītyevaṃ pūrṇamādāya
tiraskṛtyāpūrṇasvarūpatāmavidyākṛtāṃ nāmarūpopādhisaṃparkajāmetayā brahmavidyayā
pūrṇameva kevalamavaśiṣyate /
tathā coktam“tasmāttatsarvamabhavat“iti /
yaḥ sarvopaniṣadartho brahma sa eṣo 'nena mantreṇānūdyata uttarasambandhārtham /
brahmavidyāsādhanatvena hi vakṣyamāṇāni sādhanānyoṅkāradamadānadayākhyāni vidhitsitāni khilaprakaraṇasambandhātsarvopāsanāṅgabhūtāni ca /
atraike varṇayanti-pūrṇātkāraṇātpūrṇaṃ kāryamudricyate /
udriktaṃ kāryaṃ vartamānakāle 'pi pūrṇameva paramārthavastubhūtaṃ dvaitarūpeṇa /
punaḥ pralayakāle pūrṇasya kāryasya pūrṇatāmādāyā'tmani dhitvā pūrṇamevāvaśiṣyate kāraṇarūpam /
evamutpattisthitipralayeṣu triṣvapi kāleṣu kāryakāraṇayoḥ pūrṇataiva /
sā caikaiva pūrṇatā kāryakāraṇayorbhedena vyapadiśyate /
evaṃ ca dvaitādvaitātmakamekaṃ brahma /
yathā kila samudro jalataraṅgaphenabudbudādyātmaka eva /
yathā ca jalaṃ satyaṃ tadudbhavāśca taraṅgaphelabudbudādayaḥ samudrātmabhūtā evā'virbhāvatirobhāvadharmiṇaḥ paramārthasatyā eva /
evaṃ sarvamidaṃ dvaitaṃ paramārthasatyameva jalataraṅgādisthānīyaṃ samudrajalasthānīyaṃ tu paraṃ brahma /
evaṃ ca kila dvaitasya satyatve karmakāṇḍasya prāmāṇyaṃ yadā punardvaitaṃ dvaitamivāvidyākṛtaṃ
mṛgatṛṣṇikāvadanṛtamadvaitameva paramārthatastadā kila karmakāṇḍaṃ viṣayābhāvādapramāṇaṃ bhavati /
tathā ca virodha eva syāt /
vedaikadeśabhūtopaniṣatpramāṇaṃ paramārthādvaitavastupratipādakatvādapramāṇaṃ karmakāṇḍamasaddvaitaviṣayatvāt /
tadvirodhaparijihīrṣayā śrutyaitaduktaṃ kāryakāraṇayoḥ satyatvaṃ samudravatpūrṇamada ityādineti /
tadasat /
viśiṣṭaviṣayāpavādavikalpayorasambhavāt /
na hīyaṃ suvivakṣitā kalpanā /
kasmāt /
yathā kriyāviṣaya utsargaprāptasyaikadeśe 'pavādaḥ kriyate /
yathāhiṃsansarvabhūtānyanyatra tīrthebhya iti hiṃsā sarvabhūtaviṣayotsargeṇa nivāritā tīrthe viśiṣṭaviṣaye jyotiṣṭomādāvanujñāyate /
na ca tathā vastuviṣaya ihādvaitaṃ brahmotsargeṇa pratipādya punastadekadeśe 'pavadituṃ śakyate /
brahmaṇo 'dvaitatvādevaikadeśānupapatteḥ /
tathā vikalpānupapatteśca /
yathātirātre ṣoḍaśinaṃ gṛhṇāti nātirātre ṣoḍaśinaṃ gṛhṇātīti grahaṇāgrahaṇayoḥ puruṣādhīnatvādvikalpo bhavati /
na tviha tathā vastuviṣaye dvaitaṃ vā syādadvaitaṃ veti vikalpaḥ sambhavatyapuruṣatantratvādātmavastunaḥ /
virodhācca dvaitādvaitatvayorekasya /
tasmānna suvivakṣiteyaṃ kalpanā /
śrutinyāyavirodhācca /
saindhavaghanavatprajñānaikarasaghanaṃ nirantaraṃ pūrvāparabāhyābhyantarabhedavivarjitaṃ
sabāhyābhyantaramajaṃ neti netyasthūlamanaṇvajamajaramabhayamamṛtamityevamādyāḥ śrutayo
niścitārthāḥ saṃśayaviparyāsāśaṅkārahitāḥ sarvāḥ samudre prakṣiptāḥ syurakiñcitkaratvāt /
tathā nyāyavirodho 'pi sāvayavasyānekātmakasya kriyāvato nityatvānupapatteḥ /
nityatvaṃ cā'tmanaḥ smṛtyādidarśanādanumīyate /
tadvirodhaśca prāpnotyanityatve /
bhavatkalpanānarthakyaṃ ca /
sphuṭameva cāsminpakṣe karmakāṇḍānarthakyam /
akṛtābhyāgamakṛtavipraṇāśaprasaṅgāt /
nanu brahmaṇo dvaitādvaitātmakatve samudrādidṛṣṭāntā vidyante kathamucyate bhavataikasya dvaitādvaitatvaṃ viruddhamiti / na /
anyaviṣayatvāt /
nityāniravayavavastuviṣayaṃ hi viruddhatvamavocāma dvaitādvaitatvasya na kāryaviṣaye sāvayave /
tasmācchrutismatinyāyavirodhādanupapanneyaṃ kalpanā /
asyāḥ kalpanāyā varamupaniṣatparityāga eva /
adhyeyatvācca na sāstrārtheyaṃ kalpanā /
na hi jananamaraṇādyanarthaśatasahasrabhedasamākulaṃ samudravanādivatsāvayavamanekarasaṃ brahma dhyeyatvena vijñeyatvena vā śrutyopadiśyate
prajñānaghanatāṃ copadiśati /
ekadhaivānudraṣṭavyamiti ca /
anekadhādarśanāpavādācca“mṛtyoḥ sa mṛtyumāpnoti ya iha nāneva paśyati“iti /
yacca śrutyā ninditaṃ tanna kartavyam /
yacca na kriyate na sa śāsrārthaḥ /
brahmaṇo 'nekarasatvamanekadhātvaṃ ca dvaitarūpaṃ ninditatvānna draṣṭavyam /
ato na śāsrārthaḥ /
yattvekarasatvaṃ brahmaṇastaddraṣṭavyatvātpraśastaṃ praśastatvācca śāstrārtho bhavitumarhati /
yattūktaṃ vedaikadeśasyāprāmāṇyaṃ karmaviṣaye dvaitābhāvādadvaite ca prāmāṇyamiti /
tanna /
yathāprāptopadeśārthatvāt /
na hi dvaitamadvaitaṃ vā vastu jātamātrameva puruṣaṃ jñāpayitvā paścātkarma vā brahmavidyāṃ vopadiśati śāsram /
na copadeśārhaṃ dvaitaṃ jātamātraprāṇibuddhigamyatvāt /
na ca dvaitasyānṛtatvabuddhiḥ prathamameva kasyācitsyāt /
yena dvaitasya satyatvamupadiśya paścādātmanaḥ prāmāṇyaṃ pratipādayecchāsram /
nāpi pāṣaṇḍibhirapi prasthāpitāḥ śāsrasya prāmāṇyaṃ na gṛhṇīyuḥ /
tasmādyathāprāptameva dvaitamavidyākṛtaṃ svābhāvikamupādāya svābhāvikyaivāvidyayā
yuktāya rāgadveṣādidoṣavate yathābhimatapuruṣārthasādhanaṃ karmopadiśatyagre paścātprasiddhakriyākārakaphalasvarūpadoṣadarśanavate
tadbiparītaudāsīnyasvarūpāvasthānaphalārthine tadupāyabhūtāmātmaikatvadarśanātmikāṃ
brahmavidyāmupadiśati /
athaivaṃ sati tadaudāsīnyasvarūpāvasthāne phale prāpte śāsrasya prāmāṇyaṃ pratyarthitvaṃ nivartate /
tadabhāvācchāsrasyāpi śāsratvaṃ taṃ prati nivartata eva /
tathā pratipuruṣaṃ parisamāptaṃ śāsramiti na śāsravirodhagandho 'pyasti /
advaitajñānāvasānatvācchāsraśiṣyaśāsanādidvaitabhedasya /
anyatamāvasthāne hi virodhaḥ syādavasthitasyetaretarāpekṣatvāttu śāsraśiṣyaśāsanānāṃ nānyatamo 'pyavatiṣṭhate /
sarvasamāptau tu kasya viredha āśaṅkyetādvaite kevale śive siddhe /
nāpyavirodhatāta eva /
athāpyabhyupagamya brūmaḥ-dvaitādvaitātmakatve 'pi śāsravirodhasya tulyatvāt /
yadāpi samudrādivaddvaitātmakamekameva brahma nānyadastīti virudhyate /
yasmindvaitaviṣaye 'nyonyopadeśaḥ so 'nyo dvaitaṃ cānyadeveti samudradṛṣṭānto viruddhaḥ /
na ca samudrodakaikatvavadvijñānaikatve brahmaṇo 'nyatropadeśagrahaṇādikalpanā sambhavati /
na hi hastādidvaitādvaitātmake devadatte vākkarṇayordevadattaikadeśabhūtayorvāgupadeṣṭrī
karṇaḥ kevala upadeśasya grahītā devadattastu nopadeṣṭā nāpyupadeśasya grahīteti
kalpayituṃ śakyate /
samudraikodakātmatvavadekavijñānavatvāddevadattasya /
tasmācchratinyāyavirodhaścābhipretārthāsiddhiścaivaṅkalpanāyāṃ syāt /
tasmādyathāvyākhyāta evāsmābhiḥ pūrṇamada ityasya mantrasyārthaḥ /
oṃ khaṃ brahmeti mantro 'yaṃ cānyatrāviniyukta iha brāhmaṇena dhyānakarmaṇi viniyujyate /
atra ca brahmeti viśeṣyābhidhānaṃ khamiti viśeṣaṇam /
viśeṣaṇaviśeṣyayośca sāmānādhikaraṇyena nirdeśo nīlotpalavat khaṃ brahmeti /
brahmaśabdo bṛhadvastumātrāspado 'viśeṣito 'to viśeṣyate khaṃ brahmeti /
yattatkhaṃ brahma tadoṃśabdavācyamoṃśabdasvarūpamevavobhayathāpi sāmānādhikaraṇyamaviruddham /
iha ca brahmopāsanasādhanatvārthamoṃśabdaḥ prayuktaḥ /
 tathā ca śrutyantarāt“etadālambanaṃ śreṣṭhametadālambanaṃ param” “omityātmānaṃ yuñjīta” “omityetenaivākṣareṇa paraṃ puruṣamabhidhyāyīta““omityevaṃ  #
dhyāyatha ātmānam“ityādeḥ / 
anyārthāsaṃbhavāccopadeśasya /
 yathā'nyatromiti śaṃsatyomityudgāyatītyevamādau svādhyāyārambhāpavargayoścoṅkāraprayogo viniyogādavagamyate na ca tathār'thāntaramihāvagamyate 
tasmāddhyānasādhanatvenaivehoṅkāraśabdasyopadeśaḥ /
yadyapi brahmātmādiśabdā brahmaṇo vācakāstathāpi śrutiprāmāṇyādbrahmaṇo nediṣṭhamabhidhānamoṅkāraḥ /
ata eva brahmapratipattāvidaṃ paraṃ sādhanam /
tacca dviprakāreṇa pratīkatvenābhidhānatvena ca /
pratīkatvena yathā viṣṇvādipratimābhedena,
evamoṅkāro brahmeti pratipattavyaḥ /
tathā hyoṅkārālambanasya brahma prasīdati /
“etadālambanaṃ śreṣṭhametadālambanaṃ param /
etadālambanaṃ jñātvā brahmaloke mahīyate“iti śruteḥ /
tatra khamiti bhautike khe pratītirmā bhūdityāha-khaṃ purāṇaṃ ciratanaṃ khaṃ paramātmākāśamityarthaḥ /
yattatparamātmākāśaṃ purāṇaṃ khaṃ taccakṣurādyaviṣayatvānnirālambanamaśakyaṃ grahītumiti śraddhābhaktibhyāṃ bhāvaviśeṣeṇa coṅkāra āveśayati
yathā viṣṇvaṅgāṅkitāyāṃ śilādipratimāyāṃ viṣṇuṃ loka evam /
vāyuraṃ khaṃ vāyurasminvidyata iti vāyuraṃ khaṃ khamātraṃ khamityucyate na purāṇaṃ khamityevamāha sma /
ko 'sau /
kauravyāyaṇīputraḥ /
vāyure hi khe mukhyaḥ svaśabdavyavahārastasmānmukhe saṃpratyayo yukta iti manyate /
 tatra yadi purāṇaṃ khaṃ brahma nirūpādhisvarūpaṃ yadi vā vāyuraṃ khaṃ sopādhikaṃ brahma sarvathāpyoṅkāraḥ pratīkatvenaiva pratimāvatsādhanatvaṃ  #
pratipadyate / 
etadvai satyakāma paraṃ cāparaṃ ca brahma yadoṅkāraḥ iti śrutyantarāt /
kevalaṃ svaśabdārthe vipratipattiḥ /
vedo 'yamoṅkāro veda vijānātyanena yadveditavyam /
tasmādveda oṅkāro vācako 'bhidhānam /
tenābhidhānena yadveditavyaṃ brahma prakāśyamānamabhidhīyamānaṃ veda sādhako vijānātyupalabhate /
tasmādvedo 'yamiti brāhmaṇā viduḥ /
tasmādbrāhyaṇānāmabhidhānatvena sādhanatvamabhipretamoṅkārasya /
athavā vedo 'yamityādyarthavādaḥ /
kathamoṅkāro brahmaṇaḥ pratīkatvena vihitaḥ /
oṃ khaṃ brahmeti sāmānādhikaraṇyāttasya stutiridānīṃ vedatvena /
sarvo hyayaṃ veda oṅkāra eva /
etatprabhava etadātmakaḥ sarvaṃ ṛgyajuḥsāmādibhedabhinna eva oṅkāraḥ tadyathā śaṅkunā sarvāṇi parṇāni ityādiśrutyantarāt /
itaścāyaṃ veda oṅkāro yadveditavyaṃ tatsarvaṃ veditavyamoṅkāro vedaḥ /
itarasyāpi vedasya vedatvamata eva /
tasmādviśiṣṭo 'yamoṅkāraḥ sādhanatvena pratipattavya iti /
athavā vedaḥ saḥ /
ko 'sau /
yaṃ brāhmaṇā viduroṅkārāt /
brāhmaṇānāṃ hyasau praṇavodgothādivikalpairvijñeyaḥ /
tasminhi prayujyamāne sādhanatvena sarvo vedaḥ prayukto bhavatīti //1//
iti śrībṛhadāraṇyakopaniṣadbhāṣye pañcamādhyāyasya prathamaṃ brāhmaṇam //1//
START BrhUp 5,2.1
trayāḥ prājāpatyāḥ prajāpatau pitari brahmacaryam ūṣuḥ /
devā manuṣyā asurāḥ /
uṣitvā brahmacaryaṃ devā ūcur bravītu no bhavān iti /
tebhyo haitad akṣaram uvāca da iti /
vyajñāsiṣṭā3 iti /
vyajñāsiṣmeti hocuḥ /
dāmyateti na āttheti /
om iti hovāca vyajñāsiṣṭeti // BrhUp_5,2.1 //
BrhUpBh_5,2.1 adhunā damādisādhanatrayavidhānārthoṃ'yamārambhaḥ - trayāstrisaṃkhyākāḥ
prajāpatyāḥ prajāpaterapatyāni prājāpatyāste kiṃ prajāpattau pitari brahmacaryaṃ
śiṣyatvavṛtterbrahmacaryasya prādhānyācchiṣyāḥ santo brahmacaryamūṣuruṣitavanta ityarthaḥ /
ke te /
viśeṣato devā manuṣyā asurāśca /
te coṣitvā brahmacaryaṃ kimakurvannityucyate - teṣāṃ devā ūcuḥ pitaraṃ prajāpatim /
kimiti /
bravītu kathayatu no 'smabhyaṃ yadanuśāsanaṃ bhavāniti /
tebhya evamarthibhyo haitadakṣaraṃ varṇamātramuvāca da iti /
uktvā ca tānpapraccha pitā kiṃ vyajñāsiṣṭā3iti /
mayopadeśārthamabhihitasyākṣarasyārthaṃ vijñātavanta āhosvinneti /
devā ūcurvyajñāsiṣmeti vijñātavanto vayam /
yadyevamucyatāṃ kiṃ mayoktamiti /
devā ūcurdābhyatādāntā yūyaṃ svabhāvato 'to dāntā bhavateti no 'smānāttha kathayati /
itara āhomiti samyagvyajñāsiṣṭeti //1//
START BrhUp 5,2.2
atha hainaṃ manuṣyā ūcur bravītu no bhavān iti /
tebhyo haitad evākṣaram uvāca da iti /
vyajñāsiṣṭā3 iti /
vyajñāsiṣmeti hocuḥ /
datteti na āttheti /
om iti hovāca vyajñāsiṣṭeti // BrhUp_5,2.2 //
BrhUpBh_5,2.2 samānamanyat /
svabhāvato lubdhā yūyamato yathāśakti saṃvibhajata datteti no 'smānāttha kimanyadbrūyānno hitamiti manuṣyāḥ //2//
START BrhUp 5,2.3
atha hainam asurā ūcur bravītu no bhavān iti /
tebhyo haitad evākṣaram uvāca da iti /
vyajñāsiṣṭā3 iti /
vyajñāsiṣmeti hocuḥ /
dayadhvam iti na āttheti /
om iti hovāca vyajñāsiṣṭeti /
tad etad evaiṣā daivī vāg anuvadati stanayitnur da da da iti /
damyata datta dayadhvam iti /
tad etat trayaṃ śikṣed damam dānam dayām iti // BrhUp_5,2.3 //
BrhUpBh_5,2.3 tathāsurā dayadhvamiti /
krūrā yūyaṃ hiṃsādiparā ato dayadhvaṃ prāṇiṣu dayāṃ kuruteti /
tadetatprajāpateranuśāsanamadyāpyanuvartata eva /
yaḥ pūrvaṃ prajāpatirdevādīnanuśaśāsa so 'dyāpyanuśāstyeva daivyā stanayitnulakṣaṇayā vācā kathameṣā śrūyate daivo vāk /
 kāsau stanayitnurda da da iti dāmyata datta dayadhvamityeṣāṃ vākyānāmupalakṣaṇāya trirdakāra uccāryate 'nukṛtirna tu stanayitnuśabdastrireva  #
saṃkhyāniyamasya loko 'prasiddhatvāt / 
yasmādadyāpi prajāpatirdāmyata datta dayadhvamityanuśāstyeva tasmātkāraṇādetattrayam /
kiṃ tat trayamityucyate damaṃ dānaṃ dayāmiti śikṣedupādadyātprajāpateranuśāsanamasmābhiḥ kartavyamityevaṃ kartavyamityevaṃ matiṃ kuryāt /
tathā ca smṛtiḥ - trividhaṃ narakasyedaṃ dvāraṃ nāśatamātmanaḥ /
kāmaḥ krodhastathā lobhastasmādetat trayaṃ tyajet iti /
asya hi vidheḥ śeṣaḥ pūrvaḥ /
tathāpi devādīnuddiśya kimarthaṃ dakāratrayamuccāritavānprajāpatiḥ pṛthaganuśāsanārthibhyaḥ /
te vā kathaṃ vivekena pratipannāḥ prajāpatermanogataṃ samānenaiva dakāravarṇamātreṇeti parābhiprāyajñā vikalpayanti /
atraika āhuradāntatvādānātvādayāsutvairaparādhitvamātmano manyamānāḥ śaṅkitā eva prajāpatāvūṣuḥ kiṃ no vakṣyatīti /
teṣāṃ ca dakāraśravaṇamātrādevā'tmāśaṅkāvaśena tadarthapratipattirabhūt /
loke 'pi hi prasiddhaṃ putrāḥ śiṣyāścānuśāsyāḥ santo doṣānnivartayitavyā iti /
ato yuktaṃ prajāpaterdakāramātroccāraṇam /
damāditraye ca dakārānvayādātmano doṣānurūpyeṇa devādīnāṃ vivekena pratipattuṃ ceti /
phalaṃ tvetadātmadoṣajñāne sati doṣānnivartayituṃ śakyate 'lpenāpyupadeśena dakāramātreṇeti /
nanvetat trayāṇāṃ devādīnāmanuśāsanaṃ devādibhirapyekaikamevopādeyamadyatve 'pi na tu trayaṃ manuṣyaiḥ śikṣitavyamiti /
atrocyate - pūrvairdaivādibhirapyekaikamevopādeyamadyatve 'pi na tu trayaṃ manuṣyaiḥ śikṣitavyamiti /
athavā na devā asurā vānye kecana vidyante manuṣyebhyaḥ /
manuṣyāṇāmevādāntā ye 'nyairuttamairguṇaiḥ saṃpannāste devā lobhapradhānā manuṣyāstathā
hiṃsāparāḥ krūrā asurāsta eva manuṣyā adāntatvādidoṣakṣatrayamapekṣya devādiviśabdabhājo
bhavantītarāṃśca guṇānsattvarajastamāṃsyapekṣya /
ato manuṣyaireva śikṣitavyametat trayamiti tadapekṣayaiva prajāpatinopadiṣṭatvāt /
tathā hi manuṣyaḥ adāntā lubdhāḥ krūrāśca dṛśyante /
tathā ca smṛtiḥ kāmaḥ krodhastathā lobhastasmādetat trayaṃ tyajet iti //3//
iti bṛhadāraṇyakopaniṣadbhāṣye pañcamādhyāyasya dvitīyaṃ brāhmaṇam //2//
START BrhUp 5,3.1
eṣa prajāpatir yad dhṛdayam /
etad brahma /
etat sarvam /
tad etat tryakṣaraṃ hṛdayam iti /
hṛ ity ekam akṣaram /
abhiharanty asmai svāś cānye ca ya evaṃ veda /
da ity ekam akṣaram /
dadaty asmai svāś cānye ca ya evaṃ veda /
yam ity ekam akṣaram /
eti svargaṃ lokaṃ ya evaṃ veda // BrhUp_5,3.1 //
BrhUpBh_5,3.1 damādisādhanatrayaṃ sarvopāsanaśeṣaṃ vihitam /
dānto 'lubdho dayāluḥ sansarvopāsaneṣvadhikriyate /
tatra nirupādhikasya brahmaṇo darśanamatikrāntamathādhunā sopādhikasya tasyaivābhyudayaphalāni
vaktavyānītyevamartho 'yamārambhaḥ eṣa prajāpatiryaddhṛśyaṃ prajāpatiranuśāstītyanantaramevābhihitam /
kaḥ punarasāvanuśāstā prajāpatiriti /
ucyate - eṣa prajāpatiḥ /
ko 'sau yathṛdayaṃ hṛdayamiti hṛdayasthā buddhirucyate /
 yasmiñśākalyabrāhmaṇānte nāmarūpakarmaṇāmupasaṃhāra ukto digvibhāgadvāreṇa tadetatsarvabhūtapratiṣṭhaṃ sarvabhūtātmabhūtaṃ hṛdayaṃ prajāpatiḥ  #
prajānāṃ sraṣṭā / 
etadbrahma bṛhattvātsarvātmatvācca brahma /
etat sarvam /
uktama pañcamādhyāye hṛdayasya sarvatvam /
tatsarvaṃ yasmāttasmādupāsyaṃ hṛdayaṃ brahma /
tatra hṛdayanāmākṣaraviṣayameva tāvadupāsanamucyate /
tadetaddhṛdayamiti nāma tryakṣaraṃ trīṇyakṣarāṇyasyeti tryakṣaram /
kāni punastāni trīṇyakṣarāṇyucyante /
hṛ ityekamakṣaram /
abhiharanti hṛterāhṛtikarmaṇo hṛ ityetadrūpamiti yo veda yasmāddhṛdayāya brahmaṇe
svāścendriyāṇyanye ca viṣayāḥ śabdādayaḥ svaṃ svaṃ kāryamabhiharantihṛdayaṃ ca bhoktrarthamabhiharati /
ato hṛdayanāmno hṛ ityetadakṣaramiti yo vedāsmai viduṣe 'bhiharanti svāśca jñātayo 'nye cāsaṃbaddhāḥ /
balimiti vākyaśeṣaḥ /
vijñānānurūpyeṇaitatphalam /
tathā da ityetadapyekākṣarametadapi dānārthasya dadāterda ityetadrūpaṃ hṛdayanāmākṣaratvena nibaddham /
 atrāpi hṛdayāya brahmaṇo svāśca karaṇānyanye ca viṣayāḥ svaṃ svaṃ vīryaṃ dadati hṛdayaṃ ca bhoktre dadāti svaṃ vīryamato dakāra ityevaṃ yo  #
vedāsmai dadati svāścānye ca / 
tathā yamityetadapyekamakṣaram /
iṇo gatyarthasya yamityetadrūpamasminnāmni nibaddhamiti yo veda sa svargaṃ lokameti /
evaṃ nāmākṣarādapīdṛśaṃ viśiṣṭaṃ phalaṃ prāpnoti kimu vaktavyaṃ hṛdayasvarūpo pāsanāditi hṛdayastutaye nāmākṣaropanyāsaḥ //1//
iti śrīmadbṛhadāraṇyakopaniṣadbhāṣye pañcamādhyāyasya tṛtīyaṃ brāhmaṇam //3//
START BrhUp 5,4.1
tad vai tad etad eva tad āsa /
satyam eva /
 sa yo haitaṃ mahad yakṣaṃ prathamajaṃ veda satyaṃ brahmeti jayatīmāṃl lokān -- jita in nv asāv asat -- ya evam etan mahad yakṣaṃ prathamajaṃ  #
veda satyaṃ brahmeti / 
satyaṃ hy eva brahma // BrhUp_5,4.1 //
BrhUpBh_5,4.1 tasyaiva hṛdayākhyasya brahmaṇaḥ satyamityupāsanaṃ vidhitsannāha-tattaditi hṛdayaṃ brahma parāmṛṣṭam /
vā iti smaraṇārtham /
tadyaddhṛdayaṃ brahma smaryata ityekastacchabdaḥ /
tadetaducyate prakārāntaremeti dvitīyastacchabdaḥ /
kiṃ punastatprakārāntaram /
etadeva tadityetacchabdena saṃbadhyate tṛtīyastacchabdaḥ /
etaditi vakṣyamāṇaṃ buddhau saṃnidhīkṛtyā'ha /
āsa babhūva /
kiṃ punaretadevā'sa yaduktaṃ hṛdayaṃ brahmeti taditi tṛtīyastacchabdo viniyuktaḥ /
kiṃ taditi viśeṣato nirdiśati satyameva sacca tyacca mūrtaṃ cāmūrtaṃ ca satyaṃ brahma pañcabhūtātmakamityetat /
 sa yaḥ kaścitsatyātmānametaṃ mahanmahattvādyakṣaṃ pūjyaṃ prathamajaṃ prathamajātaṃ sarvasmātsaṃsāriṇa etadevāgre jātaṃ brahmātaḥ prathamajaṃ  #
veda vijānāti satyaṃ brahmeti / 
tasyedaṃ phalamucyate-yathā satyena brahmaṇeme lokā ātmasātkṛtā jitā evaṃ satyātmānaṃ brahma mahadyakṣaṃ prathamajaṃ veda sa jayatīmāllokān
kiñca jito vaśīkṛta innvitthaṃ yathā brahmaṇāsau śatruriti vākyaśeṣaḥ /
asaccāsadbhavedasau śatrurjito bhavedityarthaḥ /
kasyaitatphalamiti punarnigamayati-ya evametanmahadyakṣaṃ prathamajaṃ veda satyaṃ brahmeti /
ato vidyānurūpaṃ phalaṃ yuktam /
satyaṃ hyeva yasmādbrahma //1//
iti śrīmadbṛhadāraṇyakopaniṣadbhāṣye pañcamādhyāyasya caturthaṃ brāhmaṇam //4//
START BrhUp 5,5.1
āpa evedam agra āsuḥ /
tā āpaḥ satyam asṛjanta /
satyaṃ brahma /
brahma prajāpatim /
prajāpatir devān /
te devāḥ satyam evopāsate /
tad etat tryakṣaraṃ sa-ti-yam iti sa ity ekam akṣaram /
tīty ekam akṣaram /
yam ity ekam akṣaram /
prathamottame akṣare satyam madhyato 'nṛtam /
tad etad anṛtam ubhayataḥ satyena parigṛhītam /
satyabhūyam eva bhavati /
naivaṃvidvāṃsam anṛtaṃ hinasti // BrhUp_5,5.1 //
BrhUpBh_5,5.1 satyasya brahmaṇaḥ stutyarthamidamāha /
mahadyakṣaṃ prathamajamityuktaṃ tatkathaṃ prathamajatvamiti /
ucyate-āpa evedamagra āsuḥ /
āpa iti karmasamavāyinyo 'gnihotrādyāhutayaḥ /
agnihotrādyāhiterdravātmakatvādaptvam /
tāścā'po 'gni hotrādikarmāpavargottarakālaṃ kenaciddṛṣṭena sūkṣmeṇā'tmanā karmasamavāyitvamaparityajantya itarabhūtasahitā eva na kevalāḥ /
karmasamavāyitvāttu prādhānyamapāmiti /
sarvāṇyeva bhūtāni prāgutpatteravyākṛtāvasthāni kartṛsahitāni nirdiśyanta āpa iti /
tā āpo bījabhūtā jagato 'vyākṛtātmanāvasthitāstā evedaṃ sarvaṃ nāmarūpavikṛtaṃ jagadagra āsurnānyatkiñcidvikārajātamāsīt /
tāḥ punarāpaḥ satyamasṛjanta /
tasmātsatyaṃ brahma prathamajam /
tadetaddhiraṇyagarbhasya sūtrātmano janma yadavyākṛtasya jagato vyākaraṇam /
tatsatyaṃ brahma kutaḥ /
mahattvāt /
kathaṃ mahattvamityāha /
yasmātsarvasya sraṣṭṭa /
katham /
yatsatyaṃ brahma tat prajāpatiṃ prajānāṃ patiṃ virājaṃ sūryādikaraṇamasṛjatetyanuṣaṅgaḥ /
prajāpatirdevānsa virāṭprajāpatirdeva nasṛjata /
yasmātsarvamevaṃ krameṇa satyādbrahmaṇo jātaṃ tasmānmahatsatyaṃ brahma /
kathaṃ punaryakṣamiti /
ucyate-ta evaṃ sṛṣṭā devāḥ pitaramapi virājamatītya tadeva satyaṃ brahmopāmate /
ata etatprathamajaṃ mahadyakṣam /
tasmātsarvātmanopāsyaṃ tattasyāpi satyasya brahmaṇo nāma satyamiti tadetattryakṣaram /
kāni tānyakṣarāṇītyāha-sa ityekamakṣaram /
tītyekamakṣaram /
tītīkārānubandho nirdeśārthaḥ /
yamityekamakṣaram /
tatra teṣāṃ prathamottame akṣare sakārayakārau satyam /
mṛtyurūpābhāvāt /
madhyato madhye 'nṛtam /
anṛtaṃ hi mṛtyuḥ /
mṛtyvanṛtayostakārasāmānyāt /
tadetadanṛtaṃ takārākṣaraṃ mṛtyurūpamubhayataḥ satyena sakārayakāralakṣaṇena parigṛhotaṃvyāptamantarbhāvitaṃ
satyarūpābhyāmato 'kiñcitkaraṃ tatsatyabhūyameva satyabāhulyameva bhavati /
evaṃ satyabāhulyaṃ sarvasya mṛtyoranṛtasyākiñcitkaratvaṃ ca yo vidvāṃstamevaṃ vidvāṃsamanṛtaṃ kadācitpramādoktaṃ na hinasti //1//
START BrhUp 5,5.2
tad yat tat satyam asau sa ādityaḥ /
ya eṣa etasmin maṇḍale puruṣo yaś cāyaṃ dakṣiṇe 'kṣan puruṣas tāv etāv anyo 'nyasmin pratiṣṭhitau /
raśmibhir eṣo 'smin pratiṣṭhitaḥ prāṇair ayam amuṣmin /
sa yadotkramiṣyan bhavati śuddham evaitan maṇḍalaṃ paśyati /
nainam ete raśmayaḥ pratyāyanti // BrhUp_5,5.2 //
BrhUpBh_5,5.2 asyādhunā satyasya brahmaṇaḥ saṃsthānaviśeṣa upāsanamucyate-tadyat /
kiṃ tatsatyaṃ brahma prathamajaṃ kimasau saḥ /
ko 'sāvādityaḥ kaḥ punarasāvādityo ya eṣa ka eṣa ya etasminnādityamaṇḍale puruṣo 'bhimānī so 'sau satyaṃ brahma /
yaścāyamadhyātmaṃ yo 'yaṃ dakṣiṇe 'kṣannakṣaṇi puruṣaḥ /
caśabdātsa ca satyaṃ brahmeti saṃbandhaḥ /
 tāvetāvādityākṣisthau puruṣāvekasya satyasya brahmaṇaḥ saṃsthānaviśeṣau yasmāttasmādanyonyasminnitaretarasminnādityaścākṣuṣe cākṣuṣaścā'ditye  #
pratiṣṭhitau / 
adhyātmādhidaivatayoranyonyopakāryopakārakatvāt /
kathaṃ pratiṣṭhitāvityucyate raśmibhiḥ prakāśenānugrahaṃ kurvanneṣa ādityo 'smiṃścākṣuṣe 'dhyātme pratiṣṭhitaḥ /
ayaṃ ca cākṣuṣaḥ prāṇairādityamanugṛhṇannamuṣminnāditye 'dhidaive pratiṣṭhitaḥ /
 so 'smiñcharīre vijñānamayo bhoktā yadā yasminkāla utkramiṣyanbhavati tadāsau cākṣuṣa ādityapuruṣo raśmīnupasaṃhṛtya kevalenaudāsīnyena rūpeṇa  #
vyavatiṣṭhate / 
tadāyaṃ vijñānamayaḥ paśyati śuddhameva kevalaṃ viraśmyetanmaṇḍalaṃ candramaṇḍalamiva /
tadetadariṣṭadarśanaṃ prāsahgikaṃ pradarśayate /
kathaṃ nāma puruṣaḥ karaṇīye yatnavānsyāditi /
 nainaṃ cākṣuṣaṃ puruṣamurarīkṛtya taṃ pratyanugrahāyaite raśmayaḥ svāmikartavyavaśātpūrvamāgacchanto 'pi punastatkarmakṣayamanurudhyamānā iva  #
nopayanti na pratyāgacchantyenam / 
ato 'vagamyate parasparopakāryopakārakabhāvātsatyasyaivaikasyā'tmanoṃ'śā vetāviti //2//
START BrhUp 5,5.3
ya eṣa etasmin maṇḍale puruṣas tasya bhūr iti śiraḥ /
ekaṃ śira ekam etad akṣaram /
bhuva iti bāhū /
dvau bāhū dve ete akṣare /
svar iti pratiṣṭhā /
dve pratiṣṭhe dve ete akṣare /
tasyopaniṣad ahar iti /
hanti pāpmānaṃ jahāti ca ya evaṃ veda // BrhUp_5,5.3 //
BrhUpBh_5,5.3 tatra yo 'sau ko ya eṣa etasminmaṇḍale puruṣaḥ satyanāmā tasya vyāhṛtayo 'vayavāḥ /
katham /
bhūriti yeyaṃ vyāhṛtiḥ sā tasya śiraḥ /
prāthamyāt /
tatra sāmānyaṃ svayamevāha śruti-ekamekasaṃkhyāyiktaṃ śirastathaitadakṣaramekaṃ bhūriti /
bhuva iti bāhū dvitvasāmānyāddvau bāhū dve ete akṣare /
tathā svariti pratiṣṭhā dve pratiṣṭhe dve ete akṣare /
pratiṣṭhe pādau pratitiṣṭhatyābhyāmiti /
tasyāsya vyāhṛtyavayavasya satyasya brahmaṇa upaniṣadrahasyamabhidhānam /
yenābhidhānenābhidhīyamānaṃ tadbrahmābhimukho bhavati lokavat /
kāsāvityāha - ahariti ahariti caitadrūpaṃ hanterjahāteśceti yo veda sa hanti jahāti ca pāpmānaṃ ya evaṃ veda //3//
START BrhUp 5,5.4
yo 'yaṃ dakṣiṇe 'kṣan puruṣas tasya bhūr iti śiraḥ /
ekaṃ śira ekam etad akṣaram /
bhuva iti bāhū /
dvau bāhū dve ete akṣare /
svar iti pratiṣṭhā /
dve pratiṣṭhe dve ete akṣare /
tasyopaniṣad aham iti /
hanti pāpmānaṃ jahāti ca ya evaṃ veda // BrhUp_5,5.4 //
BrhUpBh_5,5.4 evaṃ yo 'yaṃ dakṣiṇe 'kṣanpuruṣastasya bhūriti śira ityādi sarvaṃ samānam /
tasyopaniṣadahamiti /
pratyagātmabhūtatvāt /
pūrvavaddhānterjahāteśceti //4//
iti śrīmadbṛhadāraṇyakopaniṣadbhāṣye pañcamādhyāyasya pañcamaṃ brāhmaṇam //5//
START BrhUp 5,6.1
manomayo 'yaṃ puruṣo bhāḥsatyaḥ /
tasminn antar hṛdaye yathā vrīhir vā yavo vā /
sa eṣa sarvasyeśānaḥ sarvasyādhipatiḥ sarvam idaṃ praśāsti yad idaṃ kiñca // BrhUp_5,6.1 //
 BrhUpBh_5,6.1 upādhīnāmanekatvādanekaviśeṣaṇatvācca tasyaiva prakṛtasya brahmaṇo manaupādhiviśiṣṭasyopāsanaṃ vidhitsannāhamanomayo manaḥprāyo  #
manasyupalabhyamānatvāt / 
manasā copalabhata iti manomayo 'yaṃ puruṣo bhāḥ satyo bhā eva satyaṃ sadbhāvaḥ svarūpaṃ yasya so 'yaṃ bhāḥ satyo bhāsvara ityetat /
manasaḥ sarvārthāvabhāsamatvānmanomayatvāccāsya bhāsvaratvāt /
tasminnantarhṛdaye hṛdayasyāntastasminnityetat /
yathā vrīhirvā yavo vā pariṇamata evaṃ parimāṇastasminnantarhṛdaye yogibhirdṛśyata ityarthaḥ /
sa eṣa sarvasyeśānaḥ sarvasya svabhedajātasyeśānaḥ svāmī /
svāmitve 'pi sati kaścidamātyāditantro 'yaṃ tu na tathā kiṃ tarhyadhipatiradhiṣṭhāya pālayitā /
sarvamidaṃ praśāsti yadidaṃ kiñca yatkiñccitsarvaṃ jagattatsarvaṃ praśāsti /
eṃ manomayasyopāsanāttathārūpāpattireva phalam /
taṃ tathā yathepāsate tadeva bhavatīti brāhmaṇam //1//
iti śrīmadbṛhadāraṇyakopaniṣadbhāṣye pañcamādhyāyasya ṣaṣṭhaṃ brāhmaṇam //6//
START BrhUp 5,7.1
vidyud brahmety āhuḥ /
vidānād vidyut /
vidyaty enaṃ pāpmano ya evaṃ veda vidyud brahmeti /
vidyud dhy eva brahma // BrhUp_5,7.1 //
BrhUpBh_5,7.1 tathaivopāsanāntaraṃ satyasya brahmaṇo viśiṣṭaphalamārabhyate - vidyudbrahmetyāhuḥ /
vidyuto brahmaṇo nirvacanamucyate - vidānādavakhaṇḍanāttamaso medhāndhakāraṃ vidārya hyavabhāsate 'to vidyut /
 evaṃ guṇaṃ vidyudbrahmeti yo vedāsai vidyatyavakhaṇḍayati vināśayati pāpmana enamātmānaṃ prati pratikūlabhūtāḥ pāpmāno ye tānsarvānpāpmano 
ya evaṃ veda vidyudbrahmeti tasyānurūpaṃ phalam /
vidyuddhi yasmādbrahma //1//
iti śrīmadbṛhadāraṇyakopaniṣadbhāṣye pañcamādhyāyasya saptamaṃ brāhmaṇam //7//
START BrhUp 5,8.1
vācaṃ dhenum upāsīta /
tasyāś catvāraḥ stanāḥ /
svāhākāro vaṣaṭkāro hantakāraḥ svadhākāraḥ /
tasyai dvau stanau devā upajīvanti /
svāhākāraṃ ca vaṣaṭkāraṃ ca /
hantakāraṃ manuṣyāḥ /
svadhākāraṃ pitaraḥ /
tasyāḥ prāṇa ṛṣabho mano vatsaḥ // BrhUp_5,8.1 //
BrhUpBh_5,8.1 punarupāsanāntaraṃ tasyaiva brahmaṇo vāgvai brahmeti vāgiti śabdasrayī
tāṃ vācaṃ dhenuṃ dhenuriva dhenuryathā dhenuścaturbhiḥ stanaiḥ stanyaṃ payaḥ kṣarati
vatsāyaivaṃ vāgdhenurvakṣyamāṇaiḥ stanaiḥ paya ivānnaṃ kṣarati devādibhyaḥ /
ke punaste stanā ye vā te yebhyaḥ kṣarati /
tasyā etasyā vāco dhenvā dvau stanau devā upajīvanti vatsasthānīyāḥ /
kau tau /
svāhākāraṃ ca vaṣaṭkāraṃ ca /
ābhyāṃ hi havirdīyate devebhyaḥ /
hantakāraṃ manuṣyāḥ /
hanteti manuṣyebhyo 'nnaṃ prayacchanti /
svadhākāraṃ ca vaṣaṭkāraṃ ca /
ābhyāṃ hi havirdīyate devebhyaḥ /
hantakāraṃ manuṣyāḥ /
hanteti manuṣyebhyo 'nnaṃ prayacchanti svadhākāraṃ ca vaṣaṭkāraṃ ca /
ābhyāṃ hi havirdīyate devebhyaḥ /
hantakāraṃ manuṣyāḥ /
hanteti manuṣyebhyo 'nnaṃ prayacchanti /
svadhākāraṃ pitaraḥ /
svadhākāreṇa hi pitṛbhyaḥ svadhāṃ prayacchanti /
tasyā dhenvā vācaḥ prāṇa ṛṣabhaḥ /
prāṇena hi vākprasūyate /
mano vatsaḥ /
manasā hi prasrāvyate /
manasā hyālocite viṣaye vākpravartate /
tasmānmano vatsasthānīyam /
evaṃ vāgdhenūpāsakastādbhāvyameva pratipadyate //1//
iti śrīmadbṛhadāraṇyakopaniṣadbhāṣye pañcamādhyāyasyāṣṭamaṃ brāhmaṇam //8//
START BrhUp 5,9.1
ayam agnir vaiśvānaro yo 'yam antaḥ puruṣe /
yenedam annaṃ pacyate /
yad idam adyate /
tasyaiṣa ghoṣo bhavati /
yam etat karṇāv apidhāya śṛṇoti /
sa yadotkramiṣyan bhavati nainaṃ ghoṣaṃ śṛṇoti // BrhUp_5,9.1 //
BrhUpBh_5,9.1 ayamagnirvaiśvānanaraḥ pūrvavadupāsanāntaramayamagnirvaiśvānaraḥ /
ko 'yamagnirityāha-yo 'yamantaḥpuruṣe /
kiṃ śarīrārambhako netyucyate-yenāgninā vaiśvānarākhyenedamannaṃ pacyate /
kiṃ tadannam /
yadidamadyate bhujyate 'nnaṃ prajābhijaṭhiro 'gnirityarthaḥ /
tasya sākṣādupalakṣaṇārthamidamāha-tasyāgnerannaṃ pacato jāṭharasyaiṣa ghoṣo bhavati /
ko 'sau /
yaṃ ghoṣametaditi kriyāviśeṣaṇaṃ karṇāvapidhāyāṅgulībhyāmapidhānaṃ kṛtvā śṛṇoti taṃ prajāpatimupāsīta vaiśvānaramagnim /
atrāpi tādbhāvyaṃ phalam /
tatra prāsaṅgikamidamariṣṭalakṣaṇamucyate-so 'tra śarīre bhoktā yadotkramiṣyanbhavati nainaṃ ghoṣaṃ śṛṇoti //1//
iti śrīmadbṛhadāraṇyakopaniṣadbhāṣye pañcamādhyāyasya navamaṃ brāhmaṇam //9//
START BrhUp 5,10.1
yadā vai puruṣo 'smāl lokāt praiti sa vāyum āgacchati /
tasmai sa tatra vijihīte yathā rathacakrasya kham /
tena sa ūrdhva ākramate /
sa ādityam āgacchati /
tasmai sa tatra vijihīte /
yathā lambarasya kham /
tena sa ūrdhva ākramate /
sa candramasam āgacchati /
tasmai sa tatra vijihīte /
yathā dundubheḥ kham /
tena sa ūrdhva ākramate /
sa lokam āgacchaty aśokam ahimam /
tasmin vasati śāśvatīḥ samāḥ // BrhUp_5,10.1 //
BrhUpBh_5,10.1 sarveṣāmasminprakaraṇa upāsanānāṃ gatiriyaṃ phalaṃ cocyate-yadā vai
puruṣo vidvānasmāllokātpraiti śarīraṃ parityajati sa tadā vāyumāgacchatyantarikṣe
tiryagbhūto vāyuḥ stimito 'bhedyastiṣṭhati /
sa vāyustatra svātmani tasmai samprāptāya vijihote svātmāvayavānvigamayati cchidrīkarotyātmānamityarthaḥ /
kiṃparimāmaṃ chidramiti /
ucyate-yathā ratha vakrasya khaṃ chidraṃ prasiddhaparimāṇam /
tena chidreṇa sa vidvānūrdhva ākramata ūrdhvaḥ sangacchati sa ādityamāgacchati /
ādityo brahmalokaṃ jigamiṣormārganirodhaṃ kṛtvā sthitaḥ so 'pyevaṃvida upāsakāya dvāraṃ prayacchati /
tasmai sa tatra vijihote /
yathā lambarasya khaṃ vāditraviśeṣasya cchidraparimāmaṃ tena sa ūrdhva ākramate sa candramasamāgacchati /
so 'pi tasmai tatra vijihīte /
yathā dundubheḥ khaṃ prasiddhaṃ tena sa ūrdhva ākramate sa lokaṃ prajāpatilokamāgacchati /
kiṃviśiṣṭam /
aśokaṃ mānasena duḥkhena vivarjitamityetat /
ahimaṃ himavarjitaṃ śārīraduḥkhavarjitamityarthaḥ /
taṃ prāpya tasminvasati śāśvatīrnityāḥ samāḥ saṃvatsarānityarthaḥ /
brahmaṇo bahūnkalpānvasatītyetat //1//
iti śrīmadbṛhadāraṇyakopaniṣadbhāṣye pañcamādhyāyasya daśamaṃ brāhmaṇam //10//
START BrhUp 5,11.1
etad vai paramaṃ tapo yad vyāhitas tapyate /
paramaṃ haiva lokaṃ jayati ya evaṃ veda /
etad vai paramaṃ tapo yaṃ pretam araṇyaṃ haranti /
paramaṃ haiva lokaṃ jayati ya evaṃ veda /
etad vai paramaṃ tapo yaṃ pretam agnāv abhyādadhati /
paramaṃ haiva lokaṃ jayati ya evaṃ veda // BrhUp_5,11.1 //
BrhUpBh_5,11.1 etadvai paramaṃ tapaḥ /
kiṃ tat /
yadyāhito vyādhito jvarādiparigṛhītaḥ sanyattapyate tadetatparamaṃ tapa ityevaṃ cintayet /
duḥkhasāmānyāt /
tasyaivaṃ cintayato viduṣaḥ karmakṣayahetustadeva tapo bhavatyanindato 'viṣīdataḥ /
sa eva ca tena vijñānatapasā dagdhakilbaṣaḥ paramaṃ haiva lokaṃ jayati ya evaṃ veda /
tathaitadvai paramaṃ tapo yaṃ pretamagnāvabhyādadhati /
agnipraveśasāmānyāt /
paramaṃ haiva lokaṃ jayati ya evaṃ veda //1//
iti śrīmadbṛhadāraṇyakopaniṣadbhāṣye pañcamādhyāyasyaikādaśaṃ brāhmaṇam //11//
START BrhUp 5,12.1
annaṃ brahmety eka āhuḥ /
tan na tathā /
pūyati vā annam ṛte prāṇāt /
prāṇo brahmety eka āhuḥ /
tan na tathā /
śuṣyati vai praṇa ṛte 'nnāt /
ete ha tv eva devate ekadhābhūyaṃ bhūtvā paramatāṃ gacchataḥ /
tad dha smāha prātṛdaḥ pitaram /
kiṃ svid evaivaṃ viduṣe sādhu kuryāṃ kim evāsmā asādhu kuryām iti /
sa ha smāha pāṇinā mā prātṛda /
kas tv enayor ekadhābhūyaṃ bhūtvā paramatāṃ gacchatīti /
tasmā u haitad uvāca vīti /
annaṃ vai vi /
anne hīmāni sarvāṇi bhūtāni viṣṭāni /
ram iti /
prāṇo vai ram /
prāṇe hīmāni sarvāṇi bhūtāni ramante /
sarvāṇi ha vā asmin bhūtāni viśanti /
sarvāṇi bhūtāni ramante ya evaṃ veda // BrhUp_5,12.1 //
BrhUpBh_5,12.1 annaṃ brahmeti /
tathaitadupāsanāntaraṃ vidhitsannāha-annaṃ brahmānnamadyate yattadbrahmetyeka ācāryā āhustanna tathā grahītavyamannaṃ brahmeti /
anye cā'huḥ prāṇo brahmeti tacca tathā na grahītavyam /
kimarthaṃ punarannaṃ brahmeti na grāhyam /
yasmātpūyati klidyate pūtibhāvamāpadyata ṛte prāṇāttatkathaṃ brahma bhavitumarhati /
brahma hi nāma tadyadavināśi /
astu tarhi prāṇo brahma /
naiva /
yasmācchuṣyati vai prāṇa ṛte 'nnāt /
attā hi prāṇaḥ /
ato 'nnenā'dyena vinā na śaknotyātmānaṃ dhārayitum /
tasmācchruṣyati vai prāṇa ṛte 'nnāt /
 ata ekaikasya brahmatā nopapadyate yasmāttasmādete ha tvevānnaprāṇadevate ekadhābhūyamekadhābāvaṃ bhūtvā gatvā paramatāṃ paramatvaṃ gacchato  #
brahmatvaṃ prāpnutaḥ / 
tadetadevamadhyavasya ha smā'ha sma prātṛdo nāma pitarātmanaḥ kiṃsviditisviditi vitarke /
yathā mayā brahma parikalpitamevaṃ viduṣe kiṃsvitsādhu kuryāṃ sādhu śobhanaṃ pūjāṃ kāṃ tvasmai kuryāmityabhiprāyaḥ /
kinevāsmai viduṣe 'sādhu kuryāṃ kṛtakṛtyo 'sāvityabhiprāyaḥ /
annaprāṇau sahabhūto brahmeti vidvānnāsāvasādhukaramena khaṇḍito bhavati /
nāpi sādhukaraṇena mahīkṛtaḥ /
tadevaṃvādinaṃ sa pitā ha smā'ha pāṇinā hastena nivārayanmā prātṛda maivaṃ vocaḥ /
kastvenayorannaprāṇayorekadhābhūyaṃ bhūtvā paramatāṃ kastu gacchati na kaścidapi vidvānanena brahmadarśanena paramatāṃ gacchati /
tasmānnaivaṃ vaktumarhasi kṛtakṛtyo 'sāviti /
yadyevaṃ bravītu bhavānkathaṃ paramatāṃ gacchatīti /
tasmā u haitadvakṣyamāṇaṃ vaca uvāca /
kiṃ tat /
vīti /
kiṃ tadvīti /
ucyate-annaṃ vai vi /
anne hi yasmādimāni sarvāṇi bhūtāni viṣṭānyāśritānyato 'nnaṃ vītyucyate /
kiñca ramiti /
ramiti coktavānpitā /
kiṃ punastadram /
prāṇo vai ram /
kuta ityāha /
prāṇe hi kaścidanāyatano nirāśrayo ramate /
nāpi satyapyāyatane 'prāṇo durbalo ramate /
yadā tvāyatanavānprāṇī balavāṃśca tadā kṛtārthamātmānaṃ manyamāno ramate lokaḥ /
“yuvā syātsādhuyuvādhyāyakaḥ“ityādiśruteḥ /
idānīmevaṃvidaḥ phalamāha - sarvāṇi ha vā asminbhūtāni viśantyannaguṇajñānātsarvāṇi bhūtāni ramante prāṇaguṇajñānādya evaṃ veda //1//
iti śrīmadbṛhadāraṇyakopaniṣadbhāṣye pañcamādhyāyasya dvādaśaṃ brāhmaṇam //12//
START BrhUp 5,13.1
uktham /
prāṇo vā uktham /
prāṇo hīdaṃ sarvam utthāpayati /
ud dhasmād ukthavid vīras tiṣṭhati /
ukthasya sāyujyaṃ salokatāṃ jayati ya evaṃ veda // BrhUp_5,13.1 //
BrhUpBh_5,13.1 uktham /
tathopāsanāntaramukthaṃ śasram /
taddhi pradhānaṃ mahāvrate kratau /
kiṃ punastaduktham /
prāṇo vā uktham /
prāṇaśca pradhāna indriyāṇāmukthaṃ ca śasrāṇāmata ukthamityupāsīta /
kathaṃ prāṇa ukthamityāha-prāṇo hi yasmādidaṃ sarvamutthāpayati /
utthāpanāduktha prāṇaḥ /
na hyaprāṇaḥ kaściduttiṣṭhati /
tadupāsanaphalamāha-uddhāsmādevaṃvida ukthavitprāṇavidvīraḥ putra uttiṣṭhati ha dṛṣṭametatphalam /
adṛṣṭaṃ tūkthasya sāyujyaṃ salokatāṃ jayati ya evaṃ veda //1//
START BrhUp 5,13.2
yajuḥ /
prāṇo vai yajuḥ /
prāṇe hīmāni sarvāṇi bhūtāni yujyante /
yujyante hāsmai sarvāṇi bhūtāni śraiṣṭhyāya /
yajuṣaḥ sāyujyaṃ salokatāṃ jayati ya evaṃ veda // BrhUp_5,13.2 //
BrhUpBh_5,13.2 yajuriti copāsīta prāṇam /
prāṇau vai yajuḥ /
kathaṃ yujaḥ prāṇaḥ /
prāṇe hi yasmātsarvāṇi bhūtāni yujyante /
na hyasati prāṇe kenacitkasyacidyogasāmarthyam /
ato yunaktīti prāṇo yajuḥ /
evaṃvidaḥ phalamāha-yujyanta udyacchanta ityarthaḥ /
hāsmā evaṃvide sarvāṇi bhūtāni śraiṣṭhyaṃ śreṣṭhabhāvastasmai śraiṣṭhyāya śreṣṭhabhāvāya naḥ śreṣṭho bhavediti /
yajuṣaḥ prāṇasya sāyujyamityādi sarva samānam //2 // //
START BrhUp 5,13.3
sāma /
prāṇo vai sāma /
prāṇe hīmāni sarvāṇi bhūtāni samyañci /
samyañci hāsmai sarvāṇi bhūtāni śraiṣṭhyāya kalpante /
sāmnaḥ sāyujyaṃ salokatāṃ jayati ya evaṃ veda // BrhUp_5,13.3 //
BrhUpBh_5,13.3 sāmeti copāsīta prāṇam /
prāṇo vai sāma /
kathaṃ prāṇaḥ sāma /
prāṇe hi yasmātsarvāṇi bhūtāni samyañci saṃgacchante saṃgamanātsāmyāpattihetutvātsāma prāṇaḥ /
samyañci saṃgacchante hāsmai sarvāṇi bhūtāni /
na kevalaṃ saṃgacchanta eva śreṣṭhabhāvāya cāsmai kalpante samarthyante /
sāmnaḥ sāyujyamityādi purvavat //3//
START BrhUp 5,13.4
kṣatram /
prāṇo vai kṣatram /
prāṇo hi vai kṣatram /
trāyate hainaṃ prāṇaḥ kṣaṇitoḥ /
pra kṣatram atram āpnoti /
kṣatrasya sāyujyaṃ salokatāṃ jayati ya evaṃ veda // BrhUp_5,13.4 //
BrhUpBh_5,13.4 taṃ prāṇaṃ kṣattramityupāsīta /
prāṇau vai kṣattraṃ prasiddhametatprāṇo hi vai kṣattram /
kathaṃ prasiddhametatprāṇo hi vai kṣattram /
 kathaṃ prasiddhatetyāha-trāyate pālayatyenaṃ piṇḍaṃ dehaṃ prāṇaḥ kṣaṇitoḥ śasrādihiṃsitātpunarmāṃsenā'pūrayati yasmāttasmātkṣatatrāṇātprasiddhaṃ  #
kṣattratvaṃ prāṇasya / 
vidvatphalamāha-pra kṣattramatraṃ na trāyate 'nyena kenacidityatraṃ kṣattraṃ prāṇaṃ prāpnotītyarthaḥ /
śākhāntare vā pāṭhātkṣattramātraṃ prāṇo bhavatītyarthaḥ /
kṣattrasya sāyujyaṃ salokatāṃ jayati ya evaṃ veda //4//
iti śrīmadbṛhadāraṇyakopaniṣadbhāṣye pañcamādhyāyasya trayodaśaṃ brāhmaṇam //13//
START BrhUp 5,14.1
bhūmir antarikṣaṃ dyaur ity aṣṭāv akṣarāṇi /
aṣṭākṣaraṃ ha vā ekaṃ gāyatryai padam /
etad u haivāsyā etat /
sa yāvad eṣu triṣu lokeṣu tāvad dha jayati yo 'syā etad evaṃ padaṃ veda // BrhUp_5,14.1 //
BrhUpBh_5,14.1 brahmaṇo hṛdayādyanekopādhiviśiṣṭasyopāsanamuktamathedānīṃ gāyatryupādhiviśiṣṭasyopāsanaṃ vaktavyamityārabhyate /
sarvacchandasāṃ hi gāyatrīcchandaḥ pradhānabhūtam /
tatprayoktṛgayatrāṇādgāyatrīti vakṣyati /
na cānyeṣāṃ chandasāṃ prayoktṛprāṇatrāṇasāmarthyam /
prāṇātmabhūtā ca sā sarvacchandasāṃ cā'tmā prāṇaḥ /
prāṇaśca kṣatatrāṇātkṣattramityuktam /
prāṇaśca gāyatrī /
tasmāttadupāsanameva vidhitsyate /
dvijottamajanmahetutvācca /
gāyatryā brāhmaṇamasṛjata triṣṭubhā rājanyaṃ jagatyā vaiśyamati dvijottamasya dvitīyaṃ janma gāyatrīnimittam /
 tasmātpradhānā gāyatrī brāhmaṇā vyutthāya brāhmaṇā abhivadanti sa brāhmaṇo vipāpo virajo 'vicikitso brāhmaṇo bhavatītyuttamapuruṣārthasaṃbandhaṃ  #
brāhmaṇasya darśayati / 
tacca brāhmaṇatvaṃ gāyatrījanmamūlamato vaktavyaṃ gāyatryāḥ satattvam /
gāyatryā hi yaḥ sṛṣṭo dvijottamo niraṅkuśa evottamapuruṣārthasādhane 'dhikriyate 'tastanmūlaḥ paramapuruṣārthasaṃbandhaḥ /
tasmāttadupāsanavidhānāyā'ha-bhūmirantarikṣaṃ dyaurityetānyaṣṭāvakṣarāṇi /
aṣṭākṣaramaṣṭāvakṣarāṇi yasya tadidamaṣṭākṣaram /
ha vai prasiddhāvadyotakau /
ekaṃ prathamaṃ gāyatryai gāyatryāḥ padam /
yakāreṇaivāṣṭatvapūraṇam /
etadu haivaitadevāsyā gāyatryāḥ padaṃ pādaḥ prathamo bhūmyādilakṣaṇasrailokyātmā /
aṣṭākṣaratvasāmānyāt /
 evametattrailokyātmakaṃ gāyatryāḥ prathamaṃ padaṃ yo vedatasyaitatphalam-sa vidvānyāvatkiñcideṣu triṣu jetavyaṃ tāvatsarvaṃ ha jayati yo 'syā  #
etadevaṃ padaṃ veda //1// 
START BrhUp 5,14.2
ṛco yajūṣi sāmānīty aṣṭāv akṣarāṇi /
aṣṭākṣaraṃ ha vā ekaṃ gāyatryai padam /
etad u haivāsyā etat /
sa yāvatīyaṃ trayī vidyā tāvad dha jayati yo 'syā etad evaṃ padaṃ veda // BrhUp_5,14.2 //
BrhUpBh_5,14.2 tadarco yajūṃsi sāmānīti trayīvidyānāmākṣarāṇyetānyapyaṣṭāveva tathaivāṣṭākṣaraṃ
ha vā ekaṃ gāyatryai padaṃ dvitīyametadu haivāsyā etadṛgyajuḥsāmalakṣaṇamaṣṭākṣaratvasāmānyādeva /
sa yāvatīyaṃ trayī vidyā trayyā vidyayā yāvatphalajātamāpyate tāvaddha jayati yo 'syā etadgāyatryāsraividyalakṣaṇaṃ padaṃ veda //2//
START BrhUp 5,14.3
prāṇo 'pāno vyāna ity aṣṭāv akṣarāṇi /
aṣṭākṣaraṃ ha vā ekaṃ gāyatryai padam /
etad u haivāsyā etat /
sa yāvad idaṃ prāṇi tāvad dha jayati yo 'syā etad evaṃ padaṃ veda /
athāsyā etad eva turīyaṃ darśataṃ padaṃ parorajā ya eṣa tapati /
yad vai caturthaṃ tat turīyam /
darśataṃ padam iti dadṛśa iva hy eṣaḥ /
parorajā iti sarvam u hy evaiṣa raja upary upari tapati /
evaṃ haiva śriyā yaśasā tapati yo 'syā etad evaṃ padaṃ veda // BrhUp_5,14.3 //
BrhUpBh_5,14.3 tathā prāṇo 'pāno vyāna etānyapi prāṇādyabhidhānākṣarāṇyaṣṭau /
tacca gāyatryāstṛtīyaṃ padaṃ yāvadidaṃ prāṇijātaṃ tāvaddha jayati yo 'syā etadevaṃ gāyatryāstṛtīyaṃ padaṃ veda /
 athānantaraṃ gāyatryāsripadāyāḥ śabdātmikāyāsturīyaṃ padamucyate 'bhidheyabhūtamasyāḥ prakṛtāyā gāyatryā etadeva vakṣyamāmaṃ turīyaṃ darśataṃ  #
padaṃ parorajā ya eṣa tapati / 
turīyamityādivākyapadārthaṃ svameva vyācaṣṭe śrutiḥ-yadvai caturthaṃ prasiddhaṃ loke tadidaṃ turīyaśabdenābhidhīyate /
darśataṃ padamityasya kor'tha ityucyate-dadṛśa iva dṛśyata iva hyeṣa maṇḍalasthaḥ puruṣo rajo rajojātaṃ samastaṃ lokamityarthaḥ /
uparyuparyādhipatyabhāvena sarvaṃ lokaṃ rajojātaṃ tapati /
uparyuparīti vīpsā sarvalokādhipatyakhyāpanārthā /
nanu sarvaśabdenaiva siddhatvādvīpsānarthikā /
naiṣa doṣaḥ /
yeṣāmupariṣṭātsavitā dṛśyate tadviṣaya eva sarvaśabdaḥ syādityāśaṅkānivṛttyarthā vīpsā /
“ye cāmuṣmātparāñco lokāsteṣāṃ ceṣṭe devakānāṃ ca“iti śrutyanrāt /
tasmātsarvāvarodhārthā vīpsā /
 yathāsau savitā sarvādhipatyalakṣaṇayā śriyā yaśasā ca khyātyā tapatyevaṃ haiva śriyā yaśasā ca tapati yo 'syā etadevaṃ turīyaṃ darśataṃ padaṃ  #
veda //3// 
START BrhUp 5,14.4
saiṣā gāyatry etasmiṃs turīye darśate pade parorajasi pratiṣṭhitā /
tad vai tat satye pratiṣṭhitam /
cakṣur vai satyam /
cakṣur hi vai satyam /
tasmād yad idānīṃ dvau vivadamānāv eyātam aham adarśam aham aśrauṣam iti /
ya evaṃ brūyād aham adarśam iti /
tasmā eva śraddadhyāma /
tad vai tat satyaṃ bale pratiṣṭhitam /
prāṇo vai balam /
tat prāṇe pratiṣṭhitam /
tasmād āhur balaṃ satyād ogīya iti /
evaṃ v eṣā gāyatry adhyātmaṃ pratiṣṭhitā /
sā haiṣā gayāṃs tatre /
prāṇā vai gayāḥ /
tat prāṇās tatre /
tad yad gayāṃs tatre tasmād gāyatrī nāma /
sa yām evāmūṃ sāvitrīm anvāhaiṣaiva sā /
sa yasmā anvāha tasya prāṇāṃs trāyate // BrhUp_5,14.4 //
BrhUpBh_5,14.4 saiṣā tripadoktā yā trailokyatraividyaprāṇalakṣaṇā gāyatryetasmiṃścaturthe turīye darśate pade parorajasi pratiṣṭhitā /
mūrtāmūrtarasatvādādityasya /
rasāpāye hi vastu nīrasamapratiṣṭhitaṃ bhavati /
yathā kāṣṭhādi dagdhasāraṃ tadvat /
tathā mūrtāmūrtarasatvādādityasya /
rasāpāye hi vastu nīrasamapratiṣṭhitaṃ bhavati /
yathā kāṣṭhādi dagdhasāraṃ tadvat /
tathā mūrtāmūrtātmakaṃ jagattripadā gāyatryāditye pratiṣṭhitā tadrasatvātsaha tribhiḥ pādaiḥ /
tadvai turīyaṃ padaṃ satye pratiṣṭhitam /
kiṃ punastatsatyamityucyate-cakṣurvai satyam /
kathaṃ cakṣuḥ satyamityāha-prasiddhametaccakṣurhi vai satyam /
kathaṃ prasiddhatetyāha-tasmādyadidānīmeva dvau vivadamānau viruddhaṃ vadamānāveyātāmāgaccheyātāmahamadarśaṃ
dṛṣṭavānanasmītyanya āhāhamaśrauṣaṃ tvayā dṛṣṭaṃ na tathā tadvastviti tayorya evaṃ
brūyādahamadrākṣamiti tasmā eva śraddadhyāma napunaryo brūyādahamaśrauṣamiti /
śroturmṛṣā śravaṇamapi saṃbhavati na tu cakṣuṣo mṛṣā darśanam /
tasmānnāśrauṣamityuktavate śraddadhyāma /
tasmātsatyapratipattihetutvātsatyaṃ cakṣustasminsatye cakṣuṣi saha tribhiritaraiḥ pādaisturīyaṃ padaṃ pratiṣṭhitamityarthaḥ /
uktaṃ ca sa ādityaḥ kasminpratiṣṭhita iti cakṣuṣīti /
tadvai turīyapadāśrayaṃ satyaṃ bale pratiṣṭhitam /
kiṃ punastadbalamityāha-prāṇo vai balaṃ tasminprāṇe bale pratiṣṭhitaṃ satyam /
tathā coktaṃ sūtre tadotaṃ ca protaṃ ceti /
yasmādbale satyaṃ pratiṣṭhitaṃ tasmādāhurbalaṃ satyādogīya ojīya ojastaramityarthaḥ /
loke 'pi yasminhi yadāśritaṃ bhavati tasmādāśritādāśrayasya balavattaratvaṃ prasiddham /
na hi durbalaṃ balavataḥ kvacidāśrayabhūtaṃ dṛṣṭam /
evamuktanyāyena u eṣā gāyatryadhyātmamadhyātme prāṇe pratiṣṭhitā /
saiṣā gāyatrī prāṇaḥ /
ato gāyatryāṃ jagatpratiṣṭhitam /
yasminprāṇe sarve devā ekaṃ bhavanti /
sarvaṃ vedāḥ karmāṇi phalaṃ ca saivaṃ gāyatrī prāṇarūpā satī jagata ātmā /
sā haiṣā gayāṃstatre trātavatī /
ke punargayāḥ prāṇā vāgādayo vai gayāḥ /
śabdakaramāt /
tāṃstatre saiṣā gāyatrī /
tattatra yadyasmādgayāṃstatre tasmādgāyatrī nāma /
gāyatrāṇādgāyatrīti prathitā /
sa ācārya upanīya māṇavakamaṣṭavarṣaṃ yāmevāmūṃ gāyatrīṃ sāvitrīṃ savitṛdevatākāmanvāha pacchordharcaśaḥ samastāṃ ca /
 eṣaiva sā sākṣātprāṇo jagata ātmā māṇavakāya samarpitehedānīṃ vyākhyātā nānyā sa ācāryo yasmai māṇavakāyānvāhānuvakti tasya māṇavakasya gayānprāṇāṃsrāyate  #
narakādipatanāt //4// 
START BrhUp 5,14.5
tāṃ haitām eke sāvitrīm anuṣṭubham anvāhuḥ /
vāg anuṣṭup /
etad vācam anubrūma iti /
na tathā kuryāt /
gāyatrīm eva sāvitrīm ānubrūyāt /
yadi ha vā apy evaṃvid bahv iva pratigṛhṇāti na haiva tad gāyatryā ekaṃ cana padaṃ prati // BrhUp_5,14.5 //
BrhUpBh_5,14.5 tāmetāṃ sāvitrīṃ haike śākhino 'nuṣṭupchandaskāmanvāhurupanītāya /
tadabhiprāyamāha-vāganuṣṭup /
vākca śarīre sarasvatī tāmeva hi vācaṃ sarasvatīṃ māṇavakāyānubrūma ityetadvadantaḥ /
na tathā kuryānna tathā vidyādyatta āhurmṛṣaiva tat /
kiṃ tarhi gāyatrīmeva sāvitrīmanubrūyāt /
kasmāt /
yasmātprāṇo gāyatrītyuktam /
prāṇa ukte vākca sarasvatī cānye ta prāṇāḥ sarvaṃ māṇavakāya samarpitaṃ bhavati /
kiñcedaṃ prāsaṅgikamuktvā gāyatrīvidaṃ stauti-yadi ha vā apyevaṃvidbahviva na hi
tasya sarvātmano bahu nāmāsti kicitsarvātmakatvādviduṣaḥ pratigṛhṇāti na haiva tatpratigrahajātaṃ
gāyatryā ekañcanaikamapi padaṃ prati paryāptam //5 //
START BrhUp 5,14.6
sa ya imāṃs trīṃl lokān pūrṇān pratigṛhṇīyāt so 'syā etat prathamaṃ padam āpnuyāt /
atha yāvatīyaṃ trayī vidyā yas tāvat pratigṛhṇīyāt so 'syā etad dvitīyaṃ padam āpnuyāt /
atha yāvad idaṃ prāṇi yas tāvat pratigṛhṇīyāt so 'syā etat tṛtīyaṃ padam āpnuyāt /
athāsyā etad eva turīyaṃ darśataṃ padaṃ parorajā ya eṣa tapati /
naiva kena canāpyam /
kuta u etāvat pratigṛhṇīyāt // BrhUp_5,14.6 //
BrhUpBh_5,14.6 sa ya imāṃsrīnsa yo gāyatrīvidimānbhūrādīṃsrīngo 'śvādidhanapūrṇāṃllokānpratigṛhṇīyātsa
pratigraho 'syā gāyatryā etatprathamaṃ padaṃ yadvyākhyātamāpnuyātprathamapadavijñānaphalaṃ
tena bhuktaṃ syānna tvadhikadoṣotpādakaḥ sa pratigrahaḥ /
atha punaryāvatīyaṃ trayī vidyā yastāvatpratigṛhṇīyātso 'syā etattṛtīyaṃ padamāpnuyāt /
tena tṛtīyapadavijñānaphalaṃ bhuktaṃ syāt /
kalpayitvedamicyate /
pādatrayasamamapi yadi kaścitpratigṛhṇīyāttatpādatrayavijñānaphalasyaiva kṣayakāraṇaṃ na tvanyasya doṣasya kartṛtve kṣamam /
na caivaṃ dātā pratigrahītā vā /
gāyatrīvijñānastutaye kalpyate /
dātā pratigrahītā ca yadyapyevaṃ saṃbhāvyate nāsau pratigraho 'parādhakṣamaḥ /
kasmādyato 'bhyadhikamapi puruṣārthavijñānamavaśiṣṭameva caturthapādaviṣayaṃ gāyatryāstaddarśayati /
athāsyā etadeva turīyaṃ darśataṃ padaṃ parorajā ya eṣa tapati /
yaccaitannaiva kenacana kenacidapi pratigraheṇā'pyaṃ naiva prāpyamityarthaḥ /
yathā pūrvoktāni trīṇi padāni /
etānyapi naivā'pyāni kenacitkalpayitvaivamuktaṃ paramārthataḥ kuta u etāvatpratigṛhṇoyāttrailokyādisamam /
tasmādgāyatryevaṃprakāropāsyetyarthaḥ //6//
START BrhUp 5,14.7
tasyā upasthānam /
gāyatry asy ekapadī dvipadī tripadī catuṣpadi /
apad asi /
na hi padyase /
namas te turīyāya darśatāya padāya parorajase /
asāv ado mā prāpad iti /
yaṃ dviṣyād asāv asmai kāmo mā samardhīti vā /
na haivāsmai sa kāmaḥ samṛdhyate yasmā evam upatiṣṭhate /
aham adaḥ prāpam iti vā // BrhUp_5,14.7 //
BrhUpBh_5,14.7 tasyā upasthānaṃ tasyā gāyatryā upasthānamupetya sthānaṃ namaskaraṇamanena mantreṇa /
kau'sau mantra ityāha-he gāyatryasi bhavasi trailokyapādenaikapadī trayīvidyārūpeṇa dvitīyena dvipadī /
prāṇādinā tṛtīyena tripadyasi /
caturthena turīyeṇa catuṣpadyasi /
evaṃ caturbhiḥ pādairupāsakaiḥ padyase jñāyase 'taḥ paraṃ pareṇa nirupādhikena svenā'tmanāpadasi /
avidyamānaṃ padaṃ yasyāstava yena padyase sā tvamapadasi yasmānnahi padyase neti netyātmatvāt /
ato vyavahāraviṣayāya namabhte turīyāya darśatāya padāya poradase /
asau śatruḥ pāpmā tvatprāptivighnakaro 'dastadātmanaḥ kāryaṃ yattvatprāptivighnakartṛtvaṃ mā prāpanmaiva prāpnotu /
itiśabdo mantraparisamāptyarthaḥ /
yaṃ dviṣyādyaṃ prati dveṣaṃ kuryātsvayaṃ vidvāṃstaṃ pratyanenopasthānamasau śatruramukanāmeti
nāma gṛhṇīyādasmai yajñadattāyābhipretaḥ kāmo mā samṛddhi samṛddhiṃ mā prāpnotviti vopatiṣṭhate /
na haivāsmai devadattāya sa kāmaḥ samṛdhyate /
kasmai /
yasmā evamupatiṣṭhate /
ahamado devadattābhipretaṃ prāpamiti vopatiṣṭhate /
asāvado mā prāpadityāditrayāṇāṃ mantrapadānāṃ yathākāmaṃ vikalpaḥ //7//
START BrhUp 5,14.8
etad dha vai taj janako vaideho buḍilam āśvatarāśvim uvāca -- yan nu ho tad gāyatrīvid abrūthāḥ /
atha kathaṃ hastībhūto vahasīti /
mukhaṃ hy asyāḥ samrāṇ na vidāṃ cakareti hovāca /
tasyā agnir eva mukham /
yadi ha vā api bahv ivāgnāv abhyādadhati sarvam eva tat saṃdahati /
evaṃ haivaivaṃvid yady api bahv iva pāpaṃ kurute sarvam eva tat saṃpsāya śuddhaḥ pūto 'jaro 'mṛtaḥ saṃbhavati // BrhUp_5,14.8 //
BrhUpBh_5,14.8 gāyatryā mukhavidhānāyārthavāda ucyate-etaddha kila vai smaryate /
tattatra gāyatrīvijñānaviṣaye janako vaideho buḍilo nāmato 'śvatarāśvasyāpatyamāśvatarāśvistaṃ kiloktavān /
yannu iti vitarke ho aho ityetattadyattvaṃ gāyatrīvidbrūthā gāyatrīvidasmīti yadabrūthāḥ kimidaṃ tasya vacaso 'nanurūpam /
atha kathaṃ yadi gāyatrīvitpratigrahadoṣeṇa hastobhūto vahasīti /
sa pratyāha rājñā smārito mukhaṃ gāyatryā hi yasmādasyā he samrāṇna vidāñcakāra na vijñātavānasmīti hovāca /
ekāhgavikalatvādgāyatrīvijñānaṃ mamāphalaṃ jātam /
śṛṇu tarhi tasyā gāyatryā agnireva mukham /
yadi ha vā api bahvivendhanamagnāvabhyādadhati laukikāḥ sarvameva tatsaṃdahatyevendhanamagnirevaṃ
haivaivaṃvidgāyatryā agnirmukhamityevaṃ vettītyevaṃvitsyātsvayaṃ gāyatryātmāgnimukhaḥ san /
 yadyapi bahviva pāpaṃ kurute pratigrahādidoṣaṃ tatsarvaṃ pāpajātaṃ saṃpsāya bhakṣayitvā śuddho 'gnivatpūtaśca tasmātpratigrahadoṣādgāyatryātmājaro  #
'mṛtaśca saṃbhavati //8// 
iti śrīmadbṛhadāraṇyakopaniṣadbhāṣye pañcamādhyāyasya caturdaśaṃ brāhmaṇam //14//
START BrhUp 5,15.1
hiraṇmayena pātreṇa satyasyāpihitaṃ mukham /
tat tvam pūṣann apāvṛṇu satyadharmāya dṛṣṭaye /
pūṣann ekarṣe yama sūrya prājāpatya vyūha raśmīn samūha tejaḥ /
yat te rūpaṃ kalyāṇatamam tat te paśyāmi yo 'sāv asau puruṣaḥ so 'ham asmi /
vāyur anilam amṛtam athedaṃ bhasmāntaṃ śarīram /
oṃ krato smara kṛtaṃ smara krato smara kṛtaṃ smara /
agne naya supathā rāye 'smān viśvāni deva vayunāni vidvān /
yuyodhy asmaj juhurāṇam eno bhūyiṣṭhāṃ te namauktiṃ vidhema // BrhUp_5,15.1 //
BrhUpBh_5,15.1 yo jñānakarmasamuccayakārī so 'ntakāla ādityaṃ prārthayati /
asti ca prasaṅgo gāyatryāsturīyaḥ pādo hi saḥ /
tadupasthānaṃ prakṛtamataḥ sa eva prārthyate /
 hiraṇyamayena jyotirmayena pātreṇa yathā pātreṇeṣṭaṃ vastvapidhīyata evamidaṃ satyākhyaṃ brahma jyotirmayena maṇḍalenāpihitamivāsamāhitacetasāmadṛśyatvāttaducyate 
satyasyāpihitaṃ mukhaṃ mukhyaṃ svarūpaṃ tadapidhānaṃ pātramapidhānamiva darśanapratibandhakāraṇaṃ
tattvaṃ he pūṣañjagataḥ poṣaṇatpūṣā savitāpāvṛṇvapāvṛtaṃ kuru darśanapratibandhakāraṇamapanayetyarthaḥ /
satyadharmāya satyaṃ dharmo 'sya mama so 'haṃ satyadharmā tasmai tvadātmabhūtāyetyarthaḥ /
dṛṣṭaye darśanāya /
pūṣannityādīni nāmānyāmantraṇārthani savituḥ /
ekarṣa ekaścāsāvṛṣiścaikarṣirdarśanādṛṣiḥ /
sa hi sarvasya jagata ātmā cakṣuśca sansarvaṃ paśyatyeko vā gacchatītyekarṣiḥ“sūrya ekākī carati“iti mantravarṇāt /
yama sarvaṃ hi jagataḥ saṃyamanaṃ tvatkṛtam /
sūrya suṣṭhu vīrayate rasānraśmīnprāṇāndhiyo vā jagata iti /
prājāpatya prajāpaterīśvarasyāpatyaṃ hiraṇyagarbhasya vā he prājāpatya vyūha vigamaya raśmīn /
samūha saṃkṣipā'tmanastejo yenāhaṃ śaknuyāṃ tvatsvarūpamañjasā draṣṭam /
vidyotana iva rūpāṇāmata upasaṃhara tejaḥ /
yatte tava rūpaṃ sarvakalyāṇānāmatiśayena kalyāṇaṃ kalyāṇatamaṃ tatte paśyāmi /
paśyāmo vayaṃ vacanavyatyayena /
yo 'sau bhūrbhuvaḥsvarvyāhṛtyavayavaḥ puruṣaḥ puruṣākṛtitvātpuruṣaḥ so 'hamasmi bhavāmi /
aharamiti copaniṣada uktatvādādityacākṣuṣayostadevedaṃ parāmṛśyate so 'hamasmyamṛtamiti saṃbandhaḥ /
mamāmṛtasya satyasya śarīrapāte śarīrastho yaḥ prāṇo vāyuḥ so 'nilaṃ bāhyaṃ vāyumeva pratigacchatu /
tathānyā devatāḥ svāṃ svāṃ prakṛtiṃ gacchantu /
athedamapi bhasmāntaṃ satpṛthivīṃ yātu śarīram /
athedānīmātmanaḥ saṃkalpabhūtāṃ manasi vyavasthitāmagnidevatāṃ prārthayate-oṃ krato /
oṃmiti krato iti ca saṃbodhanārthaveva /
oṅkārapratīkatvādom /
manomayatvācca kratuḥ /
he oṃ he krato smara smartavyamantakāle hi tvatsmaraṇavaśādiṣṭā gatiḥ prāpyate 'taḥ prārthyate yanmayā kṛtaṃ tatsmara punaruktirādarārthā /
kiñca he 'gne naya prāpaya supathā śobhanena mārgeṇa rāye dhanāya karmaphalaprāptaya ityarthaḥ /
na dakṣiṇena kṛṣṇena punarāvṛttiyuktena kiṃ tarhi śuklenaiva supathāsmānviśvāni sarvāṇi he deva vayunāni prajñānāni sarvaprāṇināṃ vidvān /
kiñca yuyodhyapanaya viyojayāsmadasmatto juhurāṇaṃ kuṭilamenaḥ pāpaṃ pāpajātaṃ sarvam /
tena pāpena viyuktā vayameṣyāma uttareṇa pathā tvatprasādāt /
 kintu vayaṃ tubhyaṃ paricaryāṃ kartuṃ na śaknumo bhūyiṣṭhāṃ bahutamāṃ te tubhyaṃ namauktiṃ namaskāravacanaṃ vidhema namaskāroktyā paricaremetyarthaḥ 
anyatkartumaśaktāḥ santa iti //1 // //
iti śrīmadbṛhadāraṇyakopaniṣadi pañcamādhyāyasya pañcadaśaṃ brāhmaṇam //15 // //
iti bṛhadāraṇyakopaniṣadi pañcamodhyāyaḥ //5//
