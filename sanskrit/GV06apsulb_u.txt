āpastambaśulbasūtraṃ
vihārayogān vyākhyāsyāmaḥ // ĀpŚus_1.1 //
yāvadāyāmaṃ pramāṇam // ĀpŚus_1.2a //
tadardhamabhyasyāparasmiṃstṛtīye ṣaḍbhāgone lakṣaṇaṃ karoti // ĀpŚus_1.2b //
pṛṣṭhyāntayorantau niyamya lakṣaṇena dakṣiṇāpāyamya nimitaṃ karoti // ĀpŚus_1.2c //
evamuttarato viparyasyetarataḥ sa samādhiḥ // ĀpŚus_1.2d //
tannimitto nirhrāso vivṛddhirvā // ĀpŚus_1.2e //
āyāmaṃ vābhyasyāgantucaturtham āyāmaścākṣṇayā rajjus tiryaṅbhānīśeṣaḥ /
vyākhyātaṃ viharaṇam // ĀpŚus_1.3a //
dīrghasyākṣṇayārajjuḥ pārśvamānī tiryaṅmānī ca yat pṛthagbhute kurutas tad ubhayaṃ karoti // ĀpŚus_1.4a //
tābhir jñeyābhir uktaṃ viharaṇam // ĀpŚus_1.4b //
caturaśrasyākṣṇayārajjurdvistavatīṃ bhūmiṃ karoti /
samasya dvikaraṇī // ĀpŚus_1.5 //
pramāṇaṃ tṛtīyena vardhayet tac caturthenātmacatustriṃśonena saviśeṣaḥ // ĀpŚus_1.6 //
athāparam // ĀpŚus_1.7a //
pramāṇamātrīṃ rajjum ubhayataḥ pāśāṃ karoti // ĀpŚus_1.7b //
madhye lakṣaṇam ardhamadhyamayoś ca pṛṣṭhyāyāṃ rajjum āyamya pāśayorlakṣaṇeṣviti
śaṅkūn nihaty upāntyayoḥ pāśau pratimucya madhyamena lakṣaṇena dakṣiṇāpāyamya śaṅkuṃ nimittaṃ karoti /
madhyame pāśau pratimucya,
uparyupari nimittaṃ madhyamena lakṣaṇena dakṣiṇamaṃsam āyacchet /
unmucya pūrvasmād aparasmin pratimucya madhyamenaiva lakṣaṇena dakṣiṇāṃ śroṇim āyacchet /
evamuttarau śroṇyaṃsau // ĀpŚus_1.7c //
athāparoyogaḥ // ĀpŚus_2.1a //
pṛṣṭhyāntayor madhye ca śaṅkūn nihatyārdhe 'rdhe tadviśeṣam abhyasya lakṣaṇaṃ kṛtvārdhamagamayet /
antyayoḥ pāśau kṛtvā madhyame saviśeṣaṃ pratimucya pūrvasminn itaraṃ lakṣaṇena dakṣiṇamaṅkam āyacchet /
unmucya pūrvasmād aparasmin pratimucya lakṣaṇenaiva dakṣiṇāṃ śroṇim āyacchet /
evam uttarau śroṇyaṃsau // ĀpŚus_2.1b //
pramāṇaṃ tiryag dvikaraṇy āyāmas tasyākṣṇayārajjus trikaraṇī // ĀpŚus_2.2 //
tṛtīyakaraṇyetena vyākhyātā /
vibhāgastu navadhā // ĀpŚus_2.3 //
tulyayoś caturaśrayor uktaḥ samāsaḥ /
nānāpramāṇayoś caturaśrayoḥ samāsaḥ // ĀpŚus_2.4a //
hrasīyasaḥ karaṇyā varṣīyaso vṛddhram ullikhet /
vṛddhrasyākṣṇayārajjur ubhe samasyati /
tad uktam // ĀpŚus_2.4b //
caturaśrāc caturaśraṃ nirjihīrṣan yāvan nirjihīrṣet tasya karaṇyā varṣīyaso vṛddhramullikhet // ĀpŚus_2.5a //
vṛrdhasya pārśvamānīm akṣṇayetarat pārśvam upasaṃharet // ĀpŚus_2.5b //
sā yatra nipatet tad apacchindyāt // ĀpŚus_2.5c //
chinnayā nirastam // ĀpŚus_2.5d //
upasaṃhṛtākṣaṇayārajjuḥ sā catuṣkaraṇī chinnā cetarā ca yat pṛthagbhūte kurutas tad ubhayaṃ karoti // ĀpŚus_2.6a //
tiryaṅmānī puruṣaṃ śeṣas trīn // ĀpŚus_2.6c //
tad uktam // ĀpŚus_2.6d //
dīrghacaturaśraṃ samacaturaśraṃ cikīrṣan tiryaṅmānyāpacchidya śeṣaṃ vibhajyobhayata upadadhyāt // ĀpŚus_2.7a //
khaṇḍam āgantunā saṃpurayet // ĀpŚus_2.7b //
tasya nirhāra uktaḥ // ĀpŚus_2.7c //
samacaturaśraṃ dīrghacaturaśraṃ cukīrṣanā yāvaccikīrṣet tāvatīṃ pārśvamānīṃ kṛtvā yadadhikaṃ syād yathāyogam upadadhyāt // ĀpŚus_3.1 //
caturaśraṃ maṇḍalaṃ cikīrṣan madhyāt koṭyāṃ nipātayet // ĀpŚus_3.2a //
pārśvataḥ parikṛṣyātiśayatṛtīyena saha maṇḍalaṃ parilikhet // ĀpŚus_3.2b //
sā nityā maṇḍalam // ĀpŚus_3.2c //
yāvad dhīyate tāvad āgantu // ĀpŚus_3.2d //
maṇḍalaṃ caturaśraṃ cikīrṣan viṣkambhaṃ pañcadaśa bhāgān kṛtvā dvāv uddharet /
trayodaśāvaśiṣyante /
sā nityā caturaśram // ĀpŚus_3.3 //
pramāṇena pramāṇaṃ vidhīyate // ĀpŚus_3.4 //
caturaśram ādeśād anyat // ĀpŚus_3.5 //
dvābhyāṃ catvāri // ĀpŚus_3.6a //
tribhir nava // ĀpŚus_3.6b //
yāvatpramāṇā rajjus tāvatastāvato vargān karoti // ĀpŚus_3.8a //
ardhatṛtīyapuruṣā ṣaṭ sapādān // ĀpŚus_3.8b //
athātyanta pradeśaḥ // ĀpŚus_3.9a //
yāvatā yāvatādhikena parilikhati tatpārśvayor upadadhāti /
yac ca tena caturaśraṃ kriyate tat koṭyām // ĀpŚus_3.9b //
ardhapramāṇena pādapramāṇaṃ vidhīyate // ĀpŚus_3.10a //
ardhasya dvipramāṇāyāḥ pādapūraṇatvāt // ĀpŚus_3.10b //
tṛtīyena navamī kalā // ĀpŚus_3.10c //
āgnyādheyike vihāre gārhapatyāhavanīyayor antarāle vijñāyate // ĀpŚus_4.1a //
aṣṭāsu prakrameṣu brāhmaṇo 'gnim ādadhīta /
ekādaśasu rājanyaḥ /
dvādaśasu vaiśyaḥ // ĀpŚus_4.1b //
caturviṃśatyām aparimite yāvatā vā cakṣuṣā manyate tasmān nātidūram ādheya iti sarveṣām aviśeṣeṇa śrūyate // ĀpŚus_4.2 //
dakṣiṇataḥ purastād vitṛtīyadeśe gārhapatyasya nedīyasi dakṣiṇāgner vijñāyate // ĀpŚus_4.3 //
gārhapatyāhavanīyayor antarālaṃ pañcadhā ṣaḍdhā vā saṃvibhajya ṣaṣṭhaṃ saptamaṃ vā
bhāgam āgantum upasamasya samaṃ traidhaṃ vibhajyāparasmiṃs tṛtīye lakṣaṇaṃ kṛtvā
gārhapatyāhavanīyayor antau niyamya lakṣaṇena dakṣiṇāpāyamya nimittaṃ karoti tad
dakṣiṇāgner āyatanam /
śrutisāmarthyāt // ĀpŚus_4.4 //
yajamānamātrī prācy aparimitā vā yathāsannāni havīṃṣi saṃbhaved evaṃ tiraścī prāñcau vedyaṃsāv unnayati /
pratīcī śroṇī purastād aṃhīyasī paścāt prathīyasī madhye saṃnatataraivam iva hi yoṣeti dārśikyā veder vijñāyate // ĀpŚus_4.5 //
apareṇāhavanīyaṃ yajamānamātrī dīrghaṃ caturaśraṃ vihṛtya tāvatīṃ rajjum āyamya madhye
lakṣaṇaṃ kṛtvā dakṣiṇayoḥ śroṇyaṃsayor antarā niyamya lakṣaṇena dakṣiṇāpāyamya nimittaṃ karoti /
nimitte rajjuṃ niyamyāntau samasya /
dakṣiṇāyāḥ śroṇer dakṣiṇam aṃsam ālikhet /
evam uttarataḥ /
tiryaṅmānīṃ dviguṇāṃ tathā kṛtvā paścāt purastāc copalikhet /
vimitāyāṃ purastāt pārśvamānyāv upasaṃharet /
śrutisāmarthyāt // ĀpŚus_4.6 //
triṃśat padāni prakramā vā paścāttiraśvī bhavati /
ṣaṭtriṃśat prācī caturviṃśatiḥ purastāt tiraścīti saumikyā veder vijñāyate // ĀpŚus_5.1 //
ṣaṭtriṃśikāyām aṣṭādaśopasamasya aparasmād antād dvādaśasu lakṣaṇaṃ pañcadaśasu lakṣaṇaṃ
pṛṣṭhyāntayor antau niyamya pañcadaśakena dakṣiṇāpāyamya śaṅkuṃ nihantyevam uttarataḥśroṇī /
viparyasyāṃsau pañcadaśikenaivāpāyamya dvādaśike śaṅkuṃ nihanti /
evam uttaratastāv aṃsau // ĀpŚus_5.2a //
tadekarajjvā viharaṇam // ĀpŚus_5.2b //
trikacatuṣkayoḥ pañcikākṣṇayārajjuḥ /
tābhis trirabhyastābhir aṃsau /
caturabhyastābhiḥśroṇī // ĀpŚus_5.3 //
dvādaśikāpañcikayos trayodaśikākṣṇayārajjuḥ,
tābhir aṃsau dvirabhyastābhiḥ śroṇī // ĀpŚus_5.4 //
pañcadaśikāṣṭikayoḥ saptadaśikākṣṇayārajjuḥ /
tābhiḥśroṇī // ĀpŚus_5.5a //
dvādaśikāpañcatriṃśikayoḥ saptatriṃśikākṣṇayārajjuḥ /
tābhir aṃsau // ĀpŚus_5.5b //
etāvanti jñeyāni vediviharaṇāni bhavanti // ĀpŚus_5.6 //
aṣṭaviṃśatyonaṃ padasahasraṃ mahāvediḥ // ĀpŚus_5.7a //
dakṣiṇasmād aṃsād dvādaśasu dakṣiṇasyāṃ śroṇyāṃ nipātayet /
chedaṃ viparyasyottarata upadadhyāt /
sā dīrghā caturaśrā /
tathā yuktāṃ saṃcakṣīta // ĀpŚus_5.7b //
saumikyā veditṛtīyadeśe yajeteti sautrāmaṇyā veder vijñāyate // ĀpŚus_5.8a //
prakramāsya dvikaraṇī prakramasthānīyā bhavati trikaraṇyā vā // ĀpŚus_5.8b //
aṣṭikā daśiketi tiryaṅmānyau /
dvādaśikā pṛṣṭhayā // ĀpŚus_5.8c //
trīṇi caturviṃśāni padaśatāni sautrāmaṇikī vediḥ // ĀpŚus_5.9 //
dvistāvā vedir bhavatīty aśvamedhe vijñāyate // ĀpŚus_5.10 //
prakramasya dvikaraṇī prakamasthānīyā bhavati // ĀpŚus_6.1 //
prakramo dvipadastripado vā /
prakrame yāthākāmī śabdārthasya viśayitvāt // ĀpŚus_6.2a //
yajamānasyādhvaryorvā /
eṣa hi ceṣṭānāṃ kartā bhavati // ĀpŚus_6.2b //
rathamātrī nirūḍhapaśubandhasya vedir bhavatīti vijñāyate // ĀpŚus_6.3a //
tasya khalvāhū rathākṣamātrī paścāt tiryag īṣayā prācī /
vipathayugena purastāt // ĀpŚus_6.3b //
yāvatā vā bāhye chidre // ĀpŚus_6.3c //
tadekarajjvoktam /
pañcadaśikenaivāpāyamyārdhākṣeṇārdhayugena śroṇyaṃsān nirharet // ĀpŚus_6.4 //
athāpyudāharanti // ĀpŚus_6.5a //
aṣṭāśītiśatamīṣā tiryag akṣaścatuḥśatam /
ṣaḍaśītiyugaṃ cāsya rathaścāraṇa ucyate iti rathaparimāṇam // ĀpŚus_6.5b //
aratnibhir vā caturbhiḥ paścāt ṣaḍbhiḥ prācī tribhiḥ purastāt /
tad ekarajjvoktaṃ pañcadaśikenaivāpāyamya dvābhyām adhyardheneti śroṇyaṃsān nirharet // ĀpŚus_6.6 //
yajamānamātrī catuḥsraktir bhavatīti paitṛkyā veder vijñāyate,
tadekarajjvoktaṃ pañcadaśikenaivāpāyamyārdhena tataḥ śroṇyaṃsān nirharet // ĀpŚus_6.7 //
daśapadottarā vedir bhavatīti some vijñāyate /
tad ekarajjvoktaṃ pañcadaśikenaivāpāyamyārdhena tataḥ śroṇyaṃsān nirharet // ĀpŚus_6.8 //
tāṃ yugena yajamānasya vā padair vimāya śamyayā parimimīte // ĀpŚus_6.9 //
pade yuge 'ratnāv iyati śamyāyāṃ ca mānārtheṣu yathākāmī śabdārthasya viśayitvāt // ĀpŚus_6.10 //
vimitāyāṃ purastāt pārśvamānyā upasaṃharet /
śrutisāmarthyāt // ĀpŚus_6.11 //
navāratni tiryak saptaviṃśatir udag āyatam iti sadaso vijñāyate // ĀpŚus_7.1 //
aṣṭhādaśetyekeṣāṃ // ĀpŚus_7.2 //
tadekarajjvoktaṃ pañcadaśikenaivāpāyamyārdhapañcamaiḥ śroṇyaṃsān nirharet // ĀpŚus_7.3 //
prādeśamukhāḥ prādeśāntarālā bhavantīty uparavāṇāṃ vijñāyate /
aratnimātraṃ caturaśraṃ vihṛtya sraktiṣu śaṅkūn nihatyārdhaprādeśena taṃ taṃ parilikhec chrutisāmarthyāt // ĀpŚus_7.4 //
vyāyāmamātrī bhavatīti gārhapatyaciter vijñāyate // ĀpŚus_7.5 //
caturaśrety ekeṣām,
parimaṇḍaletyekeṣām // ĀpŚus_7.6 //
karaṇaṃ vyāyāmasya tṛtīyāyāmaṃ saptamavyāsaṃ kārayet // ĀpŚus_7.7 //
tā ekaviṃśatir bhavanti // ĀpŚus_7.8 //
prāgāyāmāḥ prathame prastāre 'parasminn udagāyāmāḥ // ĀpŚus_7.9 //
maṇḍalāyāṃ mṛdo dehaṃ kṛtvā madhye śaṅkuṃ nihatyārdhavyāyāmena saha maṇḍalaṃ parilikhet // ĀpŚus_7.10a //
tasmiṃś caturaśram avadadhyād yāvat sambhavet tan navadhā vyavalikhya traidham ekaikaṃ pradhikaṃ vibhajet // ĀpŚus_7.10b //
upadhāne caturaśrasyāvāntaradeśān prati sraktīḥ sampādayet // ĀpŚus_7.11a //
madhyānītarasminprastāre // ĀpŚus_7.11b //
vyatyāsaṃ cinuyād yāvataḥ prastārāṃś cikīrṣet // ĀpŚus_7.11c //
piśīlamātrā bhavantīti dhiṣṇyānāṃ vijñāyate // ĀpŚus_7.12 //
caturaśrā ityekeṣāṃ parimaṇḍalā ityekeṣām // ĀpŚus_7.13 //
mṛdo dehān kṛtvāgnīdhrīyaṃ navadhā vyavalikhya,
ekasyāḥ sthāne 'śmānam upapadhyāt // ĀpŚus_7.14 //
yathāsaṅkhyam itarā vyavalikhya yathāyogam upadadhyāt // ĀpŚus_7.15 //
bhavatīva khalu vā eṣa yo 'gniṃ cinute iti vijñāyate /
vayasāṃ vā eṣa pratimayā cīyata ityākṛticodanāt /
pratyakṣavidhānādvā // ĀpŚus_8.1 //
yāvadāmnānena veṇunā caturaśre ātmani puruṣān avamimote // ĀpŚus_8.2a //
puruṣaṃ dakṣiṇe pakṣe puruṣaṃ pucche puruṣam uttare // ĀpŚus_8.2b //
aratninā dakṣiṇato dakṣiṇaṃ pakṣaṃ vardhayati /
evam uttarata uttaram // ĀpŚus_8.2c //
prādeśena vitastyā vā paścātpuccham // ĀpŚus_8.2d //
ekavidhaḥ prathamo 'gnir dvividho dvitīyas trividhas tṛtīyaḥ ta evam evodyantyaikaśatavidhāt // ĀpŚus_8.3 //
tad u ha vai saptavidham eva cinvīta /
saptavidho vāva prākṛto 'gniḥ /
tata ūrdhvam ekottarān iti vijñāyate // ĀpŚus_8.4 //
ekavidhaprabhṛtīnāṃ na pakṣapucchāni bhavanti /
saptavidhavākyaśeṣatvāc chrutivipratiṣedhāc ca // ĀpŚus_8.5 //
aṣṭavidhaprabhṛtīnāṃ yad anyat saptabhyas tat saptadhā vibhajya pratipuruṣam āveśayet // ĀpŚus_8.6a //
ākṛtivikārasyāśrutatvāt // ĀpŚus_8.6b //
puruṣamātreṇa vimimīte' veṇunā vimimīte,
iti vijñāyate // ĀpŚus_8.7 //
yāvān yajamāna ūrdhvabāhus tāvad antarāle veṇoś chidre karoti madhye tṛtīyam // ĀpŚus_8.8 //
apareṇa yūpāvaṭadeśam anupṛṣṭhyaṃ veṇuṃ nidhāya chidreṣu śaṅkūn nihatyonmucyāparābhyāṃ dakṣiṇāprāk parilikhed āntāt // ĀpŚus_8.9 //
unmucya pūrvasmād aparasmin pratimucya dakṣiṇā pratyakparilikhed āntāt // ĀpŚus_8.10 //
unmucya veṇuṃ madhyame śaṅkāv antyaṃ veṇoś chidraṃ pratimucyoparyupari lekhāsamaraṃ
dakṣiṇā veṇuṃ nidhāyāntye chidre śaṅkuṃ nihatya tasmin madhyamaṃ veṇoś chidraṃ pratimucya
lekhāntayor itare pratiṣṭhāpya chidrayoḥ śaṅkū nihanti // ĀpŚus_9.1a //
sa puruṣaś caturaśraḥ // ĀpŚus_9.1b //
evaṃ puradakṣiṇaṃ catura ātmani puruṣānavamimīte // ĀpŚus_9.2a //
puruṣaṃ dakṣiṇe pakṣe /
puruṣaṃ pucche puruṣam uttare // ĀpŚus_9.2b //
aratninā dakṣiṇato dakṣiṇam ity uktam // ĀpŚus_9.2c //
pṛṣṭhyāto vā puruṣamātrasyākṣṇayā veṇuṃ nidhāya pūrvasminn itaram /
tābhyāṃ dakṣiṇaṃ aṃsaṃ nirharet /
viparyasya śroṇī // ĀpŚus_9.3a //
pūrvavad uttaram aṃsam // ĀpŚus_9.3b //
rajjvā vā vimāyottaravedinyāyena veṇunā vimimīte // ĀpŚus_9.4 //
sapakṣapuccheṣu vidhābhyāse 'pacaye ca vidhāsaptamakaraṇīṃ puruṣasthānīyāṃ kṛtvā viharet // ĀpŚus_9.5 //
karaṇānāṣṭakānāṃ puruṣasya pañcamena kārayet // ĀpŚus_9.6a //
tāsām evaikato 'dhyardhās tad dvitīyam /
puruṣasya pañcamo bhāga ekataḥ prādeśa ekataḥ tat tṛtīyam // ĀpŚus_9.6b //
sarvataḥ prādeśas tac caturtham /
samacaturaśrāḥ pañcadaśabhāgīyās tat pañcamam // ĀpŚus_9.6c //
ūrvdhvapramāṇamiṣṭakānāṃ jānoḥ jānoḥ pañcamena kārayet // ĀpŚus_9.7a //
ardhena nākasadāṃ pañcacūḍānāṃ ca // ĀpŚus_9.7b //
yat pacyamānānāṃ pratihrasīta purīṣeṇa tat sampūrayed aniyataparimāṇatvāt purīṣasya // ĀpŚus_9.8 //
upadhāne 'dhyardhā daśa purastāt pratīcīr ātmany upadadhāti /
daśa paścāt prācīḥ // ĀpŚus_10.1a //
pañcapañca pakṣāgrayoḥ /
pakṣāpyayayoś ca viśayās tāsām ardheṣṭakāmātrāṇi pakṣayor bhavanti // ĀpŚus_10.1b //
pañcapañca pucchapārśvayor dakṣiṇā udīcīś ca // ĀpŚus_10.1c //
pucche prādeśam upadhāya sarvam agniṃ pañcamabhāgīyābhiḥ pracchādayet // ĀpŚus_10.2 //
pañcadaśabhāgīyābhiḥ saṅkhyāṃ pūrayet // ĀpŚus_10.3 //
aparasmin prastāre 'dhyardhā daśa dakṣiṇata udīcīr ātmany upadadhāti /
daśottarato dakṣiṇāḥ // ĀpŚus_10.4a //
yathā prathame prastāre pakṣau tathā puccham /
yathā pucchaṃ tathā pakṣau viparītā apyaye // ĀpŚus_10.4b //
sarvam agniṃ pañcamabhāgīyābhiḥ pracchādayet // ĀpŚus_10.5 //
pañcadaśabhāgīyābiḥ saṅkhyāṃ pūrayet // ĀpŚus_10.6a //
vyatyāsaṃ cinuyād yāvataḥ prastārāṃś cikīrṣet // ĀpŚus_10.6b //
pañca citayo bhavanti /
pañcabhiḥ purīṣair abhyūhatīti purīṣāntā citir arthāntaratvāt purīṣasya // ĀpŚus_10.7 //
jānudaghnīṃ sāhasraṃ cinvīta prathamaṃ cinvānaḥ // ĀpŚus_10.8a //
nābhidaghnīṃ dviṣāhasraṃ dvitīyam āsyadaghnīṃ triṣāhasraṃ tṛtīyam uttaram uttaraṃ jyāyāmsam // ĀpŚus_10.8b //
mahāntaṃ bṛhantam aparimitaṃ svargakāmaś cinvīteti vijñāyate // ĀpŚus_10.8c //
dviṣāhasre dviprastārāś citayo bhavanti /
triṣāhasra triprastārāś caturthaprabhṛtiṣv āhāreṣu nityam iṣṭakāparimāṇam // ĀpŚus_10.9 //
vijñāyate ca ḥna jyāyāṃsaṃ citvā kanīyāṃsaṃ cinvīteti' // ĀpŚus_10.10 //
caturaśrābhir agniṃ cinuta iti vijñāyata /
samacaturaśrā anupapadatvāc chabdasya // ĀpŚus_11.1 //
pādamātrayo bhavanti aratnimātrayo bhavanty ūrvasthimātrayo bhavanty aṇūkamātrayo bhavantīti vijñāyate // ĀpŚus_11.2 //
caturbhāgīyamaṇūkam /
pañcamabhāgīyāratniḥ /
tathorvasthi // ĀpŚus_11.3a //
pādeṣṭakā pādamātrī // ĀpŚus_11.3b //
tatra yathākāmī śabdārthasya viśayitvāt // ĀpŚus_11.4 //
upadhāne 'ṣṭāvaṣṭau pādeṣṭakāś caturbhāgīyānāṃ pakṣāgrayor nidadhyāt /
sandhyoś ca tadvad ātmānaṃ ṣaḍaṅgulāpetāḥ // ĀpŚus_11.5a //
śroṇyaṃseṣu cāṣṭau prācīḥ pratīciś ca // ĀpŚus_11.5b //
sandhyantarāle pañcabhāgīyāḥ sapādāḥ // ĀpŚus_11.6 //
pucche prādeśamupadhāya sarvam agniṃ caturbhāgīyābhiḥ pracchādayet // ĀpŚus_11.7 //
pādeṣṭakābhiḥ saṃkhyāṃ pūrayet // ĀpŚus_11.8 //
aparasmin prastāre pucchāpyaye pañcamabhāgīyā viśayāḥ // ĀpŚus_11.9a //
tā ātmani caturdaśabhiḥ pādair yathāyogaṃ paryupadadhyāt // ĀpŚus_11.9b //
sarvam agniṃ pañcamabhāgīyābhiḥ pracchādayet // ĀpŚus_11.10 //
pādeṣṭakākṣiḥ saṅkhyāṃ pūrayet // ĀpŚus_11.11a //
vyatyāsaṃ cinuyād yāvataḥ prastārāṃś cikīrṣet // ĀpŚus_11.11b //
ekavidhaprabhṛtīnāṃ karaṇīnāṃ dvādaśena trayodaśenetīṣṭakāḥ kārayet // ĀpŚus_12.1a //
pādeṣṭakāś ca vyatyāsaṃ cinuyād yāvataḥ prastārāṃś cikīrṣet // ĀpŚus_12.1b //
ekavidhaprabhṛtīnāṃ prathamāhāreṇa dvitīyena tṛtīyeneti yo yujyeta /
sarveṣāṃ yathā śrutisaṅkhyā tathordhvapramāṇam // ĀpŚus_12.2 //
kāmyā guṇavikārāḥ guṇaśāstratvāt // ĀpŚus_12.3 //
praugacitaṃ cinvīta bhrātṛvyavān iti vijñāyate // ĀpŚus_12.4 //
yāvānagniḥ sāratniprādeśo dvistāvatīṃ bhūmiṃ caturaśrāṃ kṛtvā pūrvasyāḥ karaṇyā ardhāc chroṇīṃ pratyālikhet /
sā nityā praugam // ĀpŚus_12.5 //
karāṇāni cayanam ity ekavidhoktam // ĀpŚus_12.6a //
praugā iṣṭakāḥ kārayet // ĀpŚus_12.6b //
ubhayayaḥ praugaṃ cinvīta yaḥ kāmayeta prajātān bhrātṛvyān nudeya pratijaniṣyamāṇān iti vijñāyate // ĀpŚus_12.7 //
yathā vimukhe śakaṭe // ĀpŚus_12.8 //
tāvad eva tīrghaṃ caturaśraṃ vihṛtya pūrvāparayoḥ karaṇyor ardhāt tāvati dakṣiṇottarayor nipātayet /
sā nityobhabhayataḥ praugam // ĀpŚus_12.9 //
praugacitoktīḥ (-ktaṃ) /
ubhayataḥ praugā iṣṭakāḥ kārayet // ĀpŚus_12.10 //
rathacakracitaṃ cinvīta bhrātṛvyavān iti vijñāyate // ĀpŚus_12.11 //
yāvān agniḥ sāratniprādeśas tāvatīṃ bhūmiṃ parimaṇḍalāṃ kṛtvā tasmiṃś caturaśram avadadhyād yāvatsambhavet // ĀpŚus_12.12 //
tasya karaṇyā dvādaśeneṣṭakāḥ kārayet // ĀpŚus_13.1 //
tāsāṃ ṣaṭ pradhāv upadhāya śeṣam aṣṭadhā vibhajet // ĀpŚus_13.2 //
upadhāne caturaśrasyāvāntaradeśān prati sraktīḥ sampādayet /
madhyānītarasmin prastāre /
vyatyāsaṃ cinuyād yāvataḥ prastārāṃś cikīrṣet // ĀpŚus_13.3 //
droṇacitaṃ cinvītānnakāma iti vijñāyate // ĀpŚus_13.4 //
dvayāni tu khalu droṇāni,
caturaśrāṇi parimaṇḍalāni ca // ĀpŚus_13.5 //
tatra yathākāmī śabdārthasya viśayitvāt // ĀpŚus_13.6 //
caturaśraṃ vā yasya guṇaśāstram // ĀpŚus_13.7 //
sa caturaśraḥ // ĀpŚus_13.8 //
paścāt tsarur bhavaty anurūpatvāyeti vijñāyate // ĀpŚus_13.9 //
sarvasyā bhūmer daśamaṃ tsarus tasya pucchena nirhāra uktaḥ // ĀpŚus_13.10 //
tasya karaṇyā dvādaśeneṣṭakāḥ kārayet /
adhyardhāḥ pādeṣṭakāś ca // ĀpŚus_13.11 //
upadhāne 'dhyardhāḥ purastāt pratīcīr ātmany upadadhāti /
tsarvarge śroṇyoś ca prācīḥ // ĀpŚus_13.12 //
sarvam agniṃ caturaśrābhiḥ pracchādayet // ĀpŚus_13.13 //
pādeṣṭakābhiḥ saṅkhyāṃ pūrayet // ĀpŚus_13.14 //
aparasmin prastāre 'dhyardhā dakṣiṇata udīcīr ātmany upadadhāty uttarataś ca dakṣiṇās tsarupārśvayor dakṣiṇā utīcīś ca // ĀpŚus_13.15 //
sarvamagniṃ caturaśrābhiḥ pracchādayet // ĀpŚus_13.16 //
pādeṣṭakākṣiḥ saṅkyāṃ pūrayet // ĀpŚus_13.17 //
vyatyāsaṃ cinuyād yāvataḥ prastārāṃścikīrṣet // ĀpŚus_13.18 //
samūhyaṃ cinvīta paśukāma iti vijñāyate // ĀpŚus_14.1 //
samūhanneveṣṭakā upadadhāti // ĀpŚus_14.2 //
dikṣu cātvālā bhavanti /
tebhyaḥ puraṣimabhyudūhatīti vijñāyate // ĀpŚus_14.3 //
paricāyyaṃ cinvīta grāmakāma iti vijñāyate // ĀpŚus_14.4 //
madhyamāṃ svayamātṛṇṇāṃ pradakṣiṇamiṣṭakāgaṇaiḥ paricinoti /
sa pariyāyyaḥ // ĀpŚus_14.5 //
upacāyyaṃ cinvīta grāmakāma iti vijñāyate // ĀpŚus_14.6 //
paricāyyenoktaḥ // ĀpŚus_14.7 //
śmaśānacitaṃ cinvīta yaḥ kāmayet pitṛloka ṛdhnuyāmiti vijñāyate // ĀpŚus_14.8 //
dvayāni khalu śmamaśānāni caturaśrāṇi parimaṇḍalāni ca // ĀpŚus_14.9 //
tatra yathākāmī śabdārthasya viśayitvāt // ĀpŚus_14.10 //
caturaśraṃ vā /
yasya guṇaśāstram // ĀpŚus_14.11 //
sa caturaśraḥ /
tsaruvarjaṃ droṇacitoktaḥ // ĀpŚus_14.12 //
chandaścitaṃ cinvīta paśukāma iti vijñāyate // ĀpŚus_14.13 //
sarvaiś chandobiś cinuyād ity ekam /
prākṛtair ity aparam // ĀpŚus_14.14 //
śyenacitaṃ cinvīta suvargakāma iti vijñāyate // ĀpŚus_15.1 //
vakrapakṣo vyastapuccho bhavati // ĀpŚus_15.2a //
paścāt prāṅ udūhati /
purastātpratyaṅṅ udūhati /
evam iva hi vayasāṃ madhye pakṣanirṇāmo bhavatīti vijñāyate // ĀpŚus_15.2b //
yāvān agniḥ sāratniprādeśaḥ saptavidhaḥ saṃpadyate /
prādeśaṃ caturtham ātmanaś caturbhāgīyāś cāṣṭau /
tāsāṃ tisraḥ śira itarat pakṣayor vibhajet // ĀpŚus_15.3 //
pañcāratniḥ puruṣaḥ /
caturaratniḥ vyāyāmaḥ /
caturviṃśatyaṅgulayo 'ratniḥ /
tadardhaṃ prādeśa iti kḷptiḥ // ĀpŚus_15.4 //
ardhadaśamā aratnayo 'ṅgulayaś ca caturbhāgonāḥ pakṣāyāmaḥ // ĀpŚus_15.5 //
dvipuruṣāṃ rajjum ubhayataḥpāśāṃ karoti /
madhye lakṣaṇam /
pakṣasyāparayoḥ koṭyor antau niyamya lakṣaṇena prācīnam āyacched evaṃ purastāt /
sa nirṇāmaḥ // ĀpŚus_15.6 //
etenottaraḥ pakṣo vyākhyātaḥ // ĀpŚus_15.7 //
ātmā dvipuruṣāyāmo 'dhyardhapuruṣavyāsaḥ // ĀpŚus_15.8 //
pucche 'rdhapuruṣavyāsaṃ puruṣaṃ pratīcīnam āyacchet /
tasya dakṣiṇato 'nyam uttarataś ca // ĀpŚus_15.9a //
tāvakṣṇayā vyavalikhet /
yathārdhapuruṣo 'pyaye syāt // ĀpŚus_15.9b //
śirasy ardhapuruṣeṇa caturaśraṃ kṛtvā pūrvasyāḥ karaṇyā ardhāt tāvati dakṣiṇayor nipātayet // ĀpŚus_15.10 //
apyayān prati śroṇyaṃsān apacchindyāt // ĀpŚus_16.1a //
evam iva hi śyenaḥ // ĀpŚus_16.1b //
karaṇaṃ puruṣasya pañcamāyāmaṃ ṣaṣṭhavyāsaṃ kārayed yathāyoganataṃ tatprathamam // ĀpŚus_16.2 //
te dve prācī saṃhite /
tad dvitīyam // ĀpŚus_16.3 //
prathamasya ṣaḍbhāgam aṣṭabhāgena vardhayet /
yathāyoganataṃ tat tṛtīyam // ĀpŚus_16.4 //
caturbhāgīyādhyardhā /
tasyāś caturbhāgīyāmātram akṣṇayā chindyāt /
tac caturtham // ĀpŚus_16.5 //
caturbāgīyārdhaṃ pañcamam // ĀpŚus_16.6 //
tasyākṣṇayā bhedaḥ ṣaṣṭham // ĀpŚus_16.7 //
puruṣasya pañcamabhāgaṃ daśabhāgavyāsaṃ pratīcīnam āyacchet /
tasya dakṣiṇato 'nyam uttarataś ca /
tāv akṣṇayā dakṣiṇāoarayoḥ koṭyor ālikhet /
tat saptamam // ĀpŚus_16.8 //
evamanyat / uttaraṃ tūttarasyāḥ koṭyālikhet tad aṣṭamam // ĀpŚus_16.9 //
caturbhāgīyākṣṇayobhayato bhedo navamam // ĀpŚus_16.10 //
upadhāne ṣaṣṭiḥṣaṣṭiḥ pakṣayoḥ prathamā udīcīrnir upadadhyāt // ĀpŚus_16.11 //
pucchapārśvayor aṣṭāvaṣṭau ṣaṭhyayas tisro 'gre tata ekān tatas tisraḥ tata ekā // ĀpŚus_16.12 //
pucchāpyaye caturthyau viśaye /
tayos tu paścāt pañcamyāv anīkasaṃhite // ĀpŚus_16.12 //
śeṣe daśa caturthyaḥ śroṇyaṃseṣu cāṣṭau prācīḥ pratīcīś ca // ĀpŚus_17.1 //
śeṣe ca ṣaḍviṃśatir aṣṭau ṣaṣṭayaś catasraḥ pañcamyaḥ // ĀpŚus_17.2 //
śirasi caturthyau viśaye /
tayoś ca purastāt prācyau // ĀpŚus_17.3 //
eṣa dviśataḥ prastāraḥ // ĀpŚus_17.4 //
aparasmin prastāre pañcapañca nirṇāmayordvitīyāḥ /
apyayayoś ca tṛtīyā ātmānam aṣṭabhāgāvetāḥ // ĀpŚus_17.5a //
śeṣe pañcacatvāriṃśat prathamāḥ prācīḥ // ĀpŚus_17.5b //
pucchapārśvayoḥ pañcapañca saptamyaḥ // ĀpŚus_17.6a //
dvitīyacaturthoś cānyatarataḥ pratisaṃhitām ekaikām // ĀpŚus_17.6b //
śeṣe trayodaśāṣṭamyaḥ // ĀpŚus_17.6c //
śroṇyaṃseṣu cāṣṭau caturthyo dakṣiṇā udīcīś ca // ĀpŚus_17.7a //
śeṣe ca viṃśatis triṃśat ṣaṣṭhayaḥ ekāṃ pañcamīm // ĀpŚus_17.7b //
śirasi caturthyau tayoś ca purastāccatasro navamyaḥ // ĀpŚus_17.8 //
eṣa dviśataprastāraḥ // ĀpŚus_17.9 //
vyatyāsaṃ cinuyād yāvataḥ prastārāṃś cikīrṣet // ĀpŚus_17.10 //
śyenacitaṃ cinvīta suvargakāma iti vijñāyate // ĀpŚus_18.1 //
vakrapakṣo vyastapuccho bhavati /
paścāt prāṅ udūhati /
purastāt pratyaṅ udūhati /
evam iva hi vayasāṃ madhye pakṣanirṇāmo bhavatīti vijñāyate // ĀpŚus_18.2 //
puruṣasya ṣoḍaśabhir viṃśaṃ śataṃ sāratniprādeśaḥ saptavidhaḥ saṃpadyate /
tāsāṃ catvāriṃśadātmani tisraḥ śirasi pañcadaśa puccha ekatriṃśad dakṣiṇe pakṣe tathottare // ĀpŚus_18.3 //
adhyardhapuruṣas tiryag dvāv āyāmata iti dīrghaṃ caturaśraṃ vihṛtya śroṇyaṃsebhyo dve dve ṣoḍasyau nirasyet /
catvāriṃśat pariśiṣyante / sa ātmā // ĀpŚus_18.4 //
śirasyardhapuruṣeṇa caturaśraṃ kṛtvā pūrvasyāḥ karaṇyā ardhāt tāvati dakṣiṇottarayor nipātayet // ĀpŚus_18.5a //
tisraḥ pariśiṣyante /
tac chiraḥ // ĀpŚus_18.5b //
puruṣas tiryag dvāv āyāmataḥ ṣoḍaśabhāgaś ca dakṣiṇaḥ pakṣaḥ /
tathottaraḥ // ĀpŚus_18.6 //
pakṣāgrepakṣāgre puruṣacaturthena catvāri caturaśrāṇi kṛtvā tāny akṣṇayā vyavalikhyārdhāni nirasyet /
ekatriṃśat pariśiṣyante // ĀpŚus_18.7 //
pakṣāgram utsṛjya madhye pakṣasya prācīṃ lekhām ālikhet // ĀpŚus_18.8a //
pakṣāpyaye puruṣaṃ niyamya lekhāyāṃ puruṣānte nitodantukuryāt /
nitodāt prācīnaṃ puruṣānte nitodaṃ nitodayor nānāntāv ālikhet /
tatpakṣinamanam /
etenottaraḥ pakṣo vyākhyātaḥ // ĀpŚus_18.8b //
dvipuruṣaṃ pascādardhapuruṣaṃ purastāc caturbhāgonaḥ puruṣa āyāmo 'ṣṭādaśakaraṇyo pārśvayos tāḥ pañcadaśaparigṛhṇanti /
tat puccham // ĀpŚus_19.1 //
ṣoḍaśīṃ caturbhiḥ parigṛhṇīyāt // ĀpŚus_19.2a //
aṣṭamena tribhir aṣṭamaiś caturthena caturthasaviśeṣeṇeti // ĀpŚus_19.2b //
ardheṣṭakāṃ tribhir dvābhyāṃ caturthābhyāṃ caturthasaviśeṣeṇeti // ĀpŚus_19.3 //
pādeṣṭakāṃ tribhiś caturthenaikaṃ caturthasaviśeṣārdhābhyāṃ ceti // ĀpŚus_19.4 //
pakṣeṣṭakāṃ caturbhir dvābhyāṃ caturthābhyāṃ dvisaptamābhyāṃ ceti // ĀpŚus_19.5 //
pakṣamadhyīyāṃ caturbhir dvābhyāṃ caturthābhyāṃ dvisaptamābhyāṃ ceti // ĀpŚus_19.6 //
pakṣāgrīyāṃ tribhiś caturthenaikaṃ caturthasaptamābhyām ekaṃ caturthasaviśeṣasaptamābhyāṃ ceti // ĀpŚus_19.7 //
pakṣakaraṇyāḥsaptamaṃ tiryaṅmānī /
puruṣacaturthaṃ ca pārśvamānī /
tasyākṣṇayā rajjvā karaṇaṃ prajṛmbhayet // ĀpŚus_19.8a //
pakṣanamanyāḥ saptamena phalakāni namayet // ĀpŚus_19.8b //
upadhāne catasraḥ pādeṣṭakāḥ purastāc chirasi /
apareṇa śiraso 'pyayaṃ pañca /
pūrveṇa pakṣāpyayāv ekādaśa /
apareṇaikādaśa pūrveṇa pucchāpyayaṃ pañcāpareṇa pañca pañcadaśa pucchāgre // ĀpŚus_19.9 //
catasraścatasraḥ pakṣāgrīyāḥ pakṣāgrayoḥ pakṣāpyayayoś ca viśayāḥ // ĀpŚus_20.1 //
tā ātmani catasṛbhiś catasṛbhiḥ ṣoḍaśībhir yathāyogaṃ paryupadadhyāt // ĀpŚus_20.2 //
catasraścatasraḥ pakṣamadhyīyāḥ pakṣamadhyayoḥ // ĀpŚus_20.3 //
pakṣeṣṭakābhiḥ prācībhiḥ pakṣau pracchādayet // ĀpŚus_20.4 //
avaśiṣṭaṃ ṣoḍaśībhiḥ prācchādayet // ĀpŚus_20.5a //
antyā bāhyaviśeṣā anyatra śirasaḥ // ĀpŚus_20.5b //
aparasmin prastāre purastāc chirasi dve ṣoḍaśyau bāhyaviśeṣe upadadhyāt // ĀpŚus_20.6a //
te 'pareṇa dve viśaye abhyantaraviśeṣe // ĀpŚus_20.6b //
dvābhyām ardheṣṭakābhyāṃ yathāyogaṃ paryupadadhyāt // ĀpŚus_20.7a //
bāhyaviśeṣābhyāṃ parigṛhṇīyāt // ĀpŚus_20.7b //
ātmanaḥ karaṇīnāṃ sandhiṣu ṣoḍaśyo bāhyaviśeṣā upadadhyāt // ĀpŚus_20.8 //
catasraś catasro 'rdheṣṭakāḥ pakṣāgrayoḥ // ĀpŚus_20.9a //
pakṣeṣṭakābhir udīcībhiḥ pakṣau pracchādayet // ĀpŚus_20.9b //
tisrastisro 'rdheṣṭakāḥ pucchapārśvayoḥ // ĀpŚus_20.10 //
avaśiṣṭaṃ ṣoḍaśībhiḥ pracchādayet // ĀpŚus_20.11a //
antyā bāhyaviśeṣā anyatra pucchāt // ĀpŚus_20.11b //
yac caturaśraṃ tryaśraṃ vā saṃpadyetārdheṣṭakābhiḥ pādeṣṭakābhir vā pracchādayet // ĀpŚus_20.12 //
aṇūkāḥ pañcadaśabhāgīyānāṃ sthāne // ĀpŚus_20.13 //
vyatyāsaṃ cinuyād yāvataḥ prastārāṃś cikīrṣet // ĀpŚus_20.14 //
kaṅkacid alajacid iti śyenacitā vyākhyātau // ĀpŚus_21.1 //
evami va hi śyenasya varṣīyāṃsau pakṣau pucchād vakrau saṃnataṃ pucchaṃ dīrgha ātmā maṇḍalaṃ śiraś ca /
tasmāc chrutisāmarthyāt // ĀpŚus_21.2a //
aśirasko vānāmnānāt // ĀpŚus_21.2b //
jñāyate ca / kaṅkacitaṃ śīrṣaṇvantaṃ cinvīta yaḥ kāmayeta saśīrṣo 'muṣmiṃl loke saṃbhaveyam iti vidyamāne kathaṃ brūyāt // ĀpŚus_21.3 //
prākṛtau vakrau pakṣau saṃnataṃ pucchaṃ vikāraśravaṇāt // ĀpŚus_21.4a //
yathāprakṛty ātmāvikārāt // ĀpŚus_21.4b //
yatho etac cheyanacitaṃ cinvīteti /
yāvadāmnānasārūpyaṃ tad vyākhyātam // ĀpŚus_21.5 //
tristāvo 'gnir bhavatīty aśvamedhe vijñāyate // ĀpŚus_21.6 //
tatra sarvābyāso 'viśeṣāt // ĀpŚus_21.7 //
dīrghacaturaśrāṇāṃ samāsena pakṣapucchānāṃ samāsa uktaḥ // ĀpŚus_21.8 //
ekaviṃśo 'gnirbhavatīty aśvamedhe vijñāyate // ĀpŚus_21.9 //
tatra puruṣābhyāso nāratniprādeśānāṃ saṅkhyāsaṃyogāt saṅkhyāsaṃyogāt // ĀpŚus_21.10 //
