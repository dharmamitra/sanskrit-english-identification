Bāṇa: Harṣacarita, Ucchvāsa V
niyatir vidhāya puṃsāṃ prathamaṃ sukham upari dāruṇaṃ duḥkham /
kṛtvā lokaṃ taralā taḍid iva vajraṃ nipātayati // BaHcar_5.1 //
pātayati mahāpuruṣān samam eva bahūn anādareṇaiva /
parivartamāna ekaḥ kālaḥ śailān ivānantaḥ // BaHcar_5.2 //
atha kadācid rājā rājyavardhanaṃ kavacaharam āhūya hūṇān hantuṃ hariṇān iva harir
hariṇeśakiśoram aparimitabalānuyātaṃ ciraṃtanair amātyair anuraktaiś ca mahāsāmantaiḥ
kṛtvā sābhisaram uttarāpathaṃ prāhiṇot.
prayāntaṃ ca taṃ devo harṣaḥ katicit prayāṇakāni turaṅgamair anuvavrāja.
praviṣṭe ca kailāsaprabhābhāsinīṃ kakubhaṃ bhrātari vartamāno nave vayasi vikramarasānurodhini
kesariśarabhaśārdūlavarāhabahuleṣu tuṣāraśailopakaṇṭheṣūtkaṇṭhamānavanadevatākaṭākṣāṃśuśāritaśarīrakāntiḥ
krīḍan mṛgayāṃ mṛgalocanaḥ katipayāny ahāni bahir eva vyalambata.
cakāra cākarṇāntākṛṣṭakārmukanirgatabhāsurabhallavarṣī svalpīyobhir eva divasair niḥśvāpadāny araṇyāni.
 ekadā tu vāsateyyās turīye yāme pratyuṣasyeva svapne caṭulajvālāpuñjapiñjarīkṛtasakalakukubhā durnivāreṇa davahutabhujā dahyamānaṃ kesariṇam 
tasminn eva ca dāvadahane samutsṛjya śāvakān utplutya cātmānaṃ pātayantīṃ siṃhīm apaśyat.
āsīc cāsya cetasi loke hi lohebhyaḥ kaṭhinatarāḥ khalu snehamayā bandhanapāśā yad ākṛṣṭās tiryañco 'py evam ācāranti iti.
prabuddhasya cāsya muhurmuhur dakṣiṇetaram akṣi paspande.
gātreṣu cākasmād eva vepathur vipaprathe.
nirnimittam evāntarbandhanasthānāc cacāleva hṛdayam.
akāraṇād eva cājāyata garīyasī duḥkhāsikā.
kim idam iti ca samutpannavividhavikalpavimathitamatir apagatadhṛtiś cintāvanamitavadanaḥ
stimitatārakeṇa cakṣuṣā samudbhidyamānasthalakamalinīvanām iva cakāra cakorekṣaṇaḥ kṣanaṃ kṣoṇīm.
ahni ca tasmiñ śūnyenaiva ca cetasā cikrīḍa mṛgayām.
ārohati ca haritahaye madhyam ahno bhavanam āgatyobhayato mandamandaṃ saṃvāhyamānatanutālavṛntaḥ
kṣititalavitatām atiśiśiramalayajarasalavalulitavapuṣam indudhavalopadhānadhāriṇīṃ
vetrapaṭṭikām adhiśayānaḥ sāśaṅka eva tasthau.
atha dūrād eva lekhagarbhayā nīlīrāgamecakarucā cīracīrikayā racitamuṇḍamālakaṃ śramātapābhyām
āropyamāṇakāyakālimānam antargatena śokaśikhināṅgāratām iva nīyamānam atitvarāgamanadrutatarapadoddhūyamānadhūlirājivyājena
rājavārtāśravaṇakutūhalinyā medinyevānugamyamānam abhimukhapavanapreṅkhatpravitatottarīyapaṭaprāntavījyamānobhayapārśvam
atitvarayā kṛtapakṣam ivāśu parāpatantaṃ preryamāṇam iva pṛṣṭhataḥ svāmyādeśenākṛṣyamāṇam
iva purastād āyataiḥ śramaśvāsamokṣaiḥ svidyallalāṭataṭaghaṭamānapratibimbakena kāryakautukād
apahriyamāṇalekham iva bhāsvatā saṃbhramabhraṣṭair ivendriyaiḥ śūnyīkṛtaśarīraṃ lekhārpitaprayojanagauravād
iva same 'pi vartmani śūnyahṛdayatayā skhalantaṃ kālameghaśakalam iva patiṣyato durvārtāvajrasya
dhūmapallavam iva jvaliṣyataḥ śokajvalanasya bījam iva phaliṣyato duṣkṛtaśāler animittabhūtadīrghādhvagaṃ
kuraṅgakanāmānam āyantam adrākṣīt.
dṛṣṭvā ca pūrvanimittaparamparāvirbhāvitabhītir abhidyata hṛdayena.
kuraṅgakas tu kṛtapraṇāmaḥ samupasṛtya prathamam ānanalagnaṃ viṣādam upaninye paścāl lekham.
taṃ ca devo harṣaḥ svayam evādāyāvācayat.
lekhārthenaiva ca samaṃ gṛhītvā hṛdayena saṃtāpam avagraharūpo 'bhyadhāt.
kuraṅgaka kiṃ māndyaṃ tātasya iti.
sa cakṣuṣā bāṣpajalabindubhir mukhena ca khañjākṣaraiḥ kṣaradbhir yugapad ācacakṣe deva dāhajvaro mahān iti.
tac cākarṇya sahasā sahasradhevāsya hṛdayaṃ paphāla.
kṛtācamanaś ca janayitur āyuṣkāmo 'parimitamaṇikanakarajatajātam ātmaparibarham aśeṣaṃ brāhmaṇasād akarot.
abhukta evoccacāla.
dāpaya vājinaḥ paryāṇam iti ca puraḥsthitaṃ śiraḥkṛpāṇaṃ bibhrāṇaṃ babhāṇa yuvānam.
vepamānahṛdayaś ca sasaṃbhramapradhāvitaparivardhakopanītam āruhya turaṅgam ekāky eva prāvartata.
 akāṇḍaprayāṇasaṃjñāśaṅkhakṣubhitaṃ tu saṃbhramāt sajjībhūtam udbhūtamukharakhuraravabharitasakalabhuvanavivaram āgatyāgatya sarvābhyo digbhyo  #
dhāvamānam aśvo 'yam aḍhaukata. 
prasthitasya cāsya pradakṣiṇetaraṃ prayānto vināśam upasthitaṃ rājasiṃhasya hariṇāḥ prakaṭayāṃbabhūvuḥ.
aśiśiraraśmimaṇḍalābhimukhaś ca hṛdayam avadārayann iva dāvaśuṣke dāruṇi dāruṇaṃ rarāṇa vāyasaḥ.
kajjalamaya iva bahudivasam upacitabahalamalapaṭalamalinitatanur abhimukham ājagāma śikhipicchālāñchano nagnāṭakaḥ.
durnimittair anabhinandyamānagamanaś ca nitarām aśaṅkata.
hṛdayena pitṛsnehāhitamradimnā ca tat tad upekṣamāṇas turaṅgamaskandhabaddhalakṣyaṃ
cakṣur avicalaṃ dadhāno duḥkham avasitahasitasaṃkathas tūṣṇīṃbhūtena bhūpālalokenānugamyamāno
bahuyojanasaṃpiṇḍitam adhvānam ekenaivāhnā samalaṅghayat.
 upalabdhanarendramāndyavārtāviṣaṇṇa iva naṣṭatejasy adhomukhībhavati bhagavati bhānumati bhaṇḍipramukhena praṇayinā rājaputralokena bahuśo  #
vijñāpyamāno 'pi nāhāram akarot. 
puraḥpravṛttapratīhāragṛhyamāṇagrāmīṇaparamparāprakaṭitapraguṇavartmā ca vahann eva ninye niśām.
anyasminn ahani madhyaṃdine vigatajayaśabdam astamitatūryanādam upasaṃhṛtagītam utsāritotsavam
apragītacāraṇam aprasāritāpaṇapaṇyaṃ sthānasthāneṣu pavanabalakuṭilābhiḥ koṭihomadhūmalekhābhir
ullasantībhir yamamahiṣaviṣāṇakoṭibhir ivollikhyamānaṃ kṛtāntapāśavāgurābhir iva
veṣṭyamānam upari kālamahiṣālaṃkārakālāyasakiṅkiṇībhir iva kaṭu kvaṇantībhir divasaṃ
vāyasamaṇḍalībhir bhramantībhir āvedyamānapratyāsannāśubhaṃ kvacit pratiśāyitasnigdhabāndhavārādhyamānāhirbudhnaṃ
kvacid dīpikādahyamānakulaputrakaprasādyamānamātṛmaṇḍalaṃ kvacin muṇḍopahāraharaṇodyatadraviḍaprārthyamānāmardakaṃ
kvacid āndhroddhriyamānabāhuvapropayācyamānacaṇḍikam anyatra śirovidhṛtavilīyamānagaladgugguluvikalanavasevakānunīyamānamahākālam
aparatra niśitaśastrīnikṛttātmamāṃsahomaprasaktāptavargam aparatra prakāśanarapatikumārakakriyamāṇamahāmāṃsavikrayaprakramam
upahatam iva śmaśānapāṃśubhir amaṅgalair iva parigṛhītaṃ yātudhānair iva vidhvastaṃ
kalikāleneva kavalitaṃ pāpapaṭalair iva saṃchāditam adharmavikṣepair iva luṇṭhitam
anityatādhikārair ivākrāntaṃ niyativilāsair ivātmīkṛtaṃ śūnyam iva suptam iva muṣitam
iva vilakṣitam iva chalitam iva mūrcchitam iva skandhāvāraṃ samāsasāda.
praviśann eva ca vipaṇivartmani kutūhalākulabahalabālakaparivṛtam ūrdhvayaṣṭiviṣkambhavitate
vāmahastavartini bhīṣaṇamahiṣādhirūḍhapretanāthasanāthe citravati paṭe paralokavyatikaram
itarakarakalitena śarakāṇḍena kathayantaṃ yamapaṭṭikaṃ dadarśa.
tenaiva ca gīyamānaṃ ślokam aśṛṇot.
mātāpitṛsahasrāṇi putradāraśatāni ca /
yuge yuge vyatītāni kasya te kasya vā bhavān // BaHcar_5.3 // iti.
tena cādhikataram avadīryamāṇahṛdayaḥ krameṇa rājadvāraṃ pratiṣiddhasakalalokapraveśaṃ yayau.
turagād avatīrṇaś cābhyantarān niṣkrāmantam aprasannamukharāgam unmuktam ivendriyaiḥ suṣeṇanāmānaṃ vaidyakumārakam adrākṣīt.
kṛtanamaskāraṃ ca tam aprākṣīt.
suṣeṇa asti tātasya viśeṣo na vā iti.
so 'bravīt: nāstīdānīṃ yadi bhavet kumāraṃ dṛṣṭvā iti.
mandaṃ mandaṃ dvārapālaiḥ praṇamyamānaś ca dīyamānasarvasvaṃ pūjyamānakuladevataṃ
prārabdhāmṛtacarupacanakriyaṃ kriyamāṇaṣaḍāhutihomaṃ hūyamānapṛṣadājyalavaliptapracaladūrvāpallavaṃ
paṭhyamānamahāmāyūrīpravartyamānagṛhaśāntinirvartyamānabhūtarakṣābalividhānaṃ prayatavipraprastutasaṃhitājapaṃ
japyamānarudraikādaśīśabdāyamānaśivagṛham atiśuciśaivasaṃpādyamānavirūpākṣakṣīrakalaśasahasrasnapanam
ajiropaviṣṭaiś cānāsāditasvāmidarśanadūyamānamānasair abhyantaraniṣpatitanikaṭavartiparijananivedyamānavārtair
vārtībhūtasnānabhojanaśayanair ujjhitātmasaṃskāramalinaveśair likhitair iva niścalair
narapatibhir nīyamānanaktaṃdivaṃ duḥkhadīnavadanena ca praghaṇeṣu baddhamaṇḍalenopāṃśuvyāhṛtaiḥ
kenacic cikitsakadoṣān udbhāvayatā kenacid asādhyavyādhilakṣaṇapadāni paṭhatā kenacid
duḥsvapnān āvedayatā kenacit paśācavārtāṃ vivṛṇvatā kenacit kārtāntikādeśān prakāśayatā
kenacid upaliṅgāni gāyatā anyenānityatāṃ bhāvayatā saṃsāraṃ cāpavadatā kalikālavilasitāni
ca nindatā daivaṃ copālabhamānenāpareṇa dharmāya kupyatā rājakuladevatāś cādhikṣipatā
apareṇa kliṣṭakulaputrakabhāgyāni garhayatā bāhyaparijanena kathyamānakaṣṭapārthivāvasthaṃ rājakulaṃ viveśa.
aviralabāṣpapayaḥpariplutalocanena pitṛparijanena vīkṣyamāṇo vividhauṣadhidravyadravagandhagarbham
utkvathatāṃ kvāthānāṃ sarpiṣāṃ tailānāṃ ca prapacyamānānāṃ gandham ājighrann avāpa
tṛtīyaṃ kakṣyāntaram.
tatra cātiniḥśabde gṛhāvagrahaṇīgrāhibahuvetriṇi triguṇatiraskariṇītirohitasuvīthīpathe
pihitapakṣadvārake parihṛtakavāṭaraṭite ghaṭitagavākṣarakṣitamaruti dūyamānaparicārake
caraṇatāḍanasvanatsopānaprakupitapratīhāre nibhṛtasaṃjñānirdiśyamānasakalakarmaṇi
nātinikaṭopaviṣṭakaṅkaṭini koṇasthitāhvānacakitācamanakavāhini caṃdraśālikālīnamūkamaulaloke
mahādhividhurabāndhavāṅganāvargagṛhītapracchannapragrīvake saṃjavanapuñjitodvignaparijane
praviṣṭakatipayapraṇayini gambhīrajvarārambhabhītabhiṣaji durmanāyamānamanttriṇi
mandāyamānapurodhasi sīdatsuhṛdi vidrāṇavipaściti saṃtaptāptasāmante vicittacāmaragrāhiṇi
duḥkhakṣāmaśirorakṣiṇi kṣīyamāṇaprasādavittakamanorathasaṃpadi svāmibhaktiparityaktāhārahīyamānabalavikalavallabhabhūbhṛti
kṣititalapatitasakalarajanījāgarūkarājaputrakumārake kulakramāgatakulaputranivahohyamānaśuci
śokasaṃkucitakañcukini nirānandanandini niḥśvasannirāśāsannasevake niḥsṛtatāmbūladhūsarādharavārayoṣiti
vilakṣavaidyopadiśyamānapathyāharaṇāvahitapaurogave 'nujīvipīyamānoccacaṣakadhārāvārivinodyamānāsyaśoṣaruji
rājābhilāṣabhojyamānabahubhuji bheṣajasāmagrīsaṃpādanavyagrasamagravyavahāriṇi muhurmuhurāhūyamānatoyakarmāntikānumitaghorāturatṛṣi
tuṣāraparikaritakarakaśiśirīkriyamāṇodaśviti śvetārdrakarpaṭārpitakarpūraparāgaśītalīkṛtaśalāke
nāśyānapaṅkilipyamānanavabhāṇḍagatagaṇḍūṣagrahaṇamastuni timyatkomalakamalinīpalāśaprāvṛtamṛdumṛṇālake
sanālanīlotpalapūlīsanāthasalilapānabhājanabhuvi dhārānipātanirvārpyamāṇakvathitāmbhasi
paṭupāṭalaśarkarāmodamuci mañcakāśritasikatilakarkarīviśrāntāntaracakṣuṣi saralaśevālavalayitagaladgolayantrake
galvarkaśālājirollāsitalājasaktunipītamasārapārīparigṛhītakarkaśarkare śiśirauṣadharasacūrṇāvakīrṇasphaṭikaśuktiśaṅkhasaṃcaye
saṃcitapracuraprācīnāmalakamātuluṅgadrākṣādāḍimādiphale pratigrāhitavipraviprakīryamāṇaśāntyudakavipruṣi
preṣyāpreṣyamāṇalalāṭalepopadigdhadṛṣadi dhavalagṛhe sthitaṃ paralokavijayāya nīrājyamāṇam
iva jvarajvalanenānavarataparivartanaistaraṅgiṇi śayanīye śeṣam iva viṣoṣmaṇā kṣīrodanvati
viceṣṭamānaṃ muktāphalavālukādhūlidhavalitaṃ jaladhim iva kṣayakāle śuṣyantaṃ kālena
kailāsam iva daśānanenoddhriyamāṇam aviratacandanacarcāparāṇāṃ paricārikāṇām atyuṣṇāvayavasparśabhasmībhūtodarair
iva dhavalaiḥ karaiḥ spṛśyamānaṃ lokāntaraprasthitaṃ sthāsnunā svayaśaseva candanānulepanacchalenāpṛcchyamānam
avicchinnadīyamānakamalakumudendīvaradalaṃ kālakaṭākṣapatanaśabalam iva śarīram udvahantaṃ
nibiḍadukūlapaṭṭanipīḍitakeśāntakathyamānakaṣṭavedanānubandhaṃ mūrdhānaṃ dhārayantaṃ
durdharavedanonnamannīlaśirājālakakarālena ca kālāṅgulilikhyamānalekhākhyātamaraṇāvadhidivasasaṃkhyāneneva
lalāṭaphalakena bhayam upajanayantam āsannayamadarśanodvegād iva ca kiṃcidantaḥpraviṣṭatārakaṃ
cakṣur dadhānaṃ śuṣyaddaśanapaṅktiprasṛtadhūsaradīdhititaraṅgiṇīṃ mṛgatṛṣṇikām ivoṣṇāṃ
niḥśvāsaparamparām udvahantam atyuṣṇaniḥśvāsadagdhayeva śyāmāyamānayā rasanayā nivedyamānadāruṇasaṃnipātārambham
uraḥsthalasthāpitamaṇimauktikahāracandanacandrakāntaṃ kṛtāntadūtadarśanayogyam ivātmānaṃ
kurvāṇam aṅgabhaṅgavalanotkṣiptabhujayugalaṃ paryastahastanakhamayūkhair dhārāgṛham
iva tāpaśāntaye racayantaṃ nediṣṭhasalilamaṇikuṭṭimādarśodareṣu nipatadbhiḥ pratibimbair
api saṃtāpātiśayam iva kathayantaṃ spṛṣantīṃ praṇayinīm iva viśvāsabhūmiṃ mūrcchām
api bahu manyamānam antakāhvānākṣarair iva sabhayabhiṣagdṛṣṭair ariṣṭair āviṣṭaṃ
mahāprasthānakāle svasaṃtāpasaṃtānam āptahṛdayeṣu saṃcārayantam aratiparigṛhītam
īrṣyayeva chāyayā vimucyamānam udyogam ivopadravāṇaṃ sarvāstramokṣam iva kṣāmatāyā
hastīkṛtaṃ vihastatayā viṣayīkṛtaṃ vaiṣamyeṇa kṣetrīkṛtaṃ kṣayeṇa gocarīkṛtaṃ glānyā
daṣṭaṃ duḥkhāsikayā ātmīkṛtam asvāsthyena vidheyīkṛtaṃ vyādhinā kroḍīkṛtaṃ kālena
lakṣyīkṛtaṃ dakṣiṇāśayā pītam iva pīḍābhir jagdham iva jāgareṇa nigīrṇam iva vaivarṇyena
grāsīkṛtam iva gātrabhaṅgena hriyamāṇam iva vipadbhir vaṇṭyamānam iva vedanābhir
luṇṭhyamānam iva duḥkhair āditsitaṃ daivena nirūpitaṃ niyatyā samāghrātam anityatvena
abhibhūyamānam abhāvena parikalitaṃ parāsutayā dattāvakāśaṃ kleśasya nivāsaṃ vaimanasyasya
samīpe kālasya antike 'ntyocchvāsasya mukhe mahāpravāsasya dvāri dīrghanidrāyāḥ jihvāgre
jīviteśasya vartamānaṃ viralaṃ vāci calitaṃ cetasi vihvalaṃ vapuṣi kṣīṇam āyuṣi pracuraṃ
pralāpe saṃtataṃ śvasite jitaṃ jṛmbhikābhiḥ parādhīnam ādhibhir anubaddham anubandhikābhiḥ
pārśvāpaviṣṭayā cānavaratarodanocchūnanayanayā gṛhītacāmarikayāpi niḥśvasitair eva
vījayantyā vividhauṣadhidhūlidhūsaritaśarīrayā muhur muhur āryaputra svapiṣi iti
vyāharantyā devyā yaśomatyā śirasi vakṣasi ca spṛśyamānaṃ pitaram adrākṣīt.
dṛṣṭvā ca prathamaduḥkhasaṃpātamathyamānamatir āśaṅkita iva bhāgadheyebhyaḥ samabhavat.
antakapuravartinam eva ca pitaram amanyata.
nirākṛta iva cāntaḥkaraṇena kṣaṇam āsīt.
avadhūtaś ca dhairyeṇa kṣetrīkṛtaḥ kṣobheṇa riktīkṛto ratyā viṣayīkṛto viṣādena pāvakamayam
iva hṛdayam udvahan viṣamavidūṣitānīva muhyantīndriyāṇi bibhrāṇas tamasā rasātalam
api viśeṣayan śūnyatvenākāśam apy atiśayāno nāvindata kartavyam.
pasparśa ca hṛdayena bhiyam uttamāṅgena ca gām.
 avanipatis tu dūrād eva dṛṣṭvātidayitaṃ tanayaṃ tadavastho 'pi nirbharasnehāvarjitaḥ pradhāvamāno manasā prasārya bhujau ehy ehi ity āhvayan  #
śarīrārdhena śayanād udagāt. 
sasaṃbhramam upasṛtaṃ cainaṃ vinayāvanamram unnamayya balād urasi niveśya viśann
iva premṇā niśākaramaṇḍalamadhyaṃ majjann ivāmṛtamaye mahāsarasi snāpayann iva mahati
haricandanarasaprasravaṇe 'bhiṣicyamāna iva tuṣārādridraveṇa pīḍayann aṅgair aṅgāni
kapolena kapolam avaghaṭṭayan nimīlayan pakṣmāgragrathitājasrāsravisrāviṇī vilocane
vismṛtajvarasaṃjvaraḥ suciram āliliṅga.
 kathaṃ kathamapi cirād vimuktam apasṛtya kṛtanamaskāraṃ praṇatajananīkam upāgatam āsīnaṃ ca śayanāntike pibann iva vigatanimeṣaniścalena cakṣuṣā 
pasparśa ca punaḥ punar vepathumatā pāṇitalena kṣayakṣāmakaṇṭhaś ca kṛcchrād ivāvadīt:
vatsa kṛśo 'si iti.
bhaṇḍis tv akathayat:
deva tṛtīyam ahaḥ kṛtāhārasyāsyādya iti.
tac chrutvā bāṣpavegagṛhyamāṇākṣaraṃ kathaṃ katham apy āyataṃ niḥśvasyovāca vatsa jānāmi tvāṃ pitṛpriyam atimṛduhṛdayam.
īdṛśeṣu vidhurayati dhīmato 'pi dhiyam.
atidurdharo bāndhavasnehaḥ sarvapramāthī.
yato nārhasy ātmānaṃ śuce dātum.
uddāmamahādāhajvaradagdho 'pi dahye khalv aham adhikataram anenāyuṣmadādhinā.
niśitam iva śastraṃ takṣṇoti māṃ tvadīyas tanimā.
sukhaṃ ca rājyaṃ ca vaṃśaś ca prāṇāś ca paralokaś ca tvayi me sthitāḥ.
yathā mama tathā sarvāsāṃ prajānām.
tvadvidhānāṃ pīḍāḥ pīḍayanti sakalam eva bhuvanatalam.
na ny alpapuṇyabhājāṃ vaṃśam alaṃkurvanti bhavādṛśāḥ phalam asyānekajanmāntaropārjitasyākaluṣasya karmaṇaḥ.
karatalagatam iva kathayanti caturṇām apy arṇavānām ādhipatyaṃ te lakṣaṇāni.
tvajjanmanaiva kṛtārtho 'smi.
nirabhilāṣo 'smi jīvitavye.
bhiṣaganurodhaḥ pāyayati mām auṣadham.
api ca vatsa sarvaprajāpuṇyaiḥ sakalabhuvanatalaparipālanārtham utpatsyamānānāṃ bhavādṛśāṃ janmagrahaṇopāyaḥ pitarau.
prajābhis tu bandhumanto rājāno na jñātibhiḥ.
tad uttiṣṭha.
kuru punar eva sarvāḥ kriyāḥ.
kṛtāhāre ca tvayy aham api svayam upayokṣye pathyam ity evam abhihitasya cāsya dhakṣyann iva hṛdayam atitarāṃ śokānalaḥ saṃdudhukṣe.
kṣaṇamātraṃ ca sthitvā pitrā punar āhārārtham ādiśyamāno dhavalagṛhād avatatāra.
cakāra ca cetasi akāṇḍe khalv ayaṃ samupasthito mahāpralayo vyabhra iva vajrapātaḥ.
sāmānyo 'pi tāvac chokaḥ socchvāsaṃ maraṇam anupadiṣṭauṣadho mahāvyādhir abhasmīkaraṇo
'gnipraveśo 'nuparatasyaiva narakavāso nirjyotiraṅgāravarṣam aśakalīkaraṇaṃ krakacadāraṇam
avraṇo vajrasūcīpātaḥ.
kim uta viśeṣaśritaḥ.
kim atra karavāṇi iti.
rājapuruṣeṇādhiṣṭhitaś ca gatvā svadhāma dhūmamayān iva kṛtāśrupātān agnimayān iva janitahṛdayadāhān viṣamayān iva dattamūrcchāvegān.
mahāpātakamayān ivotpāditaghṛṇān kṣāramayān ivānītavedanān katicit kavalān agṛhṇāt.
ācāmaṃś ca cāmaragrāhiṇam ādideśa.
vijñāyāgaccha katham āste tāta iti.
gatvā ca pratinivṛttya ca deva tathaiva iti vijñāpitas tenāgṛhītatāmbūla evottāmyatā
manasāstābhilāṣiṇi savitari sarvān āhūyopahvare vaidyān kim asminn evaṃvidhe vidheyam
adhunā iti viṣaṇṇahṛdayaḥ papraccha.
te tu vyajñāpayan deva dhairyam avalambasva.
katipayair eva vāsaraiḥ punaḥ svāṃ prakṛtim āpannaṃ svasthaṃ śroṣyasi pitaram iti.
teṣāṃ tu bhiṣajāṃ madhye paunarvasavo yuvāṣṭādaśavarṣadeśīyas tasminn eva rājakule
kulakramāgato gataḥ paramparām aṣṭāṅgasyāyurvedasya bhūbhujā sutanirviśeṣaṃ lālitaḥ
prakṛtyaivātipaṭīyasyā prajñayā yathāvadvijñātā vyādhisvarūpāṇāṃ rasāyano nāma vaidyakumārakaḥ
sāsras tuṣṇīm adhomukho 'bhūt.
pṛṣṭaś ca rājasūnunā sakhe rasāyana kathaya tathyaṃ yad asādhv iva paśyasi iti.
so 'bravīt: deva śvaḥ prabhāte yathāvasthitam āvedayitāsmi iti.
atraiva cāntare bhavanakamalinīpālaḥ kokam āśvāsayann aparavaktram uccair apaṭhat.
vihaga kuru dṛḍhaṃ manaḥ svayaṃ tyaja śucam āssva vivekavartmani /
saha kamalasarojinīśriyā śrayati sumeruśiro virocanaḥ // BaHcar_5.4 //
tac cākarṇya vāṇnimittajñaḥ pitari sutarāṃ jīvitāśāṃ śithilīcakāra.
gateṣu ca bhiṣakṣu kṣatadhṛtiḥ kṣapāmukhe kṣitipālasamīpam eva punar āruroha.
tatra ca dāho mahān.
āhara hārān hariṇi.
maṇidarpaṇān me dehe dehi vaidehi.
himalavair limpa lalāṭaṃ līlāvati.
ghanasārakṣodadhūlīr nidhehi dhavalākṣi.
nikṣipa cakṣuṣi candrakāntaṃ kāntimati.
kapole kalaya kuvalayaṃ kalāvati.
candanacarcāṃ racaya cārumati.
pāṭaya paṭamārutaṃ pāṭalike.
mandaya dāham indumati aravindair janaya jalārdrayā mudaṃ madirāvati samupanaya mṛṇālāni
mālati taralaya tālavṛntam āvantike mūrdhānaṃ dhāvamānaṃ badhāna bandhumati kandharāṃ
dhāraya dhāraṇike urasi saśīkaraṃ karaṃ kuru kuraṅgavati saṃvāhaya bāhū balāhike
pīḍaya pādau padmāvati gṛhāṇa gāḍham aṅgam anaṅgasene kā velā vartate vilāsavati
naiti nidrā kathā kathaya kumudvati ity evaṃ prāyān pitur ālāpān anavaratam ākarṇayan
dūyamānahṛdayo duḥkhadīrghāṃ jāgrad eva niśām anaiṣīt.
uṣasi cāvatīrya rājadvāradeśopasarpiṇā parivardhakenopasthāpite 'pi turaṅge caraṇābhyām evājagāma svamandiram.
tatra ca tvaramāṇo bhrātur āgamanārtham upary upari kṣiprapātino dīrghādhvagān atijavinaś coṣṭrapālān prāhiṇot.
prakṣālitavadanaś ca parijanenopanitam api pratikarma nāgrahīt.
agrataḥ sthitānāṃ rājaputrayūnāṃ vimanasāṃ rasāyano rasāyana iti jalpitam avyaktam aśrauṣīt.
paryapṛcchac ca tān bhadrāḥ kiṃ rasāyana iti.
pṛṣṭāś ca te sarve samam eva tūṣṇīṃbabhūvuḥ.
bhūyo bhūyaś cānubadhyamānā duḥkhena kathaṃ katham apy ācacakṣire deva pāvakaṃ praviṣṭa iti.
tac ca śrutvā pluṣṭa ivāntastāpena sadyo vivarṇatām agāt.
utpāṭyamānam iva ca na śaśāka śokāndhaṃ dhārayituṃ hṛdayam.
āsīc cāsya cetasi kāmaṃ svayaṃ na bhavati na tu śrāvayaty apriyaṃ vacanam aratikaram itara ivābhijāto janaḥ.
kṛcchre ca yathānenānuṣṭhitam ujjvalīkṛtam adhikataraṃ jvalanapraveśena kalyāṇaprakṛti kārtasvaram iva kaulaputram asyeti.
punaś cācintayat samucitam evāthavā snehasyedam.
kim asya tāto na tātaḥ kiṃ vāmbā na jananī vayaṃ na bhrātaraḥ.
 anyasminn api tāvat svāmini durlabhībhavati bhavanty asavo dhriyamāṇā hrīhetavo loke kim utāmṛtamaye 'nujīvināṃ nirvyājabāndhave 'vandhyaprasāde  #
sugṛhītanāmni tāte. 
saṃprati sāṃpratam ācaritam anenātmānaṃ dahatā.
kiṃ vāsyākalpam avasthitasya stheyaso yaśomayasya dahyate.
patitaḥ sa kevalaṃ dahane.
dagdhās tu vayam.
dhanyaḥ khalv asāv agraṇīḥ puṇyabhājām.
apuṇyabhāk tv idam eva rājakulaṃ kulaputreṇa yat tādṛśā viyuktam.
api ca mamāpi kaḥ khalv eteṣāṃ prāṇānāṃ kāryātibhāraḥ kṛtyaśeṣo vā kā vā vyāpṛtatā yena nādyāpi niṣṭhurāḥ prāṇāḥ pratiṣṭhante.
ko vāntarāyo hṛdayasya yena sahasradhā na dalatīti.
duḥkhārtaś ca na jagāma rājasadma.
samutsasarja ca sarvakāryāṇi.
śayanīye nipatyottarīyavāsasā sottamāṅgam ātmān avaguṇṭhyātiṣṭhat.
itthaṃbhūte ca deve harṣe rājani ca tadavasthe sarvasyaiva lokasya kapoleṣu kīlitā
iva karā locaneṣu lepyamayya ivāśrusrutayo nāsāgreṣu grathitā iva dṛṣṭayaḥ karṇeṣūtkīrṇā
iva ruditadhvanayo jihvāsu sahajānīva hā kaṣṭāni lapaneṣu pallavitānīva śvasitāni
adhareṣu likhitānīva paridevitapadāni hṛdayeṣu nidhānīkṛtānīva duḥkhāny abhavan.
uṣṇāśrudāhabhīteva nābhajata netrodarāṇi nidrā.
niḥśvāsavātavidhūtā iva vyalīyanta hāsāḥ.
niravaśeṣadagdheva ca saṃtāpena na pravartata vāṇī.
kathāsv api nāśrūyanta parihāsāḥ.
kvāpy agamann iti nājñāyanta gītagoṣṭhyaḥ.
janmāntarātītānīva nāsmaryanta lāsyāni.
svapne 'pi nāgṛhyanta prasādhanāni.
vārtāpi nālabhyatopabhogānām.
nāmāpi nākīrtyatāhārasya.
khapuṣpapratimāny āsann āpānamaṇḍalāni.
lokāntaram ivānīyanta bandivācaḥ.
yugāntara ivāvartanta nivṛttayaḥ.
punar ivādahyata śokāgninā makaraketuḥ.
divāpi nāmucyanta śayanāni.
 śanaiḥ śanaiś ca mahāpuruṣavinipātapiśunāḥ samaṃ samantāt samudabhavan bhuvane bhūyāṃso bhūpater abhāvāya bhayam utpādayanto bhūtānāṃ mahotpātāḥ. 
tathā hi dolāyamānasakalakulācalacakravālā patyā sārdhaṃ gantukāmeva prathamam acalad dharitrī.
dhānvantarer ivāntare tasmin smarantaḥ parasparāsphālanavācālavīcayo vijughūrṇire 'rṇavāḥ.
bhūbhṛdabhāvabhītānāṃ vitataśikhikalāpavikaṭakuṭilāḥ keśapāśā ivordhvībabhūvur dhūmaketavaḥ kakubhām.
dhūmaketukarālitadiṅmukhaṃ dikpālārabdhāyuṣkāmahomadhūmadhūmram ivābhavad bhuvanam.
bhraṣṭabhāsi taptakālāyasakumbhababhruṇi bhānumaṇḍale bhayaṃkarakabandhakāyavyājena ko 'pi pārthivaprāṇitārthī puruṣopahāram ivopajahāra.
jvalitapariveṣamaṇḍalābhogabhāsvaro jighṛkṣājṛmbhamāṇasvarbhānubhayād uparacitāgniprākāra iva pratyadṛśyata śvetabhānuḥ.
avanipatipratāpaprasādhitāḥ prathamatarakṛtapāvakapraveśā ivādahyantānuraktā diśaḥ.
srutaśoṇitaśīkarāsārāruṇitatanur anumaraṇāya prāvṛtapāṭalāṃśukapaṭevādṛśyata vasudhāvadhūḥ.
narādhipavināśasaṃbhramabhītair lokapālair iva kālāyasakavāṭapuṭair akālakālameghapaṭalair arudhyanta digdvārāṇi.
pretapatiprayāṇaprahatāḥ paṭavaḥ paṭahā ivāraṭanto hṛdayasphoṭanāḥ pasphāyire nipatatāṃ nirghātānāṃ ghorā ghananirghoṣāḥ.
nikaṭībhavadyamamahiṣakhurapuṭodbhūtā iva dyumaṇidhāma dhūsarīcakruḥ kramelakakacakapilāḥ pāṃśuvṛṣṭayaḥ.
virasavirāviṇīnām unmukhīnāṃ śikhino jvālāḥ pratīcchantya iva patantīr ulkā nabhaso vavāśire śivānāṃ rājayaḥ.
rājadhāmani dhūmāyamānakabarīvibhāgavibhāvitavikārāḥ prakīrṇakeśapāśaprakāśitaśokā iva prākāśanta pratimāḥ kuladevatānām.
upasiṃhāsanam ākulaṃ kālarātrividhūyamānavṛjinaveṇībandhavibhramaṃ bibhrāṇaṃ babhrāma bhrāmaraṃ paṭalam.
aṭatām antaḥpurasyopari kṣaṇam api na śaśāma vyākrośī vāyasānām.
śvetātapatramaṇḍalamadhyāj jīvitam iva rājyasya sarasapiśitapiṇḍalohitaṃ cañcaccañcur
uccair uccakhāna khaṇḍaṃ māṇikyasya kūjajjaradgṛdhro mahotpātadūyamānaś ca katham api nināya niśām.
anyasminn ahani samīpam asya rājakulād drutagativiśaviśīryamāṇālaṃkārajhāṃkāriṇī
vijayaghoṣeṇeva viṣādasyākulacaraṇacalattulākoṭikvaṇitavācālitābhir udgrīvābhiḥ kiṃ
kim etad iti pṛcchyamāneva dūrād eva bhavanahaṃsībhiḥ skhalitaviśālaśroṇiśiñjānaraśanānurāviṇībhiś
ca bāṣpāndhā samupadiśyamānamārgeva gṛhasārasībhir adṛṣṭakavāṭapaṭṭasaṃghaṭṭasphuṭitalalāṭapaṭṭarudhirapaṭalena
paṭānteneva raktāṃśukasya mukham ācchādya prarudatī saṃtāpabalavilīnakanakavalayarasadhārām
iva vetralatām utsṛjantī mukhamaruttaraṅgitām uttarīyāṃśukapaṭīṃ sphurantī phaṇinīva
nirmokamañjarīm ākarṣantī namrāṃsasraṃsinānilavilolena nīlatamena tamālapallavacīracīvareṇeva
śokocitena dhammillaracanārahitena śiroruhasaṃcayena cañcatā prāvṛtakucā kucatāḍanapīḍayā
samucchūnātāmraśyāmatalaṃ muhur muhur atyuṣṇāśrupramārjanapradagdham iva karakisalayaṃ
dhunānā cakṣurnirjhare śīryati snapayantīva śokāgnipraveśāya svakapolatalapratibimbitam
āsannalokaṃ lolalocanapravṛttais taralais tārakāṃśubhiḥ śyāmāyamānam ātmaduḥkhena
divasam api dahantīva kva kumāraḥ kva kumāra iti pratipuruṣaṃ pṛcchantī veleti nāmnā
yaśomatyāḥ pratīhāryājagāma.
viṣaṇṇalokalocanapratyudgatā copasṛtya kuṭṭimanyastahastayugalā galantībhiḥ siñcantīva
śuṣyantaṃ daśanadīdhitidhārābhir ādhūsaram adharam adhomukhī vijñāpitavatī deva paritrāyasva paritrāyasva.
jīvaty eva bhartari kim apy adhyavasitaṃ devyā iti.
tatas tad aparam ākarṇya cyuta iva sattvena druta iva duḥkhena ācānta iva cintayā tulita iva tāpena aṅgīkṛta ivāṅgenāpratipattir āsīt.
āsīc cāsya cetasi pratipannasaṃjñasya bahuśo 'pi hṛdaye duḥkhābhiṣaṅgo nipatann aśmanīva
lohaprahāraḥ kaṭhine hutabhujam utthāpayati na tu bhasmasātkaroti me niranukrośasya kāyam iti.
utthāya ca tvaramāṇo 'ntaḥpuram agāt.
tatra ca martum udyatānāṃ rājamahiṣīṇām aśṛṇod durād eva tāta cūta cintayātmānaṃ pravasati te jananī.
vatsa jātīguccha gacchāmy āpṛcchasva mām.
mayā vinādyānāthā bhavasi bhagini bhavanadāḍimalate.
raktāśoka marṣaṇīyāḥ pādaprahārāḥ karṇapūrapallavabhaṅgāparādhāś ca.
putraka antaḥpurabālabakulaka vāruṇīgaṇḍūṣagrahaṇadurlalita dṛṣṭo 'si.
vatse priyaṅgulatike gāḍham āliṅga māṃ durlabhā bhavāmi te.
bhadra bhavanadvārasahakāraka dātavyo nivāpatoyāñjalir apatyam asi.
bhrātaḥ pañjaraśuka yathā na vismarasi māṃ kiṃ vyāharasi dūrībhūtāsmi te śārike svapne naḥ samāgamaḥ punar bhūyāt.
 mātar mārgalagnaṃ kasya samarpayāmi gṛhamayūrakam amba sutaval lālanīyam idaṃ haṃsamithunaṃ mandapuṇyayā mayā na saṃbhāvito 'sya cakravākayugalasya 
mātṛvatsale nivartasva.
gṛhahariṇike samupanaya sauvidallavallabhavallakīṃ pariṣvaje tāvad enām.
candrasene sudṛṣṭaḥ kriyatām ayaṃ janaḥ.
bindumati iyaṃ te 'ntyā vandanā.
ceṭi muñca caraṇau.
ārye kātyāyanike kiṃ rodiṣi nītāsmi daivena.
tāta kañcukin kiṃ mām alakṣaṇāṃ pradakṣiṇīkaroṣi.
dhātreyi dhārayātmānaṃ kiṃ pādayoḥ patasi.
bhagini gṛhāṇa mām apaścimāṃ kaṇṭhe kaṣṭaṃ na dṛṣṭā priyasakhī malayavatī.
kuraṅgavati ayam āmantraṇāñjaliḥ.
sānumati ayam antyaḥ praṇāmaḥ.
kuvalayavati eṣa te 'vasānapariṣvaṅgaḥ.
sakhyaḥ kṣantavyāḥ praṇayakalahā ity evaṃprāyān ālāpān.
dahyamānaśravaṇaś ca taiḥ praviśann eva niryāntīṃ dattasarvasvāpateyāṃ gṛhītamaraṇaprasādhanāṃ
jānakīm iva jātavedasaṃ patyuḥ puraḥ pravekṣyantīṃ pratyagrasnānārdradehatayā śriyam
iva bhagavatīṃ sadyaḥ samudrād utthitāṃ kusumbhababhruṇī vāsasī divam iva tejasī
sāṃdhye dadhānāṃ tāmbūladigdharāgāndhakārādharaprabhāpaṭapāṭalaṃ paṭṭāṃśukam iva
vidhavāmaraṇacihnam aṅgalagnam udvahantīṃ raktakaṇṭhasūtreṇa kucāntarāvalambinā sphuṭitahṛdayavigalitarudhiradhārāśaṅkāṃ
kurvantīṃ tiryakkuṭilakuṇḍalakoṭikaṇṭakākṛṣṭatantunā hāreṇa valitena sitāṃśukapāśeneva
kaṇṭham utpīḍayantīṃ sarasakuṅkumāṅgarāgatayā kavalitām iva didhakṣatā citārciṣmatā
citānalārcanakusumair iva dhavaladhavalair aśrubindubhir aṃśukotsaṅgam āpūrayantīṃ
gṛhadevatāmantraṇabalim iva valayair vigaladbhiḥ pade pade vikirantīm āprapadīnāṃ
kaṇṭhe guṇakusumamālāṃ yamadolām ivārūḍhām antarguñjanmadhukaramukhareṇāmantryamāṇalocanotpalām
iva karṇotpalena pradakṣiṇīkriyamāṇam iva maṇinūpurabandhubhir baddhamaṇḍalaṃ bhramadbhir
bhavanahaṃsaiḥ saṃnihitaprāṇasamaṃ maraṇāya cittam iva citraphalakam avicalaṃ dhārayantīm
arcābaddhoddhūyamānadhavalapuṣpadāmakāṃ pativratāpatākām iva patiprāsayaṣṭim iṣṭām
upagūhamānāṃ bandhor iva nijacāritrasya dhavalasya nṛpātapatrasya puro netrodakam
utsṛjantīṃ patyuḥ pādapatanasamudvamadabhyadhikabāṣpāmbhaḥpravāhapratiruddhadṛśaḥ
katham api pratipannādeśān sacivān saṃdiśantīm anunayanivartitavidhuravṛddhabandhuvargavardhamānadhvanibhir
gṛhākrandair ākṛṣyamāṇaśravaṇāṃ bhartṛbhāṣitanibhaiḥ pañjarasiṃhabṛṃhitair hriyamāṇahṛdayāṃ
dhātryā bhartṛbhaktyā ca nijayā prasādhitāṃ mūrcchayā jaratyā ca saṃstutayā dhāryamāṇāṃ
sakhyā pīḍayā ca vyasanasaṃgatayā samāliṅgitāṃ parijanena saṃtāpena ca gṛhītasarvāvayavena
parītāṃ kulaputrocchvasitaiś ca mahattarair adhiṣṭhitāṃ kañcukibhir duḥkhaiś cātivṛddhair
anugatāṃ bhūpālavallabhān kauleyakān api sāsram ālokayantīṃ sapatnīnām api pādayoḥ
patantīṃ citraputrikām apy āmantrayamāṇāṃ gṛhapatatriṇām apy añjaliṃ purastād uparacayantīṃ
paśūn apy āpṛcchyamānāṃ bhavanapādapān api pariṣvajyamānāṃ mātaraṃ dadarśa.
dūrād eva ca bāṣpāyamāṇadṛṣṭir abhyadhāt:
amba tvam api māṃ mandapuṇyaṃ tyajasi prasīda nivartasva ity abhidadhāna eva ca sasneham iva nūpuramaṇimarīcibhiś cumbyamānacūḍaś caraṇayor
devī tu yaśomatī tathā tiṣṭhati pāpanihitaśirasi vimanasi kanīyasi preyasi tanaye
guruṇā giriṇevodvegāvegenāvaṣṭabhyamānā mūrcchāndhatamasaṃ rasātalam iva praviśantī
bāṣpapravāheṇeva ciranirodhasaṃpiṇḍitena snehasaṃbhāreṇa nirbharāvirbhūtenābhibhūyamānā
kṛtaprayatnāpi nivārayituṃ na śaśāka bāṣpotpatanam.
utkaṭakucotkampaprakaṭitāsahyaśokākūtā ca gadgadikāgṛhyamāṇagalavikalā niḥsāmānyamanyutaralīkriyamāṇādharoddeśā
punaruktasphuraṇanibiḍitanāsāpuṭā nimīlya nayane nayanāmbhaḥsekaplavena plāvayantī
vimalau kapolau saṃcchādya karanakhamayūkhamālākhacitatanunā tanvantaranirgacchadacchāsrasrotasevāṃśukapaṭāntena
kiṃcid uttānitaṃ vadanenduṃ dūyamānamānasā smarantī prasnutastanī prasavadivasād
ārabhya sakalam aṅkaśāyinaḥ śaiśavam asya jñātigṛhagatahṛdayā amba tāta na paśyataṃ
pāpāṃ paralokaprasthitāṃ mām evam atiduḥkhitām iti muhur muhur ākrandatī pitarau
hā vatsa viśrāntabhāgadheyayā na dṛṣṭo 'si iti preṣṭhaṃ jyeṣṭhaṃ tanayam asaṃnihitaṃ
krośantī anāthā jātā iti śvaśurakulavartinīṃ duhitaram anuśocantī niṣkaruṇa kim aparāddhaṃ
tavāmunā janena iti daivam upālabhamānā nāsti matsamā sīmantinī duḥkhabhāginī iti
nindantī bahuvidham ātmānaṃ muṣitāsmi kṛtānta nṛśaṃsa tvayā ity akāṇḍe kṛtāntaṃ garhamāṇā
muktakaṇṭham aticiraṃ prākṛtapramadeva prārodīt.
praśānte ca manyuvege sasneham utthāpayām āsa sutam.
hastena cāsya praruditasya pakṣmapālīpuñjyamānāśrukaṇanivahāṃ drutām ivādhikataraṃ kṣarantīṃ dṛṣṭim unmamārja.
svayam api kaṭhorarāgaparipīyamānena dhavalimnā mucyamānodare kvathadaśrusravatparyante
śuklaśīkaratāratārakitapakṣmaṇī sūkṣmatarāśrubinduparipāṭīpatanānubandhavidhure locane
punaḥ punar āpūryamāṇe pramṛjya bāṣpārdragaṇḍagṛhītāṃ ca śravaṇaśikharam āropya śokalambām
alakalatām adhaḥsrastavilolabālikāvyākulitāṃ ca samutsārya tiraścīṃ cikurasaṭām aśrupravāhapūritam
ārdraṃ ca kiṃcic cyutam utkṣipya hastena stanottarīyaṃ taraṅgitam iva nakhāṃśupaṭalena
magnāṃśukapaṭāntatanutāmralekhālāñchitalāvaṇyakuñjikāvarjitarājatarājahaṃsāsyasamudgīrṇena
payasā prakṣālya mukhakamalaṃ kalamūkalokavidhṛte vāsaḥśakale śucini samunmṛjjya
pāṇī sutavadanavinihitanibhṛtanayanayugalā ciraṃ sthitvā punaḥ punar āyataṃ niḥśvasyāvādīt:
vatsa nāsti na priyo nirguṇo vā parityāgārho vā.
stanyenaiva saha tvayā pītaṃ me hṛdayam.
asmiṃś ca samaye prabhūtaprabhuprasādāntaritā tvāṃ na paśyati dṛṣṭiḥ.
api ca putraka puruṣāntaravilokanavyasaninī rājyopakaraṇam akaruṇā vā nāsmi lakṣmīḥ kṣamā vā.
kulakalatram asmi cāritramātradhanā dharmadhavale kule jātā.
kiṃ vismṛto 'si māṃ samaraśataśauṇḍasya puruṣaprakāṇḍasya kesariṇa iva kesariṇīṃ gṛhiṇīm.
vīrajā vīrajāyā vīrajananī ca mādṛśī parākramakrayakrītā katham anyathā kuryāt.
evaṃvidhena pitrā te bharatabhagīrathanābhāganibhena narendravṛndārakeṇa gṛhītaḥ pāṇiḥ.
āsevitaḥ sevāsaṃbhrāntānantasāmantasīmantinīsamāvarjitajāmbūnadaghaṭābhiṣekaḥ śirasā.
labdho manorathadurlabho mahādevīpaṭṭabandhasatkāralābho lalāṭena.
āpītau yuṣmadvidhaiḥ putrair amitrakalatrabandivṛndavidhūyamānacāmaramaruccalacīnāṃśukadharau payodharau.
sapatnīnāṃ śiraḥsu nihitaṃ namannikhilakaṭakakuṭumbinīkirīṭamāṇikyamālārcitaṃ caraṇayugalakam.
evaṃ kṛtārthasarvāvayavā kim aparam apekṣe kṣīṇapuṇyā martum avidhavaiva vāñchāmi.
na ca śaknomi dagdhasya svabhartur āryaputravirahitā ratir iva nirarthakān pralāpān kartum.
pituś ca te pādadhūlir iva prathamaṃ gaganagamanam āvedayantī bahumatā bhaviṣyāmi śūrānurāgiṇīnāṃ surāṅganānām.
pratyagradṛṣṭadāruṇaduḥkhadagdhāyāś ca me kiṃ dhakṣyati dhūmadhvajaḥ.
maraṇāc ca me jīvitam evāsmin samaye sāhasam.
atiśīlaḥ patiśokānalād akṣayasnehendhanād asmād analaḥ.
kailāsakalpe pravasati jīveśvare jarattṛṇakaṇikālaghīyasi jīvite lobha iti kva ghaṭate
'pi ca jīvantīm api māṃ narapatimaraṇāvadhīraṇamahāpātakinīṃ na sprakṣyanti putra putrarājyasukhāni.
duḥkhadagdhānāṃ ca bhūtir amaṅgalā cāpraśastā ca nirupayogā ca bhavati.
vatsa viśvastānāṃ yaśasā sthātum icchāmi loke na vapuṣā.
tad aham eva tvāṃ tāvat tāta prasādayāmi na punar manorathaprātikūlyena kadarthanīyāsmi.
ity uktvā pādayor apatat.
sa tu sasaṃbhramam apanīya caraṇayugalam avanamitatanur ubhayakaravidhṛtavapuṣam avanitalagataśirasam udanamayan mātaram.
 durnivāratāṃ ca śucaḥ samavadhārya kulayoṣiducitāṃ ca tām eva śreyasīṃ manyamānaḥ kriyāṃ kṛtaniścayāṃ ca tāṃ jñātvā tūṣṇīm adhomukho 'bhavat. 
abhinandanti hi snehakātarāpi kulīnatā deśakālānurūpam.
 devy api yaśomatī pariṣvajya samāghrāya ca śirasi nirgatya caraṇābhyām eva cāntaḥpurāt paurākrandapratiśabdanirbharābhir uparudhyamāneva digbhiḥ  #
sarasvatītīraṃ yayau. 
tatra ca strīsvabhāvakātarair dṛṣṭipātaiḥ pravikasitaraktapaṅkajapuñjair ivārcayitvā bhagavantaṃ bhānumantam iva mūrtir aindavī citrabhānuṃ
itaro 'pi mātṛmaraṇavihvalo bandhuvargaparivṛtaḥ pituḥ pārśvaṃ prāyāt.
apaśyac ca svalpāvaśeṣaprāṇavṛttiṃ parivartyamānatārakaṃ tārakarājam ivāstam abhilaṣantaṃ janayitāram.
asahyaśokodrekābhidrutaś ca tyājitaḥ snehena dhairyam.
āśliṣyāsya sakaladurmadamahīpālamaulimālālālitau pādapadmāv antastāpān mukhacandram
iva dravībhavantaṃ daśanajyotsnājālam iva jalatām āpadyamānaṃ locanalāvaṇyam iva
vilīyamānaṃ mukhasudhārasam iva syandamānam acchāccham aśrusrotasāṃ saṃtānaṃ mahāmeghamayavilocana
iva varṣan nitaravadvimuktārāvaś ciraṃ ruroda.
rājā tu tam uparudhyamānadṛṣṭir avirataruditaśabdāśritaśravaṇaḥ pratyabhijñāya śanaiḥ śanair avādīt.
putra nārhasy evaṃ bhavitum.
bhavadvidhā na hy amahāsattvāḥ.
mahāsattvatā hi prathamam avalambanaṃ lokasya paścād rājavījitā.
sattvavatāṃ cāgraṇīḥ sarvātiśayāśritaḥ kva bhavān kva vaiklavyaṃ kulapradīpo 'si iti divasakarasadṛśatejasas te laghūkaraṇam iva.
puruṣasiṃho 'si iti śauryapaṭuprajñopabṛṃhitaparākramasya nindeva.
kṣitir iyaṃ tava iti lakṣaṇākhyātacakravartipadasya punaruktam iva.
gṛhyatāṃ śrīr iti svayam eva śriyā parigṛhītasya viparītam iva.
adhyāsyatām ayaṃ loka ity ubhayalokavijigīṣor apuṣkalam iva.
svīkriyatāṃ kośa iti śaśikaranikaranirmalayaśaḥsaṃcayaikābhiniveśino nirupayogam iva.
ātmīkriyatāṃ rājakam iti guṇagaṇātmīkṛtajagato gatārtham iva.
uhyatāṃ rājyabhāra iti bhuvanatrayabhāravahanocitasyānucitaviyoga iva.
prajāḥ parirakṣyantām iti dīrghadordaṇḍārgalitadiṅmukhasyānuvāda iva.
parijanaḥ paripālyatām iti lokapālopamasyānuṣaṅgikam iva.
sātatyena śastrābhyāsaḥ kārya iti dhanurguṇakiṇakalaṅkakālīkṛtaprakoṣṭhasya kim ādiśyate.
nigrāhyatāṃ cāpalajātam iti nūtanataravayasi nigṛhītendriyasya niravakāśeva me vāṇī.
niravaśeṣatāṃ śatravo neyā iti sahajasya tejasa eveyaṃ cintā.
ity evaṃ vadann evāpunarunmīlanāya nimimīla rājasiṃho locane pratyapadyata ca pūṣātmajaḥ.
asminn evāntare pūṣāpy āyuṣeva tejasā vyayujyata tataś ca lajjamāna iva narapatijīvitāpaharaṇajanitād ātmajāparādhād adhomukhaḥ samabhavat.
bhūpālābhāvaśokaśikhinevāntastāpyamānas tāmratāṃ prapede.
mandaṃ mandam apriyapraśnārtham iva laukikīṃ sthitim anuvartamāno 'vātarad divaḥ.
ditsur iva janeśāya jalāñjalim aparajalanidhisamīpam upasasarpa.
sadyodattajalāñjalir duḥkhadahanadagdham iva karasahasram ālohitam ādhatta.
evaṃ ca mahānarādhipanidhananidhīyamānavipulavairagya iva śāntavapuṣi viśati giriguhāgahvaraṃ
gabhastimālini samupohyamānamahājanāśrudurdinārdrīkṛta iva nirvārtyātape rodanatāmrasakalalokalocanaruceva
lohitāyati jagati uṣṇāyamānānekanaraniḥśvāsasaṃtāpapluṣṭa iva ca nīlāyamāne divase
nṛpānugamanapracalitayeva lakṣmyā mucyamānāsu kamalinīṣu patiśuceva parivṛtacchāyāyāṃ
śyāmāyamānāyāṃ bhuvi kulapatreṣv iva parityaktakalatreṣu kṛtakaruṇapralāpeṣu vanāntān
āśrayatsu duḥkhiteṣu cakravākeṣu chatrabhaṅgabhīteṣv iva nigūḍhakośeṣu kuśeśayeṣu
sphuṭitadigvadhūhṛdayarudhirapaṭalaplava iva galite raktātape krameṇa ca lokāntaram
upagatavaty anurāgaśeṣe jāte tejasām adhīśe.
gaganatalavitanyamānabahalarāgapāṭalāyāṃ pretapatākāyām iva pravṛttāyāṃ saṃdhyāyāṃ
śavaśibikālaṃkārakṛṣṇacāmaramālāsv iva sphurantīṣu darśanapratikūlāsu timiralekhāsu
asitāgurukālakāṣṭhāyāṃ kenāpi citāyām iva racitāyāṃ rajanyāṃ dantāmalapatraprasādhitakarṇikāsu
kesaramālākalpitamuṇḍamālikāsu anumartum ivodyatāsu prahasitamukhīṣu kumudalakṣmīṣu
avatarattridaśavimānakiṅkiṇīkvaṇita iva śrūyamāṇe śākhiśikharakulāyalīyamānaśakunikulakūjite
nākapathaprasthitapārthivapratyudgatapuruhūtātapatra iva pūrvasyāṃ diśi dṛśyamāne
candramasi narendraḥ svayaṃ samarpitaskandhair gṛhītvā śavaśibikāṃ śibisamaḥ sāmantaiḥ
pauraiś ca purohitapuraḥsaraiḥ saritaṃ sarasvatīṃ nītvā narapatisamucitāyāṃ citāyāṃ
hutāśasatkriyayā yaśaḥśeṣatām anīyata.
devo 'pi harṣaḥ puñjībhūtena sakaleneva jīvalokena lokena rājakulasaṃbaddhenāśeṣeṇa
śokamūkena parivṛto 'ntarvartināpi śokānalataptena snehadraveṇa bahir iva sicyamāno
nirvyavadhānāyāṃ dharaṇyām upaviṣṭa eva tāṃ niśīthinīṃ bhīmarathībhīmām akhilāṃ sarājako jajāgāra.
ajani cāsya cetasi tāte dūrībhūte saṃpraty etāvān khalu jīvaloko lokasya bhagnāḥ
panthāno manorathānāṃ khilībhūtāni bhūtisthānāni sthagitāny ānandasya dvārāṇi suptā
satyavāditā luptā lokayātrā vilīnā bāhuśālitā pralīnā priyālāpitā proṣitāḥ puruṣakāravihāravikārāḥ
samāptā samaraśauṇḍatā dhvastā paraguṇaprītir viśrāntā viśvāsabhūmayo 'padāny apadānāni
nirupayogāni śāstrāṇi niravalambanā vikramaikarasatā kathāvaśeṣā viśeṣajñatā dadātu
jano jalāñjalim aurjityāya pratipadyatāṃ pravrajyāṃ prajāpālatā badhnātu vaidhavyaveṇīṃ
varamanuṣyatā samāśrayatu rājaśrīr āśramapadaṃ paridhattāṃ dhavale vāsasī vasumatī
vahatu valkale vilāsitā tapasyatu tapovaneṣu tejasvitā prāvṛṇotu cīvare vīratā kva
gamyatāṃ punas tasya kṛte kṛtajñatayā kva punaḥ prāpsyati tādṛśān mahāpuruṣanirmāṇaparamāṇūn
parameṣṭhī śūnyāḥ saṃvṛttā daśa diśo guṇānāṃ jagaj jātam andhakāraṃ dharmasya niṣphalam
adhunā janma śastropajīvinām.
tātena vinā kutas tyās tādṛśyo divasam asamasamararasasamārabdhakalahakathākaṇṭakitasubhaṭakapolabhittayo vīragoṣṭhyaḥ.
api nāma svapne 'pi dṛśyeta dīrgharaktanayanaṃ punas tanmukhasarojaṃ janmāntare 'pi punaḥ pariṣvajyeta tallohastambhābhyadhikagarimagarbhaṃ
lokāntare 'pi putrety ālapataḥ punaḥ punaḥ śrūyeta sā sudhārasam udgirantī mathyamānakṣīrasāgarodgāragambhīrā bhāratīti.
etāni cānyāni ca cintayata evāsya katham api sā kṣayam iyāya yāminī.
tataḥ śuceva muktakaṇṭham āraṭatsu kṛkavākakuleṣu gṛhagiritaruśikharebhyaḥ pātayatsv
ātmānaṃ mandiramayūreṣu parityaktanijanivāseṣu ca vanāya prasthiteṣu patraratheṣu
sadyastanūbhūte tāmyati tamasi mandībhūtātmasneheṣv abhāvam abhilaṣatsu pradīpeṣu
sphuradaruṇakiraṇavalkalaprāvṛtavapuṣi pravrajyām iva pratipanne nabhasi prabhātasamayena
samuttīryamāṇāsu pārthivāsthiśakalakalāsv iva kalaviṅkakaṃdharādhūsarāsu tārakāsu
bhūbhṛddhātugarbhakumbhadhāriṣu vividhasaraḥsarittīrthābhimukheṣu prasthiteṣu vanakarikuleṣu
śāvaśucisikthapaṭalapāṇḍure piṇḍa ivāparapayonidhipulinaparisare pātyamāne śaśini
krameṇa ca nṛpacitānaladhūmavisaradhūsarīkṛtatejasīva narapatiśokapāvakadāhakiraṇakalaṅkakālīkṛtacetasīva
proṣitasamastāntaḥpurapuraṃdhrimukhacandravṛndodvegavidrāṇavapuṣīva prathamāstamitarohiṇīraṇaraṇakavimanasīva
cāstamupagate rājanikare rājatīva deve divam ārūḍhe savitari parivṛtte rājya iva
rajanīprabandhe prabuddharājahaṃsamaṇḍalaprabodhyamānaḥ paṅkajākara iva cacāla snānāya devo harṣaḥ.
tataś ca nūpuraravavirāmamūkamandamandirahaṃseṣu śokākulakatipayakañcukimātrāvaśeṣeṣu
śuddhānteṣu patitayūthapa iva vanagajayūthe kakṣyāntaravartini pitṛparijane viṣādiny
uparirudanniṣādini ca stambhaniṣaṇṇe niṣpandamande rājakuñjare mandurāpālakākrandakathite
cājirabhāji rājavājini viśrāntajayaśabdakalakale ca śūnye ca mahāsthānamaṇḍape dahyamānadṛṣṭir
nirjagāma rājakulāt.
agāc ca sarasvatītīram.
tasyāṃ snātvā pitre dadāv udakam.
apasnātaś cāniṣpīḍitamaulir eva paridhāyodgamanīyadukūlavāsasī niḥśvāsaparo nirātapatro
nirutsāraṇaḥ samupanīte 'pi saptau caraṇābhyām eva nāsāgrāsaktena raktatāmarasatāmreṇa
cakṣuṣā hṛdayāvaśeṣasyāpi pitur dāhaśaṅkayā śokāgnim iva udgirann atāmbūlasyāpi suciraprakṣālitasya
kalpatarukisalayakomalasyeva svabhāvapāṭalasyādharasyādharapallavasya prabhayā māṃsarudhirakavalān
iva hṛdayābhighātād udvamann uṣṇaniḥśvāsamokṣair bhavanam ājagāma.
rājavallabhās tu bhṛtyāḥ suhṛdaḥ sacivāś ca tasminn evāhani nirgatya priyaṃ putradāram
utsṛjyodbāṣpair bandhubhir vāryamāṇā api bahunṛpaguṇagaṇahṛtahṛdayāḥ kecid ātmānaṃ
bhṛguṣu babandhuḥ kecit tatraiva tīrtheṣu tasthuḥ kecid anaśanair āstīrṇatṛṇakuśā
vyathamānamānasāḥ śucam asamām aśamayan kecic chalabhā iva vaiśvānaraṃ śokāvegavivaśā
viviśuḥ kecid dāruṇaduḥkhadahanadahyamānahṛdayā gṛhītavācas tuṣāraśikhariṇaṃ śaraṇam
upāyayuḥ kecid vindhyopatyakāsu vanakarikulakaraśīkarāsārasicyamānatanavaḥ pallavaśayanaśāyinaḥ
saṃtāpam aśamayan kecit saṃnihitān api viṣayān utsṛjya sevāvimukhāḥ paricchinnaiḥ
piṇḍakair aṭavībhuvaḥ śūnyā jagṛhuḥ kecit pavanāśanā dharmadhanā dhamaddhamanayo
munayo babhūvuḥ kecid gṛhītakāṣāyāḥ kāpilaṃ matam adhijagire giriṣu kecid ācoṭitacūḍāmaṇiṣu
śiraḥsu śaraṇīkṛtadhūrjaṭayo jaṭā jaghaṭire.
apare paripāṭalapralambacīvarāmbarasaṃvītāḥ svāmyanurāgam ujjvalaṃ cakruḥ.
anye tapovanahariṇajihvāñcalollihyamānamūrtayo jarāṃ yayuḥ.
apare punaḥ pāṇipallavapramṛṣṭair ātāmrarāgair nayanapuṭaiḥ kamaṇḍalubhiś ca vāri vahanto gṛhītavratā muṇḍā viceruḥ.
devam api harṣaṃ tadavasthaṃ pitṛśokavihvalīkṛtaṃ śriyaṃ śāpa iti mahīṃ mahāpātakam
iti rājyaṃ roga iti bhogān bhujaṅgā iti nilayaṃ niraya iti bandhuṃ bandhanam iti
jīvitam ayaśa iti dehaṃ droha iti kalyatāṃ kalaṅka iti āyur apuṇyaphalam iti āhāraṃ
viṣam iti viṣam amṛtam iti candanaṃ dahana iti kāmaṃ krakaca iti hṛdayasphoṭanam
abhyudaya iti ca manyamānaṃ sarvāsu kriyāsu vimukhaṃ pitṛpitāmahaparigrahāgatāś ciraṃtanāḥ
kulaputrāḥ vaṃśakramāhitagauravāś ca grāhyagiro guravaḥ śrutismṛtītihāsaviśāradāś
ca jaraddvijātayaḥ śrutābhijanaśīlaśālino mūrdhābhiṣiktāś cāmātyā rājāno yathāvadadhigatātmatattvāś
ca saṃstutā maskariṇaḥ samaduḥkhasukhāś ca munayaḥ saṃsārāsāratvakathanakuśalā brahmavādinaḥ
śokāpanayananipuṇāś ca paurāṇikāḥ paryavārayan.
asvatantrīkṛtaś ca tair manasāpi nālabhata śokānupravaṇam ācaritum.
pracuramitrānunīyamānaś ca sanābhibhiḥ kathaṃ katham apy āhārādikāsu kriyāsv ābhimukhyam abhajata.
bhrātṛgatahṛdayaś cācintayat:
api nāma tātasya maraṇaṃ mahāpralayasadṛśam idam upaśrutya āryo bāṣpajalasnāto na gṛhṇīyād valkale.
nāśrayed vā rājarṣir āśramapadam.
na viśed vā puruṣasiṃho giriguhām.
aśrusalilanirbharabharitanayananalinayugalo vā paśyed anāthāṃ pṛthivīm.
prathamavyasanaviṣamavihvalaḥ smared ātmānaṃ vā puruṣottamaḥ.
anityatayā janitavairāgyo vā na nirākuryād upasarpantīṃ rājyalakṣmīm.
dāruṇaduḥkhadahanaprajvalitadeho vā pratipadyetābhiṣekam.
ihāgato vā rājabhir abhidhīyamāno na parācīnatām ācared iti.
atipitṛpakṣapātī khalv āryaḥ.
sarvadā tātaślāghayā mām abhidhatte tāta harṣa kasyacid abhūd bhaviṣyati vā punaḥ
kāñcanatālataruprāṃśu kāyapramāṇam idam īdṛk ca divasakaraprītyā divasamunmukhavikasitaṃ mukhamahākamalam.
etau ca vajrastambhabhāsvarau bhujakāṇḍau.
ete ca hasitamadālasahaladharavibhramā vilāsāḥ ko 'nyo mānī vikrānto vadānyo vā iti.
etāni cānyāni ca cintayan darśanotsukahṛdayo bhrātur āgamanam udīkṣamāṇaḥ kathaṃ katham apy atiṣṭhad iti.
iti mahākaviśrībāṇabhaṭṭakṛtau harṣacarite mahārājamaraṇavarṇanaṃ nāma pañcama ucchvāsaḥ.
