medhātithikṛtabhāṣyasahitā
manum ekāgram āsīnam abhigamya maharṣayaḥ 
pratipūjya yathānyāyam idaṃ vacanam abruvan 
vedāntavedyatattvāya jagattritayahetave 
pradhvastāśeṣadoṣāya parasmai brahmaṇe namaḥ 
caturbhiḥ padaślokair viśiṣṭakartṛtvam ananyapramāṇavedyapuruṣārthopadeśakatvaṃ cāsya śāstrasya prapādyate pratiṣṭhārtham 
pratiṣṭhite hi śāstre kartṛbhiḥ svargayaśasī prāpyete yāvat saṃsāram anapāyinī ca bhavataḥ 
śāstraṃ ca pratiṣṭhāṃ labhate yadi tatra kecid adhyayanaśravaṇacintanādiṣu pravartante 
na ca buddhipūrvavyavahāriṇo 'dhyayanādiṣv anavadhṛtaprayojanāḥ pravartitum arhanti 
ataḥ puruṣārthasiddhāv upāyaparijñānārtham idaṃ śāstram ārabhyate ity etat pratipādanārthaṃ ślokacatuṣṭayam ācāryaḥ papāṭha 
na ca vācyam antareṇaivāditaḥ prayojanavacanaṃ vakṣyamāṇaśāstrapaurvāparyaparyālocanayaivedaṃ paryavasyāmaḥ kiṃ tatpratipādanārthena yatneneti 
kiṃ ca 
uktam api prayojanaṃ yāvat parastān nāvamṛṣṭaṃ tāvan na niścīyate 
na hi sarvāṇi puruṣavacāṃsy arthe niścayanimittam 
na caiṣa niyamaḥ sarvatra prayojanaparijñānapūrvikaiva pravṛttiḥ svādhyāyādyayane 'tannibandhanāyāḥ pravṛtter darśanāt 
pauruṣeyeṣv api grantheṣu naiva sarveṣu prayojanābhidhānam ādriyate 
tathā hi 
bhagavān pāṇinir annuktvaiva prayojanam atha śabdānuśāsanam iti sūtrasaṃdarbham ārabhate 
atrocyate 
ārambhe 'navadhṛtaprayojanā naiva prathamato grantham upādadīran 
anupādānāc ca kutaḥ śāstraṃ kārtsnyena paryālocayeyuḥ 
kiṃ ca paurvāparyaparyālocanayā yo 'rtho buddhigocaratām āvahati sa eva tv āditaḥ saṃkṣepeṇocyamānaḥ sugraho bhavati 
tad uktam
iṣṭaṃ hi viduṣāṃ loke samāsavyāsadhāraṇam 
iti 
yat tu uktam api na niścīyate pauruṣeyebhyo vākyebhyo 'rthaniścayābhāvāt 
evam evāyaṃ puruṣo vedeti pratyayo na tv evamarthaḥ iti 
nātra vivadāmahe niścayo 'sti nāstīti 
granthagauravaprasaṅgāt 
arthasaṃśaye 'pi pravṛttisiddhau niyataviṣayasaṃśayotpattir nāntareṇa prayojanavacanam 
anukte hi kim idaṃ dharmaśāstram arthaśāstraṃ kākadantaparīkṣādilakṣaṇarūpaṃ vety api saṃśayaḥ syāt 
abhihite tu prayojane ayaṃ tāvad evam āha naḥ 'śreyasaḥ panthānaṃ darśayāmi iti 
na ca me pravṛttasya kācit kṣatir asti 
bhavatu paryālocayāmi iti pravṛttisiddhiḥ 
yā tu svādhyāyādhyayane pravṛttiḥ sācāryaprayuktasya na svādhikārapratipattyā 
na hi tadānīṃ bālatvāt svādhikāraṃ pratipattum utsahate 
paraprayuktyaiva ca pravṛttisiddhiḥ 
nādhikārapratipādanenāpi cāvedyate 
atas tatra pravṛttasya prayojanam arthāvabodho 'taś ca pravṛttiḥ 
iha tu
yo 'nadhītya dvijo vedam anyatra kurute śramam 
iti gṛhītavedasyādhyayanādhikāraḥ 
tadānīṃ cābhyutpannabuddhitvāt prayojanam anvicchati 
bhagavataḥ punaḥ pāṇiner atisaṃkṣiptāni sūtrāṇi 
naivārthāntarābhidhānaparatvāśaṅkā 
tatra ākumāraṃ ca yaśaḥ pāṇineḥ prakhyātam iti suprasiddhaprayojanatvād anupanyāsaḥ 
ayaṃ tu vitato grantho 'nekārthavādabahulaḥ sarvapuruṣārthopayogī 
tatra sukhāvabodhārthe prayojanābhidhāne na kiṃcit parihīṇam 
dvaye ca pratipattāro nyāyapratisaraṇāḥ prasiddhipratisaraṇāś ca 
tatra manur vai yat kiṃcāvadat tad bheṣajam iti 
ṛco yajūṃṣi sāmāni mantrā ārtharvaṇāś ca ye 
saptarṣibhis tu yat proktaṃ tat sarvaṃ manur abravīt 
ityādyarthavādetihāsapurāṇādibhyaḥ prakhyātaprabhāvo loke tatprasiddhyaiva vā nirūpitamūlapātena prajāpatinaitat praṇītam ity etāvataiva śrotriyāḥ pravartanta iti 
tān prati kartṛviśeṣasaṃbandho 'pi pravṛttyaṅgam 
ata eva ca praśnaprativacanabhaṅgyā prayojanopanyāsaḥ 
maharṣayaḥ praṣṭāraḥ prajāpatir vaktā dharmalakṣaṇaś cārtho na lokāvagamyaḥ śāstraikagocaro 'yam 
yatra maharṣayo 'pi saṃśerata ity evaṃpara ādeśo 'pi 
sa taiḥ pṛṣṭa iti nāhaṃ pṛṣṭa iti 
tathātmano brahmaṇo 'kṛtrimapratimatvaṃ cety evamādiḥ 
tadvyutpādanārtho yuktaḥ śāstrārambha iti ślokacatuṣṭayasya tātparyam 
yathā cānena puruṣārthopadeśaparatā śāstrasyocyate tathā padārthayojanāt pratipādayiṣyāmaḥ 
tatra manum abhigamya maharṣaya idaṃ vacanam abruvan dharmān no vaktum arhasi iti 
sa pṛṣṭaḥ pratyuvāca śrūyatām iti 
evaṃ praśnaprativacane ekārthapratipādake tātparyeṇa bhavataḥ 
ato dharmā atra pratipādyanta ity uktaṃ bhavati 
dharmaśabdaś ca loke śreyaḥsādhane pratyakṣādibhir laukikaiḥ pramāṇaiḥ śabdād itarair avihite prayujyate 
ataḥ sa śrūyatām iti saṃbandhe viśiṣṭapuruṣārthasādhanatvam uktaṃ bhavati 
manur nāma kaścit puruṣaviśeṣo 'nekavedaśākhādhyayanavijñānānuṣṭhānasaṃpannaḥ smṛtiparaṃparāprasiddhaḥ 
tam abhigamya ābhimukhyena tatsamīpaṃ gatvā vyāpārāntaratyāgena na yadṛcchayā saṃgamya 
anena cābhigamanaprayatnena pṛcchyamānavastugauravaṃ vaktuś ca prāmāṇyaṃ khyāpyate 
na hy akuśalaḥ prativacane yatnena pṛcchyante āgatya 
ekāgram āsīnam ekāgraṃ sthitam ekāgraṃ santam 
na tv atra bṛsyādyupaveśanam āsanam anupayogāt 
āsanena svasthavṛttitā lakṣyate 
tathābhūtaḥ prativacanasamartho bhavati 
abhigamyeti kevala eva manuḥ karma 
praśnakriyāyās tv ekāgram āsīnam iti viśeṣaṇam 
kuśalapraśnānurūpakathāpravṛttyādinaikāgram avikṣiptamanaskaṃ jñātvā praśnaśravaṇe dattāvadhānam idaṃ vacanam abruvan 
ekāgraśabdo rūḍhyā niścalatām āha 
pratyāhāreṇa parihṛtarāgādidoṣasaṃsargasya vikalpanivṛttau tattvāvabodhacintāyāṃ manasaḥ sthairyam ekāgratā 
tathābhūta eva ca saṃnihitarūpaśabdādiviṣayāvadhāraṇe yogyo bhavati na sadasadvikalpayuktaḥ 
atha vā yogato 'graśabdo manasi vartate arthagrahaṇe cakṣurādibhyo 'gragāmitvāt 
prathamapravṛttiyuktaḥ puraḥsaro loke 'gra ucyate 
ekasmin dhyeye grāhye vāgram asyeti vigrahaḥ vyadhikaraṇānām api bahuvrīhir gamakatvāt 
atrāpi vyākṣepanivṛttir evaikāgratā 
pratipūjya yathānyāyam 
nyāyaḥ śāstravihitā maryādā 
tām anatikramya yādṛśī sāstreṇābhivādanopāsanādikā guroḥ prathamopasarpaṇe pūjā vihitā tathā pūjayitvā bhaktyādarau darśayitvā 
maharṣayaḥ 
ṛṣir vedaḥ tadadhyayanavijñānatadarthānuṣṭhānātiśayayogāt puruṣe 'py ṛṣiśabdaḥ 
mahāntaś ca te ṛṣayaś ca 
teṣām eva guṇānām atyantātiśayena mahānto bhavanti 
yathā yudhiṣṭhiraḥ śreṣṭhatamaḥ kurūṇām iti 
atha vā tapoviśeṣāt pūjākhyātiviśeṣād vā mahāntaḥ 
idaṃ vacanam abruvan 
ucyate 'neneti vacanam 
vakṣyamāṇaṃ dvitīyaślokapraśnavākyam iti tad eva pratyāsannatvād idam iti pratinirdiśati 
yeṣām api pratyakṣavastupratinirdeśaka idaṃśabdas teṣām api buddhisthatvāt praśnasya pratyakṣatā 
atha vocyata iti vacanaṃ pṛcchyamānaṃ vastv abruvan vākyapakṣa idaṃ vākyam uccāritavantaḥ 
karmasādhane tu vacanaśabda idam apṛcchan 
dvikarmakaś ca tadā brūñ akathitkarmaṇā manunā 
tisṛṇāṃ kriyāṇāṃ manuḥ karma 
abhigamya pratipūjya kiṃ abruvann ity apekṣāyāṃ dvitīyaḥ ślokaḥ 
bhagavan sarvavarṇānāṃ yathāvad anupūrvaśaḥ 
antaraprabhavānāṃ ca dharmān no vaktum arhasi 
aiśvaryaudāryayaśovīryādau bhagaśabdaḥ 
so 'syāstīti manuḥ 
tena saṃbodhanaṃ bhagavann iti 
varṇaśabdaś ca tisṛṣu brāhmaṇādijātiṣu vartate 
sarvagrahaṇaṃ śūdrāvarodhārtham 
itarathā maharṣīṇāṃ praṣṭṛtvāt traivarṇikaviṣaye ca praśnaḥ kṛtaḥ syāt 
antaraṃ tanmadhyam 
dvayor jātyoḥ saṃkarād ekāpy aparipūrṇā jātiḥ 
antare prabhava utpattir yeṣāṃ te antaraprabhavāḥ anulomapratilomā mūrdhāvasiktāmbaṣṭhakṣattṛvaidehikādayaḥ 
na hi te mātāpitror anyatarayāpi jātyā vyapadeṣṭuṃ yujyante 
yathā rāsabhāśvasaṃyogataḥ kharo na rāsabho nāśvo jātyantaram eva 
ataḥ varṇagrahaṇenāgrahaṇāt pṛthag upādīyante 
nanu anulomā mātṛjātīyā iṣyante 
neti brūmaḥ 
sadṛśān eva tān āhur iti mātṛjātisadṛśās te na tajjātīyā eva 
so 'py eṣāṃ dharmo vācaniko na vastusvabhāvasiddhaḥ 
ataḥ pramāṇāntaragocaratvād dharmapakṣapatitatve śāstropadeśārhā eva 
pratilomānām apy ahiṃsādayo dharmā vakṣyante 
yat tu dharmahīnā iti tadvratopavāsādidharmābhāvābhiprāyeṇa 
sarvapuruṣopakāritā cānena śāstrasya pradarśyate 
yathāvat 
arhaty arthe vatiḥ yena prakāreṇānuṣṭhānam arhati 
idaṃ nityam idaṃ kāmyam idam aṅgam idaṃ pradhānaṃ dravyadeśakālakartrādiniyamaś ca prakāro 'rhater viṣayaḥ 
anupūrvaśaḥ 
ānupūrvī kramaḥ 
yena krameṇānuṣṭheyāni so 'py ucyatām 
jātakarmānantaraṃ cauḍamauñjīnibandhanetyādi 
yathāvad ity atra padārthaviṣayaṃ kārtsnyam upāttam 
kramas tu padārtho na bhavaty ataḥ pṛthag anupūrvaśa ity upāttam 
dharmaśabdaḥ kartavyākartavyatayor vidhipratiṣedhayor adṛṣṭārthos tadviṣayāyāṃ ca kriyāyāṃ dṛṣṭaprayogaḥ 
tasya tu kim ubhayaṃ padārtha utānyataratra gauṇa iti nāyaṃ vicāraḥ kriyate 
granthāntare vistareṇa kṛtatvād ihānupayogāc ca 
sarvathā tāvat aṣṭakāḥ kartavyāḥ na kalañjaṃ bhakṣayet ityādāv aṣṭakāviṣayā kartavyatā pratīyate kalañjabhakṣaṇaviṣayaś ca pratiṣedhaḥ 
tad aṣṭakākhyaṃ karma dharmas tadviṣayā vā kartavyateti phale na viśeṣaḥ 
dharmarūpopadeśāc ca yat tadviparītam adharmo 'sāv ity arthāt sidhyati 
ato dharmādharmāv ubhāv api śāstrasya viṣaya ity uktaṃ bhavati 
tatrāṣṭakākaraṇaṃ dharmo brahmahatyādivarjanaṃ ca dharmaḥ 
aṣṭakānām akaraṇam adharmo brahmahatyāyāś ca karaṇam adharmaḥ 
ayaṃ dharmādharmayor vivekaḥ 
arhasīti sāmarthyalakṣaṇayā yogyatayā pravacanādhikāram ācāryasyāhuḥ 
yatas tvaṃ samartho dharmān vaktum ato 'dhikṛtaḥ sann adhyeṣyase brūhīti 
yo yatrādhikṛtas tat tena kartavyam iti sāmarthyagamyaṃ brūhīty adhyeṣaṇāpadam adhyāhriyate 
uktam adṛṣṭārthe vyāpāramātre dharmaśabdo vartate 
tatra yathāṣṭakādau tasya prayoga evaṃ caityavandanādāv apīti 
tatra katame dharmā atrocyanta iti saṃśaye dharmaviśeṣapratipādanārtham uktasāmarthyopādanārthaṃ ca tvam eka iti 
tvam eko hy asya sarvasya vidhānasya svayaṃbhuvaḥ 
acintyasyāprameyasya kāryatatvārthavit prabho 
tvam eva eko 'sahāyo 'dvitīyaḥ 
sarvasya vidhānasya kāryatatvārthavit 
vidhānaṃ śāstraṃ vidhīyante 'nena karmāṇīti 
tasya svayaṃbhuvo nityasyākṛtakasyāpauruṣeyasya vedākhyasya 
sarvasya pratyakṣākṣarasyānumeyākṣarasya ca 
agnihotraṃ juhuyād ayaṃ sahasramānava ity etayā āhavanīyam upatiṣṭhate iti pratyakṣa eva vedo 'yaṃ homaṃ vidhatte 
etayeti ca tṛtīyayā pratyakṣasyaiva mantrasyāhavanīyopasthāne viniyogaḥ 
aṣṭakāḥ kartavyāḥ ity atra tu smṛtyānumīyate vedaḥ 
barhir vedasadanaṃ dāmi iti liṅgād anena barhir lunātīti śruter anumānam 
ayaṃ hi mantro darśapūrṇamāsaprakaraṇe paṭhito barhir lavanaṃ ca tatrāmnātam 
anena mantreṇa lunīyāt ity etat tu nāsti 
mantraḥ punā rūpād barhirlavanaprakāśanasamarthaḥ 
prakaraṇāt sāmānyataḥ siddho darśapūrṇamāsasaṃbandhaḥ 
svasāmarthyena tu barhirlavane prayujyate 
eṣa hy atra pratītiḥ 
prakaraṇād darśapūrṇamāsāv anena mantreṇa kuryāt 
katham iti 
yathā śaknuyād ity anuktāpi śaktiḥ sarvatra sahakāriṇī 
kiṃ ca śaknoti mantraḥ kartuṃ 
barhirlavanaṃ prakāśayitum 
tataḥ prakaraṇāt svasāmarthyāc cānena mantreṇa barhir lunāti iti buddhau śabda āgacchati 
savikalpakavijñānaiḥ pūrvaṃ śabdaḥ pratīyata iti 
sa buddhisthaḥ śabdo 'numeyo veda ucyate 
vedatvaṃ ca tasya darśapūrṇamāsavākyamantravākyābhyāṃ śrutyantarābhyāṃ svasāmarthyenotthāpitatvād iti kumārilapakṣaḥ 
atha vā vidhir vidhānam anuṣṭhānaṃ prayojanasaṃpattiḥ 
tasya svayaṃbhuvo nityasyānādiparaṃparāyātasya svayaṃbhuvā vedena vā pratipādyasya sarvasya śrūyamāṇākṣarapratipādyasya pratipannārthasāmarthyagamyasya ca 
dvividho hi vaidiko vidhiḥ 
kaścit sākṣāc chabdapratipādyḥ 
yathā sauraṃ caruṃ nirvapet brahmavarcasakāmaḥ iti saurye carau brahmavarcasakāmo 'dhikriyate 
tasya caror brahmavarcasaṃ sādhayata iyam itikartavyatā āgneyavad ity avagamyate 
ubhayatrāpi ceyaṃ pratītiḥ śabdāvagamamūlatvāt śabda eva 
ubhāv api śabdād abhidhānataḥ pratīyate tathā abhidheyapratipattitaḥ 
viśeṣas tu vyavadhānādikṛto na śabdatāṃ vihanti 
yathā vāpītham udakaṃ hastenābhihataṃ pradeśāntaram abhihanti tad api hatasaṃyogenaivābhihataṃ bhavati na tu sākṣāt 
śarkarāṇāṃ recakakarmaṇyādyaprayatnakṛtā evotplutyotplutya pātāḥ 
tādṛśam etatat 
vaikṛte karmaṇi viśiṣṭetikartavyatāsaṃbandhaḥ 
evaṃ viśvajitā yajeta ity utpattir nādhikāraśūnyāstīti svargakāma ity adhikārāvagatiḥ pratipannārthasāmarthyagamyā 
ato vairūpyaṃ vidhānasya sarvasyetipadaṃ sarvasya tātparyam evaṃ rūpaṃ vedamūlāḥ smṛtaya iti jñāpayitum 
dvitīye caitad darśayiṣyāmaḥ 
nanu liṅgādipratipādyo 'rthaḥ kartavyatārūpo vidhiḥ 
sa ca sarvatra pratyakṣaśabdapratipādya eva 
tatra kim ucyate dvividho hi vaidiko vidhir iti 
nirvaped iti kartavyatāvagamyate 
itikartavyatārthasāmarthyagamyā uktena prakāreṇa 
naiṣa doṣaḥ 
nirvaped yajeteti na kevale dhātvarthaviṣayatve 'vagate paripūrṇā kartavyatā bhavati 
yāvad aṃśāntarāṇy adhikāretikartavyatāprayogarūpāṇi nāvagatāni 
etair aṃśair vitatarūpo vidhiḥ pratīyate 
ato 'ṃśarūpāṇy api vidhiśabdābhilapyatayā na viruddhāni 
etad evāha 
acintyasyeti 
apratyakṣasyety arthaḥ 
pratyakṣaṃ hy anubhūyata ity ucyate na cintyate iti na smaryata iti 
aprameyasya kalpyasya prāyaśaḥ smṛtivākyamūlasya 
na hi pratyakṣeṇa pramīyate 
ato 'premeyasyety ucyate 
atha vāprameyasyeyattayā parimātum aśakyasyātimahattvāt 
anekaśākhābhedabhinno vedo na śakyate sarvaiḥ pramātum 
ata evācintyasya 
yad atibahu tad durgrahatvād acintyam ity ucyate 
yathā ca loke vaktāro bhavanti anyeṣāṃ kā gatiḥ cintayitum apy etan na yujyate iti 
manaḥ kila sarvaviṣayam 
ayaṃ cātimahattvāt tasyāpi na viṣaya iti 
padadvayena bāhyāntaḥkaraṇaviṣayatayā mahattvasya khyāpanenācāryaḥ protsāhyate 
tvayaiva kevalenaivaṃvidho veda āgamito 'tas tasya yaḥ kāryarūpas tattvārthas tam vetsi jānīṣe 
kāryam anuṣṭheyam ucyate 
yatra puruṣo 'nuṣṭhātṛtvena viniyujyate idaṃ tvayā kartavyam idaṃ tvayā na kartavyam ity agnihotrādi kartavyam kalañjabhakṣaṇādi na kartavyam 
pratiṣedho 'py anuṣṭhānam eva 
yad brāhmaṇavadhasyānanuṣṭhānaṃ tad eva pratiṣedhasyānuṣṭhānam 
pravṛttiś ca kriyā nivṛttiś ca kriyeti 
na hi parispandanamānasādhanasādhyam evānuṣṭhānam ucyate 
kiṃ tarhi 
prāpte tadrūpe tannivṛttir api 
yathā hitasevī cirāyuḥ iti 
yaḥ prāpte kāle bhuṅke 'prāpte na bhuṅke 
abhojanam api hitam eva 
atha vā kāryaśabdaḥ pradarśanārtho vidheḥ pratiṣedhasya ca 
etāvad eva vedasya tattvarūpaḥ pāramārthiko 'rthaḥ 
yas tv itivṛttasaṃvarṇanarūpaḥ so 'rodīd yad arodīt tad rudrasya rudratvam iti sa na tattvārthaḥ vidhyantareṇaikavākyatvāt praśaṃsāparatvena svārthaniṣṭhatvābhāvāt 
asti hy atra vidhyantaram tasmād barhiṣi rajataṃ na deyam iti 
so 'rodīt ityādīni purāsya saṃvatsarād gṛhe rodanaṃ bhavati ityantāni tad ekavākyatāpannāni barhiṣi rajatadānanindayā tat pratiṣedhaṃ stuvanti 
tad uktaṃ sādhye 'rthe vedaḥ pramāṇaṃ na siddharūpe 
arthavādānāṃ hi siddharūpo 'rthaḥ 
na hi tadarthasya kartavyatā pratīyate 
vidhyupadeśaparatvaṃ ca pratīyate 
yadi ca svārthaparā api syus tadā vidhiparatvaṃ vyāhanyeta 
tataś ca pratīyamānaikavākyatā bādhyeta 
na ca saṃbhavaty ekavākyatve vākyabhedo nyāyyaḥ 
na ca sādhyasya siddhārthaparatvenaikavākyatā ghaṭate 
tathā hi na kiṃcid vedenopadiśyate kartavyam 
ataś cāpramāṇam eva vedaḥ syāt 
vidhyarthatā cāvagamyamānā liṅādīnāṃ tyaktā syāt 
tasmāt kāryarūpo vedasya tattvārtha iti manur bhagavān āha 
jaiminināpy uktaṃ kārye 'rthe vedaḥ pramāṇam codanālakṣaṇo 'rtho dharmaḥ iti 
ataś ca niravaśeṣapadārthaparijñānātiśayayogād dharmapravacanasāmarthyaṃ siddhavad upādāya prabho ity āmantraṇam 
he prabho dharmābhidhānaśakta tvam anubrūhi dharmān iti 
evam anayā triślokyā dharmān pṛṣṭa uttareṇa ślokena pratijajñe 
sa taiḥ pṛṣṭas tathā samyag amitaujā mahātmabhiḥ 
pratyuvācārcya tān sarvān maharṣīñc chrūyatām iti 
sa manur amitaujās tair maharṣibhir mahātmabhiḥ pṛṣṭas tathā tān pratyuvāca 
śrūyatām iti 
tathā tena prāguktena prakāreṇa 
pṛcchyamānavastu praśnavidhiś ca prakāravacane tathāśabde 'ntarbhūtaḥ 
tenāyam arthas tathā pṛṣṭas tān dharmān pṛṣṭaḥ pratyuvāca 
atha vā tatheti prakāramātram ācaṣṭe 
pṛṣṭa iti pūrvaślokāt pṛcchyamānaviśeṣo buddhau viparivartata eva 
tena yat pṛṣṭas tat pratyuvāca śrūyatām iti praśnaprativacanayor ekakarmatā siddhā bhavati 
tadā ca tathāśabdaḥ ślokapūraṇārthaḥ 
ādye tu vyākhyāne tathāśabdopāttaiva praśnaprativacanayor ekakarmatā 
samyakśabdaḥ prativacanaviśeṣaṇam 
samyak pratyuvāca 
prasannena manasā na krodhādiyogena 
amitaujā akṣīṇavāgvibhavaḥ amitam anantam ojo vīryam abhidhānasāmarthyam asyeti 
mahātmatayā maharṣīṇāṃ dharmapraṣṭratvaṃ maharṣitvaṃ cāviruddham ity āha maharṣīn iti 
parārthakārī satataṃ mahātmā ity ucyate 
tena yady api svayaṃ vidāṃso 'dhigatayāthātathyāḥ anyathā maharṣitvānupapatteḥ tathāpi parātham apṛcchan 
manuḥ prakhyātatarapramāṇabhāvaḥ 
etena yad ucyate tal lokenādriyate 
pratyayato 'yaṃ samupāsyate 'taḥ śāstrāvatārārtham upādhyāyīkurmaḥ 
asmābhiś ca pṛcchyamānaḥ pramāṇatarīkariṣyate janeneti 
ata evārcya tān sarvān ity arcanam aviruddham 
anyathā śiṣyasyopādhyāyāt kīdṛśy arceti 
arcayater āṅpūrvasya lyabantasya rūpam ārcyeti 
pāṭhāntram arcayitvā tān iti 
atra yad ucyate 
yadi manunāyaṃ granthaḥ kṛtaḥ parāpadeśo na yuktaḥ sa taiḥ pṛṣṭaḥ pratyuvāca iti 
ahaṃ pṛṣṭaḥ pratyabravam iti nyāyyam 
athānyatara eva granthasya kartā mānavavyapadeśaḥ katham iti 
tad acodyaṃ 
prāyeṇa granthakārāḥ svamataṃ parāpadeśena bruvate atrāha atra pariharanti iti naivam ahaṃ taiḥ pṛṣṭaḥ iti 
yo yaḥ pūrvataraḥ sa sa pramāṇataro lokenābhyupagamyate tat pramāṇaṃ bādarāyaṇasya iti 
atha vā bhṛguproktā saṃhiteyaṃ 
mānavī tu smṛtirūpanibaddheti mānavavyapadeśaḥ 
pratyuvāca tān maharṣīn 
kiṃ tat 
yad ahaṃ pṛṣṭas tat śrūyatām iti 
āsīd idaṃ tamobhūtam aprajñātam alakṣaṇam 
apratarkyam avijñeyaṃ prasuptam iva sarvataḥ 
kva astāḥ kva nipatitāḥ 
śāstroktanipatitadharmān pṛṣṭas tān eva vaktavyatayā pratijñāya jagato 'vyākṛtāvasthāvarṇanam aprakṛtam apuruṣārthaṃ ca 
so 'yaṃ satyo janapravādaḥ āmrān pṛṣṭaḥ kovidārān ācaṣṭe iti 
na cāsmin vastuni pramāṇaṃ na ca prayojanam ity ataḥ sarva evāyam adhyāyo nādhyetavyaḥ 
ucyate 
śāstrasya mahāprayojatvam anena sarveṇa pratipādyate 
brahmādyāḥ sthāvaraparyantāḥ saṃsāragatayo dharmādharmanimittā atra pratipādyante 
tamasā bahurūpeṇa veṣṭitāḥ karmahetunā iti 
vakṣyati ca
etā dṛṣṭvā tu jīvasya gatīḥ svenaiva cetasā 
dharmato 'dharmataś caiva dharme dadhyāt sadā manaḥ  iti 
tataś ca niratiśayaiśvaryahetur dharmas tadviparītaś cādharmas tadrūpaparijñānārtham idaṃ śāstraṃ mahāprayojanam adhyetavyam ity adhyāyatātparyam 
sūtraṃ tv atra mantrārthavādāḥ sāmānyato dṛṣṭaṃ ca 
tathā ca mantraḥ 
tama āsīt tamasā gūḷham agre 'praketam salilaṃ sarvam ā idam 
tucchenābhvapihitaṃ yadāsīt tapasas tan mahinājayataikam 
candrārkāgnyādiṣu bāhyādhyātmikeṣu mahāpralaye prakāśakeṣu naṣṭeṣu tama eva kevalam āsīt 
tad api tamaḥ sthūlarūpatamasā gūḍhaṃ saṃvṛttam 
na hi tadānīṃ kaścid api jñātāsti 
ato jñātur abhāvān na kasyacit jñānam astīti tamasā gūḍham ucyate 
agne bhūtasṛṣṭeḥ prāk apraketam ajñātaṃ sarvaṃ āḥ āsīt 
idaṃ salilaṃ saraṇadharmakam kriyāvat yat kiṃcic ceṣṭāvat tat sarvaṃ niśceṣṭam āsīt 
tucchena sūkṣmeṇābhu sthūlam apihitaṃ prakṛtyātmani viśeṣarūpaṃ līnam ity arthaḥ 
etāvatāvyākṛtāvasthā jagato dyotitā 
caturthena pādenādyā sṛṣṭyavasthocyate 
tapasas tan mahinā mahattvena ekaṃ yad āsīt tad ajāyata viśeṣātmanābhivyajyate sma 
karmavāśāt punaḥ prādur babhūvety arthaḥ 
atha vā tasyām avasthāyāṃ tapaḥkarmaṇā mahattvena hiraṇyagarbha ātmanājāyata prādur āsīt 
yathā vakṣyati tataḥ svayaṃbhūḥ iti 
sāmānyato dṛṣṭena mahāpralayo 'pi saṃbhāvyate 
yasya hy ekadeśe nāśo dṛṣṭas tasya sarvasyāpi nāśo dṛśyate 
yathā śālāpi kvacid dahyamānā dṛṣṭā kadācit sarvo grāmo dahyate 
ye ca kartṛpūrvā bhāvās te sarve vinaśvarā gṛhaprāsādādayaḥ 
kartṛpūrvaṃ cedaṃ jagat saritsamudraśailādyātmakam 
ato gṛhādivan naṅkṣyatīti saṃbhāvyate 
kartṛpūrvataiva na siddheti cet tanniveśaviśeṣavatvādinā gṛhādivat sāpi sādhyata ityādi sāmānyato dṛṣṭam 
na ca pramāṇaśuddhau tadūṣaṇe vā prayatāmahe 'nindaṃparatvāc chāstrasya 
etad dhi yāvan na vicārya nirūpitaṃ tāvan na samyag avadhāryate 
tathānirūpaṇe ca tarkaśāstratā syān na dharmaśāstratā granthavistaraś ca prasajyate 
prakriyābahulaṃ cedaṃ sarvam upanyasiṣyate 
kvacit paurāṇī prakriyā kvacit sāṃkhyānām 
na tayā jñātayājñātayā vā kaścid dharmādharmayor viśeṣa iti nipuṇatayā na nirūpyate 
arthitā cet tata evānveṣyā 
padārthayojanāvyākhyānamātraṃ tv adhyāyasyopadiśyate tad eva kariṣyāmaḥ 
tātparyam upadarśitam eva 
āsīd idaṃ jagat tamobhūtaṃ tama iva 
bhūtaśabdo 'nekārtho 'py upamāyāṃ prayuktaḥ 
yathā yat tad bhinneṣv abhinnaṃ chinneṣv acchinnaṃ sāmānyabhūtaṃ sa śabdaḥ iti sāmānyabhūta iti sāmānyam ivety arthaḥ 
kiṃ tamasā jagataḥ sādṛśyam ata āha aprajñātam 
viśeṣāṇāṃ svabhāvānāṃ vikārāṇāṃ prakṛtāv upalayanād ataḥ pratyakeṇājñātam 
anumānāt tarhi jñāyeta 
tad api cālakṣaṇam 
lakṣaṇaṃ liṅgaṃ cihnam tad api tasyām avasthāyāṃ pralīnam eva sarvavikārāṇāṃ viśeṣātmanā vinaṣṭatvāt 
apratarkyam 
yadrūpam āsīt tarkayitum api na tadrūpatayā śakyam 
tarkaprakāram anumānaṃ niṣedhati 
na sāmānyato dṛṣṭam anumānam asti 
tadrūpakāvedakaṃ na viśeṣato dṛṣṭam ataś cāvijñeyam 
naiva tarhy āsīd asad evājāyateti prāptam etan niṣedhati prasuptam iva sarvataḥ 
nāsataḥ sata utpattiḥ 
uktaṃ ca sad eva somyedam agra āsīt 
katham asataḥ saj jāyeta ityādy upaniṣatsu 
ataś cāvijñeyam avacchedaviṣayaiḥ pramāṇaiḥ 
āgamāt tādṛśād eva gamyate 
prasuptam iva jāgratsvapnavattāṃ parityajya saṃprasādāvasthā suṣuptir dṛṣṭāntatvenopāttā 
yathā ayam ātmā suṣuptyavasthāyāṃ niḥsaṃbodhakleśapradhvastāśeṣavikapa āste na ca nāstīti śakyate vaktum prabuddhasya sukham asvāpsam iti pratyabhijñānadarśanāt 
evaṃ jagadāgamāt siddhārtharūpād ābhāsānumānebhyaś ca tārkikāṇām avasīyate 
āsīd iti 
vartamānā tu sāvasthā na kasyacit vijñeyety ata uktam avijñeyam 
sarvato naikadeśapralaya ity arthaḥ 
tataḥ svayaṃbhūr bhagavān avyakto vyañjayann idam 
mahābhūtādivṛttaujāḥ prādur āsīt tamonudaḥ 
tasyā mahārātryā anantaram 
svayaṃ bhavatīti svayaṃbhūḥ 
svecchayā kṛtaśarīraparigraho na saṃsāryātmavat karmaparatantraṃ śarīragrahaṇam asya 
avyakto dhyānayogābhyāsabhāvanāvarjitānām aprakāśaḥ 
atha vā avyaktam idam ity evaṃ paṭhitavyam 
idam avyakāvasthaṃ vyañjayan sthūlarūpair vikāraiḥ prakāśam ānayan 
yad icchayā punar jagat prādur bhavati 
prādur āsīt 
prāduḥśabdaḥ prākāśye 
tamonudaḥ 
tamo mahāpralayāvasthā tām nudati vināśayati punar jagat sṛjaty atas tamonudaḥ 
mahābhūtāni pṛthivyādīni 
ādigrahaṇāt tadguṇāḥ śabdādayo gṛhyante 
teṣu vṛttaṃ prāptam ojo vīryaṃ sṛṣṭisāmarthyaṃ yasya sa evamuktaḥ 
svayam asamarthāni mahābhūtāni jagan nirvartayitum 
yadā tu tena tatra śaktir ādhīyate tadā vṛkṣādyātmanā vikriyante 
na tu prakṛtiśaktyavasthāni prakṛtirūpāpannāni mahābhūtāni jagatsargādau mahābhūtaśabdenābhipretāni 
pāṭhāntaram mahābhūtānuvṛttaujāḥ iti 
anuvṛttam anugatam iti prāgukta evārthaḥ 
yo 'sāv atīndriyagrāhyaḥ sūkṣmo 'vyaktaḥ sanātanaḥ 
sarvabhūtamayo 'cintyaḥ sa eṣa svayam udbabhau 
yo 'sāv iti sarvanāmabhyāṃ sāmānyataḥ prasiddham iva paraṃ brahmaoddiśati 
yo 'sau vedānteṣv anyāsu cādhyātmavidyāsv itihāsapurāṇeṣu ca prasiddho vakṣyamāṇair dharmaiḥ sa eṣa prādur āsīd ity atroktaḥ 
svayam udbabhāv udbhūtaḥ śarīragrahaṇaṃ kṛtavān 
bhātir anekārthatvād udbhave vartate 
atha vā dīptyartha eva 
svayaṃprakāśa āsīn nādityādyālokāpekṣaḥ 
indriyāṇām atyayo 'tīndriyam 
avyayībhāvaḥ 
atīndriyagrāhyaḥ supsupetisamāsaḥ 
indriyāṇy atikramya gṛhyate na kadācid indriyasya gocaraḥ 
anyad eva tad yogajajñānaṃ yena gṛhyate 
atha vendriyāṇy atikrāntam atīndriyam mana ucyate 
parokṣatvād indriyāṇām aviṣayaḥ 
yathā ca vaiśeṣikāḥ yugapaj jñānānutpattir manaso liṅgam ity ānumānikatvaṃ manasaḥ pratipannāḥ 
tena gṛhyate 
tathā ca bhavān vyāsaḥ
naivāsau cakṣuṣā grāhyo na tu śiṣṭair apīndriyaiḥ 
manasā tu prasannena gṛhyate sūkṣmadarśibhiḥ  iti 
prasannena rāgādidoṣair akaluṣitena tadupāsanāparatvena labdhasūkṣmadarśanaśaktibhiḥ 
sūkṣma iva sūkṣmo 'nuḥ 
na hy asāv aṇusthūlādivikalpānām āśrayaḥ 
sarvavikalpātīto hy asau 
uktaṃ ca
yaḥ sarvaparikalpānām ābhāse 'py anavasthitaḥ 
tarkāgamānumānena bahudhā parikalpitaḥ 
vyatīto bhedasaṃsargād bhāvābhāvau kramākramau 
satyānṛte ca viśvātmā sa vivekāt prakāśate  iti 
sūkṣmatvād avaktaḥ sanātano 'vyaktasvābhāvikenānādinidhanenaiśvaryeṇa yuktaḥ 
yeṣām api karmaprāpyaṃ hairaṇyagarbhaṃ padaṃ tanmate 'pi sanātanatvaṃ saty apy ādimattve 'ntatvābhāvāt 
na hi sargādiphalabhoktṛtvāvasthā kadācid apaiti 
sarvāṇi bhūtāni mayā sraṣṭavyānīty evaṃbhāvitacitto bhūtātmā evaṃsaṃpannaḥ sarvabhūtamaya ity ucyate 
yathā mṛnmayo ghaṭo mṛdvikāratvān mṛdbhir ārabdhaśarīra evaṃ yaḥ kaścit kiṃcid atyantaṃ bhāvayati sa tanmaya ity upacārād ucyate 
yathā strīmayo 'yaṃ puruṣaḥ ṛṅmayo yajurmaya iti 
atha vādvaitadarśane naiva cetanācetanāni bhūtāni pṛthaktvena santi tasyaivāyaṃ vivartaḥ 
ato vivartānāṃ bhūtamayatvāt taiś ca tasyābhedād yuktam eva tanmayatvam 
kathaṃ punar ekasya nānārūpavivartitopapattir ekatvād virodhinī ucayate 
evam āhur vivartavādinaḥ 
yathā samudrād vāyunābhihatā ūrmayaḥ samuttiṣṭhanti te ca na tato bhidyante nāpi lipyante 
sarvathā bedhābhedābhyām anirvācyāḥ evam ayaṃ brahmaṇo viśvavivartaḥ 
apiśabdaś cātra draṣṭavyaḥ 
svarūpe sthito 'grāhyo vivartāvasthāyām indriyagrāhyaḥ 
evaṃ sūkṣmaḥ 
apiśabdāt sthūlāvasthāyāṃ sthūlaḥ 
avyakto vyaktaś ca 
śāśvato 'śāśvaktaś ca 
bhūtamayas tadrūpahitaś ca 
vivartāvasthābhedenaiva vyākhyeyam 
acintyaḥ āścaryarūpaḥ sarvavilakṣaṇayā śaktyā yogāt 
so 'bhidhyāya śarīrāt svāt sisṛkṣur vividhāḥ prajāḥ 
apa eva sasarjādau tāsu vīryam avāsṛjat 
sa pūrvanirdiṣṭaviśeṣaṇaiḥ hiraṇyagarbhaḥ samavartatāgre ityādibhir mantrair labdhahiraṇyagarbhābhidhānaḥ 
prajāḥ vividhā nānārūpāḥ sisṛkṣuḥ sraṣṭum icchann apaḥ udakam ādau prathamaṃ sasarja utpāditavān 
śarīrāt svāt yat tena gṛhītaṃ sarīram 
advaitadarśane pradhānam eva tasyedaṃ śarīram tad icchānuvartitvāt svataḥ śarīranirmāṇahetutvāc ca 
sarvalokānāṃ śarīraṃ kiṃ bhautikena vyāpāreṇa kuddālakhananādinā sasarja 
nety āha 
kathaṃ tarhi 
abhidhyāya 
āpa utpadyantām evam icchāmātreṇa 
atretthaṃ cocyate 
pṛthivyādīnāṃ tadānīm abhāvād apāṃ sṛṣṭānāṃ ka ādhāraḥ 
anyebhya idam ucyate 
sraṣṭur api parameśvarasya gṛhītaśarīrasya ka ādhāra ity api vācyam 
atha vilakṣaṇaiśvaryātiśayayogād anyaiva sā kartṛśaktir asaṃcodyā prakṛtadharmasāmānyenety evam eṣv api draṣṭavyam 
tāsu vīryaṃ śukram avāsṛjat nyaṣiñcat 
tad aṇḍam abhavad dhaimaṃ sahasrāṃśusamaprabham 
tasmiñ jajñe svayaṃ brahmā sarvalokapitāmahaḥ 
prathamaṃ pradhānaṃ sarvatobhavaṃ mṛdrūpaṃ saṃpadyate 
hiraṇyagarbhavīryasaṃyogāt kāṭhinyaṃ pratipadyate 
tad aṇḍaṃ samabhavad ity ucyate 
hemna idaṃ haimaṃ svarṇamayam ity arthaḥ 
aṃśusāmānyāt tasya suvarṇamayasya 
nanu nāgamiko 'yam arthaḥ na cātra ivaśabdaḥ śrūyate tatra katham upacārato vyākhyānam asati pramāṇāntare 
ucyate 
vakṣyati tābhyāṃ sa śakalābhyāṃ tu divaṃ bhūmiṃ ca nirmame iti 
iyaṃ ca bhūmir mṛnmayī na sarvataḥ suvarṇamayīty ata upacāra āśritaḥ 
sahasrāṃśur āditya ity arthaḥ 
aṃśavo raśmayas tattulyā prabhā dīptis tasyāṇḍasya 
tasminn aṇḍe svayaṃ brahmā jajñe jāto saṃbhūtaḥ 
brahmā hiraṇyagarbha eva 
svayam iti uktārtham 
yogaśaktyā praggṛhītaṃ śarīraṃ parityajyāntaraṇḍam anuprāviśat 
atha vāśarīra evāpaḥ sasarja 
tato 'ntaraṇḍaṃ svaśarīraṃ jagrāha 
atha vānyo yo 'sau ity atra nirdiṣṭaḥ anyaś cāyam aṇḍajo brahmeti 
tathā ca vakṣyati tadvisṛṣṭaḥ iti 
teneṣvareṇa sṛṣṭaḥ 
kathaṃ tarhi svayaṃ jajñe svayaṃbhūtaś ca tatra brahmocyate 
naiṣa doṣaḥ 
pitṛnāmnā putro vyapadiśyate 
ātmā hi jajña ātmanaḥ iti 
anidaṃparebhya āgamebhyo likhitam ācāryeṇa na cātrābhiniveṣṭavyam 
sa eva svayaṃ jāyatām anyo vā tena sṛjyatām iti na dharmābhidhāna upayujyata ity uktam 
sarvalokānāṃ pitāmaha iti saṃjñā 
tasyopacārato 'vāstavadṛṣṭatvāt pitur api sakāśād adhikaḥ pitāmahaḥ pūjyaḥ 
āpo nārā iti proktā āpo vai narasūnavaḥ 
tā yad asyāyanaṃ pūrvaṃ tena nārāyaṇaḥ smṛtaḥ 
yaḥ kutracin nārāyaṇaśabdena kartṛjñātṛśaktyatiśayayogena jagatkāraṇapuruṣatayāgameṣv āmnātaḥ so 'yam eva 
na śabdabhedād arthabhedaḥ 
brahmā nārāyaṇo maheśvara ity eka evārtho nopāsanākarmatayā bhidyate 
tathā ca dvādaśe darśayiṣyāmaḥ 
tathā caitat tathocyate 
āpo nārā ity anena śabdena proktāḥ 
nanu nāyaṃ vṛddhavyavahāro 'tha ca na tathā prasiddho 'ta āha āpo vai narasūnavaḥ 
sa tāvad bhagavān naraḥ puruṣa iti prasiddhaḥ 
āpaś ca tasya sūnavo 'patyāni 
atas tā naraśabdenocyante 
dṛṣṭo hi pitṛśabdo 'patye vasiṣṭhasyāpatyāni vasiṣṭḥā bhṛgor apatyāni bhṛgavas tathā babhrumaṇḍulomaka ity abhedopacāreṇa tā āpo naraśabdavācyāḥ 
yat yena prakāreṇa asya prajāpateḥ pūrvam ayanaṃ prathamasarga āśrayo vā garbhasthasya tena hetunā nārāyaṇaḥ smṛtaḥ 
narā ayanam asyeti narāyaṇa iti prāpte anyeṣam api dṛśyate iti dīrghaḥ 
puruṣa iti yathā 
atha vā sāmūhiko 'ṇ 
yat tat kāraṇam avyaktaṃ nityaṃ sadasadātmakam 
tadvisṛṣṭaḥ sa puruṣo loke brahmeti kīrtyate 
kāraṇam eva na kāryo na parecchāvidheyaśarīraḥ svābhāvikena mahimnā yuktam 
avyaktaṃ nityam uktam ity uktārtham 
sadasadātmakam 
sac cāsac ca sadasatī 
te ātmā svabhāvo yasya tad evam ucyate 
kathaṃ punar ekasya viruddhabhāvābhāvarūpadharmadvayasya yogaḥ 
ucyate 
arvāgdarśanānāṃ tadviṣayāyā upalabdher abhāvāt sattāvyavahārāyogyatvād asad ātmety ucyate 
āgamebhyaḥ sarvasyāsya tatkāraṇatvāvagamāt sadātmakam 
ataḥ pratipattṛtvabhedād ubhayato 'pi vyavahāro brahmaṇy aviruddhaḥ 
nanu ca sarva eva bhāvā evaṃrūpāḥ svena rūpeṇa sadātmakāḥ pararūpeṇāsantaḥ 
kim ucyate brahmaṇy aviruddha iti 
ucyate 
advaitadarśane naivānyad brahmaṇaḥ kiṃcid astīti kiṃ tatparaṃ yat tadrūpatayābhāva ity ucyate 
tena visṛṣṭa utpādito 'ntaraṇḍaṃ nirmitaḥ puruṣo loke brahmeti kīrtyate 
yo 'sāv ugratapasāṃ devāsuramaharṣīṇāṃ varadānārthaṃ tatra tatropaviṣṭa iti mahābhāratādau śrūyate sa eṣa tena mahāpuruṣeṇa pareṇa brahmaṇā prathamaṃ viśṛṣṭaḥ 
anye tu tvam evaikaḥ ityādy anyathā varṇayanti 
asyeti pratyakṣābhinayena jagan nirdiśyate 
sarvasyāsya jagato yad vidhānaṃ nirmāṇaṃ tat svayaṃbhuvaḥ saṃbandhi acintyam adbhutarūpaṃ vicitram atimahad aprameyaṃ na śakyaṃ sarveṇa jñātum 
tathā ṛṣiḥ 
ko addhā veda ka iha pra vocat kuta ājātā kuta iyaṃ visṛṣṭiḥ iti 
kim idaṃ jagat sarvam upādānam apekṣya jāyata uta nairmāṇikamātram yathā buddhasya darśanam 
kim īśvarecchādhīnam uta kevalakarmavaśajam uta svābhāvikam aprameyam 
tathā kiṃ mahadādikrameṇotpadyata uta dvyaṇukādikrameṇa 
asya tvaṃ kāryaṃ tattvam arthaṃ ca vetsi 
kāryaṃ mahato 'haṃkāro 'viśeṣās tanmātrāny ahaṃkārasya tanmātrāṇāṃ viśeṣāḥ pañcamahābhūtāni ahaṃkārasyendriyāṇy ekādaśa 
viśeṣāṇām api piṇḍīkāryaṃ brahmādistambaparyantāḥ 
teṣām api pratyayāt tattvaṃ svabhāvo yathā mahato mūrtimātrattvam 
pradhānasya sarvasya vikārāvasthā mahad ity ucyate 
prakṛter mahān iti 
prakṛtiḥ pradhānam ity eko 'rthaḥ 
ahaṃkārasya tattvam asmipratyayamātratvam 
aviśeṣāṇām aviśeṣapratyayasaṃvedyatvam iti 
arthaḥ prayojanam 
puruṣārtham idaṃ vastv anena prakāreṇa puruṣāyopayujyate imaṃ cārthaṃ sādhayati 
yady api dharmaṃ jijñāsamānasya jagannirmāṇajñatā ācāryasaṃbandhinī na kvacid upakāriṇī na ca praṣṭavyā tathāpy anyato durvijñānaṃ maharṣīṇāṃ vaiṣamyāj jagannirmāṇam ādau praśnārhaṃ bhavati 
mano hy avacanīyam 
yad vastu pramāṇaṣaṭkasyāpy aviṣayas tad api tvam ārṣeṇa cakṣuṣā vetsi 
dharmaḥ punar vedagocaraḥ so 'vaśyaṃ tvayā vijñāta ity evaṃ prakṛtaviṣayaiva pravaktṛpraśaṃsā 
evaṃ stutyā protsāhito jagannirmāṇam eva tāvad vakti āsīd idam iti tataḥ svayaṃbhūḥ iti 
pradhānam evaitaiḥ śabdair abhidhīyate 
svayaṃ bhavati pariṇamati vikriyām eti mahadāditattvabhāvena 
na kaścid īśvaraḥ svabhāvasiddho 'sti yatheccham acetanaṃ pradhānam anuvartate 
vastusvabhāva evāyaṃ tad uta prakṛtirūpaṃ pradhānaṃ punar vikriyate 
yathā kṣīram acetanaṃ maṇḍakāvasthābhir dadhībhavati 
bhagavān iti 
svavyāpāra īśvaro mahābhūtādidvāreṇa pravṛttaḥ 
svakāryotsāha ojaḥ sāmarthyam 
ādiśabdaḥ prakāre vyavasthāyām 
tena mahadādikāraṇam avyaktaṃ bhavati 
vikārāvasthāyāṃ pracyutaṃ prāgrūpāt sūkṣmabhāvāt prakāśamayaṃ tamo nudatīty ucyate 
arthaśabdādhyāhāreṇa vā pradhāne pulliṅganirdeśaḥ 
puruṣaśabdaś ca pradhānādiṣu dṛṣṭaḥ 
teṣām idaṃ tu saptānāṃ puruṣāṇām iti 
yo 'sāv iti pūrvavat 
so 'bhidhyāyeti 
abhidhyānaṃ guṇato 'cetanatvāt pradhānasyābhidhyānāsaṃbhavāt 
yathā kaścid abhidhyāyaiva kāryaṃ nivartayed anyakāryanirapekṣam eva vastu svābhāvyena pariṇamamānam īśvarecchānapekṣatayābhidhyāyety ucyate 
apa ādau sasarja 
mahābhūtāntarāpekṣayā tāsām āditvam na tu mahadāditattvotpatteḥ 
vakṣyati hi teṣām idaṃ tu saptānām iti 
prathamaṃ tattvotpattis tato bhūtānām 
tāsu vīryam iti 
vīryaṃ śaktim avāsṛjat 
pradhānam eva kartṛ bhavati 
sarvataḥ pardhānaṃ pṛthivyādibhūtotpattau kāṭhinyam eti 
aṇḍarūpaṃ saṃpadyate 
tad aṇḍam iti 
yathā tattvāni strīpuruṣasaṃyogaṃ vinotpannāni prathamam evaṃ pūrvakarmavaśena brahmāpi svamahimnaivāyonijaṃ tasya śarīraṃ daṃśamaśakādivat 
tadvisṛṣṭas tena pradhānena visṛṣṭas tanmayatvāt taccharīrasya tadvisṛṣṭa ity ucyate 
śeṣaṃ pūrvavat 
yad atrārthatattvaṃ tad asmābhir uktam eva 
arthavādā ete yathākathaṃcid guṇavādena nīyante 
tasminn aṇḍe sa bhagavān uṣitvā parivatsaram 
svayam evātmano dhyānāt tad aṇḍam akarod dvidhā 
sa bhagavān brahmā parivatsaraṃ saṃvatsaram uṣitvā tasminn aṇḍe sthita utpannaḥ sarvajñaḥ kathaṃ nirgaccheyam iti dhyātavān 
tad aṇḍam akarod dvidhā 
tāvatā kālena garbhaḥ paripacyate 
aṇḍam api tāvatkālena bhedajātaṃ paripākād ataḥ kākatālīyanyāyena tad aṇḍam akarod dvidhety ucyate 
tābhyāṃ sa śakalābhyāṃ ca divaṃ bhūmiṃ ca nirmame 
madhye vyoma diśaś cāṣṭāv apāṃ sthānaṃ ca śāśvatam 
śakale aṇḍakapāle 
tābhyām aṇḍakapālābhyām uttareṇa divaṃ nirmame nirmitavān 
adhareṇa pṛthivī madhye vyomākāśam 
diśo 'ṣṭau ca prāgādyāḥ avāntaradigbhir dakṣiṇapūrvādibhiḥ saha 
apāṃ sthānam antarikṣe samudram ākāśaṃ ca pṛthivī pātālagatā 
udbabarhātmanaś caiva manaḥ sadasadātmakam 
manasaś cāpy ahaṃkāram abhimantāram īśvaram 
tattvasṛṣṭir idānīm ucyate 
yā ca yathāvayavā paścād uktā arthāt pūrveti tathoktaṃ tat 
pradhānāt svasmād rūpān mana uddhṛtavān 
prātilomyeneyaṃ tattvotpattir ihocyate 
manasaḥ pūrvam ahaṃkaram abhimantāram 
aham ity abhimānitāhaṃkārasya vṛttiḥ 
īśvaraṃ kāryanirvartanasamartham 
mahāntam eva cātmānaṃ sarvāṇi triguṇāni ca 
viṣayāṇāṃ grahītṝṇi śanaiḥ pañcendiryāṇi ca 
mahān iti saṃjñayā sāṃkhyānāṃ tattvaṃ prasiddham 
ātmānam iti mahatā sāmānādhikaraṇyam 
sarvapiṇḍasṛṣṭau ca mahattayānusyūtam ata ātmavyavahāraḥ 
ahaṃkārāt pūrvaṃ pūrveṇa nyāyena sasarja 
sarvāṇi triguṇāni ca 
yathānukrāntaṃ yathānukramyate tat sarvaṃ triguṇa 
satvarajastamāṃsi guṇāḥ 
kṣetrajñāḥ kevalaṃ nirguṇāḥ 
prākṛto bhāgaḥ sarvaḥ sattvarajastamomayaḥ 
pañcendriyāṇi teṣāṃ nirdeśaviṣayāṇāṃ rūparasādīnāṃ yathāsvaṃ grahītṝṇi vijñānajanakāni 
pañca śrotraṃ tvag ityādinā vakṣyante viśeṣanāmāni 
casabdena viṣayāṃś ca śabdasparśarūparasagandhān pṛthivyādīni ca 
teṣāṃ tv avayavān sūkṣmān ṣaṇṇām apy amitaujasām 
saṃniveśyātmamātrāsu sarvabhūtāni nirmame 
teṣāṃ ṣaṇṇāṃ yā ātmamātrās tāsu sūkṣmān avayavān saṃniveśya sarvabhūtāni nirmame 
tatra ṣaṭsaṃkhyayā vakṣyamāṇāni pañca tanmātrāṇi atikrāntaś cāhaṃkāraḥ pratinirdiśyate 
ātmamātrās teṣāṃ svavikārāḥ 
tanmātrāṇāṃ bhūtāni ahaṃkārasyendriyāṇi 
pṛthivyādiṣu bhūteṣu śarīrarūpatayā tiṣṭhatsu sūkṣmān avayavāṃs tanmātrāhaṃkārān saṃniveśya yathāsthānaṃ yojanaṃ kṛtvā sarvabhūtāni devamanuṣyatiryakpakṣisthāvarādīni nirmame 
etad uktaṃ bhavati 
ṣaḍ aviśeṣā avayavā ekadeśārambhakāḥ sarvasya jagatas tasya tadārabdhatvāt 
sūkṣmatvaṃ tanmātrasaṃjñayaiva siddham 
tāni saṃniveśya saṃnihatya teṣām evātmamātrāṃs tadvikārān bhūtendriyāṇi nirmame 
taiś ca piṇḍasṛṣṭiṃ cakārāt 
mātrāsu ity atra mātrābhiḥ iti yuktaḥ pāṭhaḥ 
yan mūrtyavayavāḥ sūkṣmās tānīmāny āśrayanti ṣaṭ 
tasmāc charīram ity āhus tasya mūrtiṃ manīṣiṇaḥ 
mūrtiḥ śarīram 
tadarthās tatsampādakā avayavāḥ 
sūkṣmāḥ ṣaḍ uktasvarūpāś ca aviśeṣākhyāḥ 
tānīmāni indriyāṇi vakṣyamāṇāni ca bhūtāny āśrayanti 
tasyotpatter bhūtāny āśrayantīty ucyate 
tadāśrayotpattis teṣām 
paṭhitaṃ ca pañcabhyaḥ pañca bhūtāni iti 
yad yena kāraṇenāśrayanti tasmāt kāraṇāt śarīraṃ tasya pradhānasya yeyaṃ mūrtiḥ śarīram ity ucyate 
manīṣiṇaḥ 
manīṣā buddhis tadvantaḥ paṇḍītāḥ 
atha vā viparītaḥ kartṛbhāvaḥ 
sūkṣmāḥ kartāra indriyāṇi karma 
avayavāś cendriyāṇām āśrayabhāvaṃ pratipadyamānā āśrayantīty ucyate 
yathā bahubhir bhuktaḥ iti bhojayan bhukta ity ucyate 
atha vānekārthatvād dhātūnāṃ āśrayanti janayatīty arthaḥ 
tad āviśanti bhūtāni mahānti saha karmabhiḥ 
manaś cāvayavaiḥ sūkṣmaiḥ sarvabhūtakṛd avyayam 
tad etat pradhānaṃ sarvabhūtakṛd bhavati 
avyayam avināśaṃ kāraṇātmanā 
kathaṃ sarvāṇi bhūtāni karoti 
yatas tad āviśantīmāni 
kāni punas tāni 
manaḥ sūkṣmair avayavaiḥ saha tanmātrair buddhyahaṃkārendiyalakṣaṇaiḥ 
anantaraṃ mahānti bhūtāni pṛthivyaptejovāyvākāśākhyāni 
saha karmabhiḥ 
dhṛtisaṃhananapaktivyūhāvakāśāḥ pṛthivyādīnāṃ yathākramaṃ karmāṇi 
tatra dhṛtiḥ dhāraṇaṃ saraṇapatanadharmakasya ekatrāvasthānam 
saṃgrāhakād vikīrṇasya saṃhananam 
yathā pāṃsavo vikīrṇā udakena saṃhanyante piṇḍīkriyante 
paktir annauṣadhatṛṇādes tejasaḥ kāryatayā prasiddhā 
vyūho vinyāsaḥ saṃniveśaḥ 
avakāśo mūrtyantareṇāpratibandhaḥ 
na hi yasmin deśe mūrtir ekā sthitā tatra mūrtyantarasya sthānam 
suvarṇapiṇḍe na kasyacid antaḥsaṃbhavaḥ 
manograhaṇaṃ sarvendriyapradarśanārtham 
karmagrahaṇena ca karmendriyāṇi vā gṛhyante 
atha vā tatkāryaṃ sūkṣmair avayavair yuktaṃ mahānti bhūtāny adhitiṣṭhati paścād ity evaṃ yojanā 
indriyāṇi ca manaḥśabdasya pradarśanārthatvāt 
teṣām idaṃ tu saptānāṃ puruṣāṇāṃ mahaujasām 
sūkṣmābhyo mūrtimātrābhyaḥ saṃbhavaty avyayād vyayam 
sūkṣmāt sthūlam utpadyate saṃbhavati 
avyayād vyayam ity etāvati tātparyam 
na tu ṣaṇṇāṃ saptānāṃ vā tattvānāṃ mātrābhya iti 
caturviṃśatitattvāni 
tāni sṛṣṭau sarveṣāṃ nimittam 
atha vā piṇḍasṛṣṭau saptaiva pradhānaṃ kāraṇam ṣaḍaviśeṣāḥ saptamo mahān 
tebhyo bhūtendriyāṇy utpadyante 
teṣu cotpanneṣu piṇḍībhavati śarīram 
avyayāt pradhānād upasaṃbhṛtasarvavikārād ekībhūtād idaṃ bahudhā viprakīrṇaṃ viśvarūpaṃ jagad utpadyate 
kiṃ yugapad eva samastair vikāraiḥ sthūlarūpaiḥ pradhānaṃ vikriyate 
nety āha 
teṣām idam iti 
yādṛśaḥ prāg uktaḥ kramas tenaiva 
prakṛter mahāṃs tato 'haṃkāras tasmād guṇas tu ṣoḍaśakaḥ iti 
puruṣaśabdas tattve puruṣārthatvāt prayuktaḥ 
mahaujasāṃ svakārye vīryavatām 
aparimitavikārahetutvān mahatvam 
teṣāṃ yāḥ sūkṣmā mūrtimātrā mūrtiḥ śarīram tadarthā mātrās tābhya idaṃ bhavati 
ata ucyate 
avyayād vyayam iti 
kāḥ punas teṣāṃ sūkṣmā mātrāḥ 
na hi tanmātrāṇām anyā mātrāḥ saṃbhavanti yena teṣāṃ sūkṣmā mātrā iti vyatireka upapadyate 
na teṣāṃ svāgatamātrāpekṣatvam 
kiṃ tarhi 
tanmātrebhyaḥ sūkṣmo mahān mahataḥ prabhūr iti 
ādyādyasya guṇaṃ tv eṣām avāpnoti paraḥ paraḥ 
yo yo yāvatithaś caiṣāṃ sa sa tāvadguṇaḥ smṛtaḥ 
pūrvaśloke kecid anyathā saptasaṃkhyā parikalpayanti 
pañcendriyāṇi cakṣurādīni vargīkṛtāny ekībhavanti 
bodhahetutayaikena dharmeṇa yogād ekatvena nirdiśyante 
evaṃ karmendriyāṇi 
tau ca vargadvitvād dvau puruṣau bhavataḥ 
pañcabhūtāni bhedenaiva nirdiṣṭāni karyavailakṣaṇyāt 
tad evaṃ saptapuruṣās teṣāṃ yā mūrtyarthāḥ sūkṣmā mātrā nirmāṇakāryāṇi tanmātrāṇy ahaṃkāraś ca 
anyat samānam 
ataś ca bhūtānāṃ pūrvaśloke saṃnidhānād eṣām iti teṣām pratinirdeśaḥ 
yady api ca vyavahite bahūni vacanāni saṃnihitāni tathāpi ya ihārthaḥ pratipādyate viśiṣṭasaṃkhyākartṛguṇavattvaṃ tad bhūtānām eva saṃbhavati nānyeṣāṃ prakṛtatve saty api 
ato 'yaṃ ślokārthaḥ 
eṣāṃ bhūtānāṃ yad yata ādyaṃ tasya yadrūpaṃ tato 'nantaraṃ paṭhitaṃ tat tat pūrvasya saṃbandhena guṇaṃ gṛhṇāti 
guṇaśabdena śabdādayaḥ pañcocyante 
ādyatvaṃ cātra vakṣyamāṇayā vyavasthayā ākāśaṃ jāyate iti 
guṇatvaṃ ca śabdādīnāṃ tatraiva vakṣyati 
yo ya ākāśādilakṣaṇo 'rtho yāvatithaḥ yāvatāṃ pūraṇaḥ 
vator ithuk 
dvitīye tṛtīye 'vasthāne sthitaḥ sa tāvadguṇaḥ 
tāvanto guṇās tasya bhavanti 
dvitīyasthāne sthito dviguṇa ityādi 
parasparādyādyaguṇasaṃbandhitvaṃ prathame 'rdhaśloka uktam 
tatra yaḥ svaśabdena yasyaiva yo guṇo 'bhihitaḥ tasya śabdaguṇaṃ viduḥ tad rūpaguṇam ucyate ityādi 
tataś ca pūrvaguṇāvāptau dvaiguṇyam ākāśaṃ varjayitvā bhūtānāṃ prāptam 
ata uktam yo yo yāvatitha iti 
tena dviguṇo vāyus triguṇaṃ tejas caturguṇā āpaḥ pañcaguṇā bhūmir iti 
ādyādyasyeti katham 
ādyasyādyasyeha bhavitavyam 
nityavīpsayor iti dvivacanena 
yathā paraḥ para iti 
chandobhir aviśeṣāt smṛtīnāṃ lugvṛttānurodhāc caivaṃ paṭhitam 
sarveṣāṃ tu sa nāmāni karmāṇi ca pṛthak pṛthak 
vedaśabdebhya evādau pṛthak saṃsthāś ca nirmame 
sa prajāpatiḥ sarveṣām arthānāṃ nāmāni cakre 
yathā kaścit putrāṇāṃ jātānām anyeṣāṃ vā saṃvyavahārārthaṃ karoti vṛddhir ādaic dhīśrīstrīm iti 
śabdārthasaṃbandhaṃ kṛtavān gaur aśvaḥ puruṣaḥ iti 
karmāṇi ca nirmame 
dharmādharmākhyāny adṛṣṭārthāny agnihotrādīni ca 
sṛṣṭvā ca karmāṇi tatra saṃsthā vyavasthāś cakāra idaṃ karma brāhmaṇenaiva kartavyaṃ kāle 'muṣmai ca phalāya 
atha vā dṛṣṭarthā maryādā saṃsthā gopracāra iha ca predeśe na kartavyaḥ idam udakaṃ sasyasekārtham amuṣmin grāme na deyaṃ yāvat tasmād grāmād asmābhir ayam upakāro na labdhaḥ 
dṛṣṭārthāni ca karmāṇi nirmame 
tatra yāny adṛṣṭārthāni tāni vedaśabdebhyo vaidikebhyo vākyebhyaḥ 
nanu sarvasya tenaiva sṛṣṭatvāt tasyaiva svātantryād vedaṃ sasarja karmānuṣṭhānaparipālanārtham ity evaṃ vaktavyam 
vedasṛṣṭiś ca vakṣyate agnivāyuravibhyaś ca ity atrāntare 
ucyate 
bhinnam atra darśanam 
kecid āhur anyasmin kalpe vedās tenādhītās te ca mahāpralayena pralīnāḥ punar anyasmin kalpe suptapratibuddhavat sarvaṃ prathamaṃ pratibhāti svapnapaṭhito yathā kasyacic chlokaḥ pratibhāti 
bhāti ca vede gaur anubandhyaḥ aśvas tūparo gomṛgaḥ ityādivākyebhyaḥ śabdānusmṛtipūrvakaṃ jhaṭ iti tān arthān smṛtvotpadyamānāṃś ca padārthān dṛṣṭvā asyārthasyāyaṃ śabdaḥ kalpāntare nāmāsīt saṃpraty asyaiva kriyatām ity ubhayaṃ vedaśabdebhya eva nāmāni karmāṇi ca sṛṣṭavān 
atha vā naiva vedāḥ pralīyante mahāpralaye 'pi 
yo 'sau puruṣaḥ keṣāṃcid iṣṭas tathā vedā āsate 
sa evāntaraṇḍaṃ brahmākyaṃ puruṣaṃ nirmāya vedān adhyāpayāmāsa 
evaṃ sa brahmā vedaśabdebhyaḥ sarvaṃ nirmitavān 
yad atra tattvaṃ tad asmābhir uktam eva 
atha paurāṇikī prakriyā prayujyate 
sāsmābhiḥ pradarśyata eva 
ādau jagatsarga ity arthaḥ 
atha vā ādau yāni nāmāny anapabhraṣṭāni na punar idānīṃtanāny aśaktijāni gavyādīni 
pṛthak na yathā śarīraṃ ca tattvasamudāyarūpam evaṃ nirmame 
kiṃ tarhi pṛthak 
karmātmanāṃ ca devānāṃ so 'sṛjat prāṇināṃ prabhuḥ 
sādhyānāṃ ca gaṇaṃ sūkṣmaṃ yajñaṃ caiva sanātanam 
karmātmānaḥ śarīriṇaḥ prāṇinaḥ karmasu tatparā manuṣyā ucyante 
teṣām arthasiddhaye yajñam asṛjat 
ye brahmopāsanāsv anabhiratāḥ putrapaśvādiphalārthino dvaitapakṣāśritās te karmānuṣṭhānaparatvāt karmātmāna ucyante 
ṣaṣṭhy api tādarthyaṃ brūta iti tadarthaṃ yajñam asṛjad iti gamyate 
devānāṃ ca gaṇaṃ tadartham evāsṛjat 
karmātmanāṃ cety ayam adeśe caḥ paṭhitaḥ 
tasya deśo devānām ity ato 'nantaram 
yajñaṃ sasarja 
agnir agnīṣomāv indrāgnī ityādiṃ yajñasiddhyarthaṃ devānāṃ gaṇam asṛjat 
tathā sādhyānāṃ devānāṃ gaṇam ity anuṣajyate 
bhedenopādānam ahavirbhāktvāt teṣāṃ stutibhāja eva te kevalam 
yatra pūrve sādhyāḥ santi devāḥ iti 
sādhyā vai nāma devāḥ iti 
sādhyā vai nāma devā āsan 
atha vā brāhmaṇaparivrājakavat 
sūkṣmaṃ maruto rudrāṅgirasa ity etadapekṣayā sādhyagaṇaḥ sūkṣmaḥ 
sādhyagrahaṇaṃ cānyāsām apy ahaviḥsaṃbandhinīnāṃ devatānāṃ venostunītir ityādīnāṃ pradarśanārtham 
anye tu karmātmanāṃ devānāṃ prāṇinām iti samānādhikaraṇāni manyante 
karmāṇi ātmā svabhāvapratilambho yeṣāṃ te karmātmānaḥ 
yāgādikarmanirvartanaparatvāt pradhānatayā vā karmātmānaḥ 
kāścid devatā yāgādikarmaṇy eva svarūpata itihāse śrūyante 
yathendro rudro viṣṇur iti 
anyāsāṃ tu yāga eva devatātvaṃ na svarūpataḥ 
akṣā grāvāṇo rathāṅgāni 
na hi yathā bhārate indrādīnāṃ vṛtrādibhir asurair yuddhādi karma śrūyate tathākṣādīnāṃ varṇyate 
asti ca sūkte haviḥsaṃbandhe teṣām api devatātvam 
akṣāṇāṃ prāvepā mā iti 
grāvṇāṃ praite vadantu iti 
vanaspate vīḍvaṅgaḥ iti rathāṅgānām 
ata eva prāṇinām iti 
dvividhā hi devatāḥ prāṇavatyas tadrahitāś ca 
yathendrādayaḥ puruṣavigrahāḥ prāṇavantaḥ purāṇe varṇyante nākṣādayaḥ 
itihāsadarśanāśrayaś cāyaṃ sarvaḥ sargādiprapañcaḥ 
casabdaś cātra draṣṭavyaḥ prāṇinām aprāṇinām api 
niruktadarśane 'pi dvividhā devatā 
aśvāḥ mā no 'mitraḥ iti 
śakuniḥ kanikradad iti 
gāva ā gāvo agman iti 
etāḥ prāṇavatyaḥ 
aprāṇā uktāḥ 
sanātanagrahaṇaṃ yajñaviśeṣaṇam 
pūrvakalpe 'pi yajñasya bhāvāt pravāhanityatayā nityatvam 
agnivāyuravibhyas tu trayaṃ brahma sanātanam 
dudoha yajñasiddhyartham ṛgyajuḥsāmalakṣaṇam 
tisra eva devatāḥ agniprabhṛtaya iti nairuktāḥ saty apy abhidhānanānātve 
atas tena darśanenocyate 
etābhyas tisṛbhyo yajñasiddhyartham 
yāgasaṃpradānatvāt tāsāṃ caturthī 
trayam ṛgyajuḥsāmalakṣaṇaṃ brahma vedākhyaṃ dudoha 
dvikarmako 'yaṃ dhātuḥ 
pradhānaṃ karma trayam 
apradhānena dvitīyena karmaṇā bhavitavyam 
na ca tad asti 
ataḥ pañcamy eveyam iti manyāmahe 
agnyādibhyo dudoha akṣārayad abhāvayat 
kathaṃ punar agnyādibhyo varṇātmā śabdo mantravākyāni brāhmaṇavākyāni ca bhaveyuḥ 
kiṃ nopapadyate 
kaḥ śaktīr adṛṣṭā asatīr vaktum arhati 
nākhyātārtho vikalpayituṃ yuktaḥ 
pañcamī tarhi kimarthā 
duhiyāci iti dvitīyayā bhavitavyam 
kiṃ ca dṛṣṭapramāṇavirodhī prāgvṛtto 'rtha ucyamāno na manaḥparitoṣam ādhatte prāmāṇikānām 
parihṛto virodhaḥ svarūpaparatvāśrayaṇenaiṣām āgamānām ṛgveda evāgner ajāyata yajurvedo vāyoḥ sāmaveda ādityāt iti 
agnyādayo 'pi devatā aiśvaryabhājo niratiśayaśaktiś ca prajāpatiḥ tatra kā nāmānupapattiḥ 
asmin darśane pañcamy api vivakṣyā 
ataḥ kārakāṇi kathitāni yatrāpādanasaṃjñety apādānavivakṣāyāṃ bhāṣye samarthitāni 
anyadarśane katham 
caturthī tāvad yuktaiva 
arthavādāś caite 
tatra dvitīyaṃ karma ātmaiva prajāpatir ātmānaṃ dudoha 
dohanaṃ cādhyāpanaṃ parasaṃkrāntisāmānyena 
athāpi pañcamī 
tatrāpy āgneyā mantrā ādāv ṛgvede ataḥ agner ajāyata ity ucyate yajurvede 'pi iṣe tvorje tvā iti 
iḍ annam tan madhyasthānatvād vāyunā varṣadānena kriyate 
ūrk prāṇaḥ sa vāyur eva 
ata ādito vāyukāryasaṃbandhād vāyor ity upamā 
atha vā ādhvaryavam ārtvjyaṃ bahuprakārāś ceṣṭāś ca sarvā vāyor ity anena sāmānyena vāyor janma yajurvedasya 
anadhikārasya sāmagītyayogyatvād uttamādhyayanāni sāmāni uttamasthānaś cāditya iti 
kālaṃ kālavibhaktīś ca nakṣatrāṇi grahāṃs tathā 
saritaḥ sāgarāñ chailān samāni viṣamāṇi ca 
dharmasāmānyād āha 
dravyātmā kālo vaiśeṣikāṇāṇāṃ kriyārūpo 'nyeṣām 
ādityādigatipratāna āvṛttimān 
kālavibhaktayo vibhāgā māsartvayanasaṃvatsarādyāḥ 
nakṣatrāṇi kṛttikārohiṇyādīni 
graḥā ādityādayaḥ 
sarito nadyaḥ 
sāgarāḥ samudrāḥ 
śailāḥ parvatāḥ 
samāni sthalāny ekarūpā bhūbhāgāḥ khātapradaravarjitāḥ 
viṣamāṇi ārohāvarohavanti 
tapo vācāṃ ratiṃ caiva kāmaṃ ca krodham eva ca 
sṛṣṭiṃ sasarja caivemāṃ sraṣṭum icchann imāḥ prajāḥ 
ratir manasaḥ paritoṣaḥ 
kāmo 'bhilāṣo manmatho vā 
anyat prasiddham 
evamādikāṃ sṛṣṭiṃ sasarjemām 
atra śloke pūrvā ca yā sṛṣṭir uktā 
imāḥ prajāḥ sraṣṭum icchan devāsurā yakṣarākṣasagandharvādyās tadupakaraṇaṃ tadātmadharmavac charīraṃ dharmaṃ cādāv asṛjad ity arthaḥ 
atha keyaṃ vācoyuktiḥ sṛṣṭiṃ sasarjeti 
ya evārthaḥ sṛṣṭiṃ kṛtavān iti 
sarve dhātavaḥ karotyarthasya viśeṣāvacchinne vartante 
pacati pākaṃ karoti yajati yāgaṃ karoti 
tatra kṛdantād viśeṣe 'vagata ākhyātagato dhātuḥ karotyarthamātrapratipādanaparo bhavati 
tasminn api kutaścit pratipanne punaḥpratipādane 'nuvādadoṣo mā bhūd iti kālakārakādiṣu tātparyam 
atha vā sṛjyamānaviśeṣā pramāṇāvacchinnā sṛṣṭiḥ sāmānyasṛṣṭeḥ karma yathā svapoṣaṃ puṣṭa iti 
karmaṇāṃ ca vivekārthaṃ dharmādharmau vyavecayat 
dvandvair ayojayac cemāḥ sukhaduḥkhādibhiḥ prajāḥ 
dharmādharmau vyavecayat vivekena pṛthagbhāvena vyavasthāpitavān ayaṃ dharma eva ayam adharma eva 
nanu ca naivāyaṃ viveko 'sti 
santi hi karmāṇy ubhayarūpāṇi dharmādharmātmakāni 
yathāhuḥ śabalāni vaidikāni karmāṇi hiṃsāsādhanakatvāt 
yathā jyotiṣṭomaḥ svarūpeṇa dharmo hiṃsāṅgatvāt tv adharmaḥ iti 
ata āha karmaṇāṃ tu vivekāya 
karmaśabdenātra proyogaḥ karmaṇām anuṣṭhānam ucyate 
sa eva padārtho 'nyathā prayujyamāno viparītasvabhāvo bhavati 
dharmaḥ sann adharmarūpatām āpadyate adharmo dharmatvam 
tathā hiṃsaiva 
hiṃsā bahiḥprayujyamānā adharmaḥ saḥ na hiṃsyāt sarvabhūtāni iti pratiṣedhagocaratvāt 
antarvedikṛtā agnīṣomīye dharmaḥ vidhilakṣaṇatvāt 
evaṃ tapo dharmaḥ tad eva tu dambhenāsāmarthyādinā vā kriyamāṇam adharmaḥ 
evaṃ devaragamanaṃ strīṇām adharmaḥ guruniyuktānāṃ putrārthinīnāṃ ghṛtāktādyanugraheṇa dharmaḥ 
ataḥ svarūpaikatve 'pi prayogabhedād dharmādharmavyavasthā 
ekatve 'pi pramāṇāntaradṛṣṭyā svarūpabheda eva 
atha ca karmaphaleṣu karmaśabdaḥ kāraṇe kāryopacārāt 
tenaitad uktaṃ bhavati karmāṇi vyavecayat karmaphalavibhāgāya 
kaḥ punaḥ karmaṇāṃ phalavibhāgaḥ 
ata uktam dvandvair ayojayat sukhaduḥkhādibhiḥ 
dharmasya phalaṃ sukham adharmasya duḥkham 
ata ubhayakāriṇo dvandvair yojyante dharmakāritvāt sukhena adharmakāritvād duḥkhena 
dvandvaśabdo 'yaṃ rūḍhyā parasparaviruddheṣu pīḍākareṣu vartate śītoṣṇavṛṣṭyātapakṣutsauhityādiṣu 
ādigrahaṇaṃ sāmānyaviśeṣabhāvena jñeyam 
kevalau sukhaduḥkhaśabdau svarganarakayor vācakau niratiśayānandaparitāpavacanau vā 
viśeṣaḥ svargagrāmaputrapaśvādilābhas tadapahāraś cādiśabdasya viṣayaḥ 
karmaṇāṃ pūrvam utpattir uktā 
anena teṣām eva prayogavibhāgaḥ phalavibhāgaś ca prajāpatinā kṛta iti pratipādyavivekaḥ 
aṇvyo mātrā vināśinyo daśārdhānāṃ tu yāḥ smṛtāḥ 
tābhiḥ sārdham idaṃ sarvaṃ saṃbhavaty anupūrvaśaḥ 
upasaṃhāro 'yam 
daśārdhānāṃ pañcānāṃ mahābhūtānāṃ yā aṇvyaḥ sūkṣmā mātrā avayavās tanmātrās tā vināśinyaḥ 
pariṇāmadharmitvāt sthaulyapratipattyāvināśinya ucyante 
tābhiḥ sārdham idaṃ jagat sarvaṃ saṃbhavaty utpadyate 
anupūrvaśaḥ krameṇa 
sūkṣmāt sthūlaṃ sthūlāt sthūlataram 
yādṛśo vā krama uktaḥ prāk 
yaṃ tu karmaṇi yasmin sa nyayuṅkta prathamaṃ prabhuḥ 
sa tad eva svayaṃ bheje sṛjyamānaḥ punaḥ punaḥ 
asyāyam arthaḥ 
yady api prajāpatir īśvaro bhūtasṛṣṭau śaknoti yathecchaṃ prāṇinaḥ sraṣṭuṃ tathāpi na pūrvakalpakṛtāni karmāṇy anapekṣya prāṇinaḥ sṛjati 
yena yādṛśaṃ purākalpe karma kṛtaṃ tatkarmākṣiptāyāṃ jātau taṃ janayati na jātyantare 
śubhena karmaṇā tatphalopabhogyāyāṃ devamanuṣyādijātau janayati viparītena tiryakpretādiṣu 
yathaiva bhūtendriyaguṇāḥ kalpādau prakṛtisthā udbhavanti evaṃ karmāṇy api pralaye svaprakṛtisthāni punar udbhavanti sargādau 
tataḥ śeṣeṇa ity eṣa nyāyas tatrāpy asty eva 
yadi tarhi karmāpekṣotpattiḥ kva prajāpater aiśvaryam upayogi kīdṛśaṃ vā sāpekṣam aiśvaryam 
tasmin sati jagata utpatteḥ katham anupayogaḥ 
na tam antareṇa sthityutpattipralayāḥ santi 
nityatvāt tasya svakṛtāny api karmāṇi kāraṇaṃ tadicchāpi prakṛtipariṇāmaś ca 
etasyāḥ kāraṇasāmagryā idaṃ jagad utpadyate tiṣṭhati pralīyate ca 
sāpekṣasyāpy aiśvaryaṃ na vihanyate 
yatheha rājādir īśvaro bhṛtyādīn phalena yojayed evam evādikarmānurūpeṇaiva yojayati 
na cānīśvaraḥ 
nanu nāsya ślokasyāyam artha pratīyate 
kiṃ tarhi pratīyate 
vidhātur eva prāṇināṃ karmaviniyoge svātantryam 
sa yaṃ prāṇinaṃ prathamaṃ sargādau yasmin karmaṇi hiṃsātmake tadviparīte vā nyayuṅkta sa tad eva karma bhajate karoti 
na pitrāder anuśāsanam apekṣya svecchayānyathā pravartate 
kiṃ tarhi prākprajāpatiniyogavaśāt sādhv asādhu vā svayam anyānuśāsananirapekṣo 'nutiṣṭhati 
sṛjyamānāh punar jāyamānaḥ 
kalpāntare 'sminn eva vā kalpe prajāpatir eva kṣetrajñāṃś tatkartṛtvena niyuṅkte 
atas tanniyogam evānuvartamānāḥ prācīnaṃ śubham aśubhaṃ vā karma kurvanti 
tad uktam 
kartṛtvaṃ pratipadyante anīśāḥ sveṣu karmasu 
maheśvareṇa preryante śubhe vā yadi vāśubhe  iti 
ajño jantur anīśo 'yam ātmanaḥ sukhaduḥkhayoḥ 
īśvaraprerito gacchet svargaṃ vā śvabhram eva vā 
ucyate 
evaṃ sati karmaphalasaṃbandhas tyaktaḥ syāt puruṣakārānarthakyaṃ ca syāt agnihotrādikarmādyupadeśo brahmopāsanāś ca vyarthāḥ prasajyeran 
ya eveśvarasvarūpānabhijñās ta eva dṛṣṭādṛṣṭārtheṣu karmasu pravarteran 
ye tu tadadhīnaṃ kartṛtvaṃ bhoktṛtvaṃ ca manyante teṣāṃ sarvatrāpravṛttiprasaṅgaḥ 
kṛtam api na tatkarma phalati 
akartāro 'pi bhokṣyāmaha iti manyamānā udāsīran 
na ca vyādhir ivāpathyād viduṣāṃ balād icchopajāyate kartṛtva īśvarapreraṇayā 
atha karmaphalasṛṣṭyā tadicchā niścitā asmāt karmaṇa idaṃ kartṛtvaṃ bhavatīti na tarhi yaṃ tu karmaṇi ity etad asti 
śāstrād eva niyogaḥ pratipattavyaḥ 
tasmād yaṃ puruṣaṃ sa prabhuḥ prathamam nyayuṅkta anādau saṃsāre prathamaṃ vartamānāpekṣayaṃ niyoktṛtvaṃ cāsya sarvabhāveṣu dikkālanimittakāraṇatvāt 
anye tu vyācakṣate 
jātyantarāpannasyātmano na pūrvaṃ jātisaṃskārāpekṣā 
ataḥ svabhāvānuvṛttiḥ 
yaṃ jātiviśeṣaṃ yasmin karmaṇi niyuktavān paravadhādau sa siṃhādijātīya ātmā saṃpanno manuṣyatve mārdavam abhyastam api hitvā jātidharmaṃ pratipadyate anyenānupadiṣṭam api 
svābhāvyāt prajāpatikṛtatvāt karmāṇi balavanti prāgabhyāsaṃ jātyantaragatasya vismārayantīti pradarśitaṃ bhavati 
etad eva vistārayati 
hiṃsrāhiṃsre mṛdukrūre dharmādharmāv ṛtānṛte 
yad yasya so 'dadhāt sarge tat tasya svayam āviśat 
hiṃsraṃ paraprāṇaviyogakaraṃ sarpasiṃhahastyādi 
tadviparītam ahiṃsraṃ rurupṛṣatādi 
mṛdu peśalam anāyāsakam 
krūraṃ kaṭhinaṃ paraduḥkhotpādanātmakam 
anyat prasiddham 
yad etad dviśaḥ prasiddhaṃ karma jātaṃ tato yasya yad eva adadhād dattavān kalpitavān sa prajāpatiḥ sarge sṛṣṭyādau pūrvakarmānurūpyam avekṣya tatkarma sa sṛṣṭaḥ prāṇī svayam āviśat pratipadyate 
bhūtakālatā na vivakṣitā 
ādyatve 'pi jātidharmasyānupadiṣṭasya svayaṃpratipattidarśanāt 
yathartuliṅgāny ṛtavaḥ svayam evartuparyaye 
svāni svāny abhipadyante tathā karmāṇi dehinaḥ 
atra dṛṣṭāntaḥ 
acetanā api yathā bhāvās tanmaryādayaiva vyavasthitasvabhāvāḥ evaṃ cetanā api puruṣakṛtakarmasahāyena prajāpatinā kṛtāṃ maryādāṃ nātikrāmanti yasyāṃ jātau jātās tad eva kurvanti nānyad icchanto 'pi śaknuvanti kartum 
ṛtavo vasantādayaḥ 
svaliṅgāni cihnāni patraphalakusumaśītoṣṇavarṣādīni 
paryaye 
yasyartor yaḥ paryāyaḥ svakāryāvasaras tasmin sa ṛtus taṃ dharmaṃ svayam eva pratipadyate na puruṣaprayatnam apekṣate 
cūtamañjaryo vasante svayam eva puṣyanti na mūle salilasekam apekṣante 
evaṃ puruṣakarmāṇy adṛṣṭāni 
nāsti sa padārtho yo na karmāpekṣate 
tathā hi 
varṣāṇāṃ svasvabhāvo yo vṛṣṭipradaḥ bhavati ca rājadoṣād rāṣṭradoṣād vā kadācid avagrahaḥ 
tasmāt karmaśaktir evānapasāryā 
vṛttānurodhād asakṛd anugrahaṇam 
anye tu ślokatrayam apy anyathā vyācakṣate 
karmaśaktīnāṃ svabhāvaniyamo 'nenocyata ity āhuḥ 
yat phalaṃ yasmin karmaṇy āhitaṃ prajāpatinā sa karmaviśeṣaḥ punaḥ punaḥ sṛjyamāno 'nuṣṭhīyamānaḥ svayaṃ tat phalaṃ bhajate dadātīty arthaḥ 
tena yāgaḥ kṛto yadā phaliṣyati na tadā kiṃcid anyad apekṣata iti pratipāditaṃ bhavati 
sevā hi svakṛtā api mantripurohitādivākyam apekṣate 
naivaṃ yāgaḥ 
dṛṣṭas tu vyāpāras tenāpekṣyate 
dṛṣṭādṛṣṭakāraṇadvayajanyatvāt sarvasya kāryasyādṛṣṭāntarāpekṣā niṣidhyate tadānīm 
karmāṇīṣṭāniṣṭaphalapradāni vidhipratiṣedhaviṣayāṇi 
karmāṇi dviśa udāharati 
hiṃsrāhiṃsre iti 
hiṃsā pratiṣiddhā 
tasyā narakādiphalapradānaṃ niyamitam 
yo brāhmaṇāyāvaguret yo māmakāyāvaguret taṃ śatena yātayād iti vākyaśeṣebhyaḥ 
sā tataḥ svabhāvān na cyavate 
prāyaścitteṣu viśeṣaṃ vakṣyāmaḥ 
ahiṃsraṃ vihitam 
tasyāpi neṣṭaphaladānāt svabhāvacyutir asti 
dharmādharmayor eva viśeṣāyate 
vihitaṃ karma dharmaḥ pratiṣiddham adharmaḥ tayor viśeṣāḥ satyānṛtādayaḥ 
satyaṃ vihitam anṛtaṃ pratiṣiddham 
evaṃ sarvāṇi pūrvottarapadāni vihitapratiṣiddhaviśeṣapradarśanāni 
avyabhicaritadṛṣṭakāryakāraṇasaṃbandhīni karmāṇi 
dṛṣṭāntaḥ yathartuliṅgānīti 
śeṣaṃ samānam 
lokānāṃ tu vivṛddhyarthaṃ mukhabāhūrupādataḥ
brāhmaṇaṃ kṣatriyaṃ vaiśyaṃ śūdraṃ ca niravartayat 
pṛthivyādīnāṃ lokānāṃ vivṛddhyartham 
vṛddhiḥ puṣṭir bāhulyaṃ vā 
brāhmaṇādiṣu caturṣu varṇeṣu satsu trayāṇāṃ lokānāṃ vṛddhiḥ 
itaḥ pradānaṃ devā upajīvanti 
te ca yāgādyadhikṛtāḥ 
atas taiḥ karma kṛtam ubhau lokau vardhayati 
puruṣakarmapracoditā devāḥ 
ādityāj jāyate vṛṣṭiḥ iti asyāpi lokasya vṛṣṭir vṛddhiḥ 
brāhmaṇādīn varṇān niravartayan nirvartitavān asṛjat 
mukhabāhūrupādataḥ yathākramaṃ mukhād brāhmaṇam bāhubhyāṃ rājanyam ūrubhyāṃ vaiśyam śūdraṃ pādata iti 
tasiḥ apādāne 
kāraṇāt kāryaṃ niṣkṛṣyata iveti bhavati 
apāye sati apādānatvam 
ādyaṃ kaṃcid brāhmaṇaṃ svamukhāvayavebhyo daivyā śaktyā nirmitavān adyatanānāṃ sarveṣāṃ mithunasaṃprayogadvāreṇa tattvebhya utpattidarśanāt 
paramārthataḥ stutir eṣā varṇānām utkarṣāpakarṣapradarśanārtham 
sarveṣāṃ bhūtānāṃ prajāpatiḥ śreṣṭhas 
tasyāpi sarveṣām aṅgānāṃ mukham 
brāhmaṇo 'pi sarveṣāṃ varṇānāṃ praśasyatamaḥ 
etena sāmānyena brahmamukhād utpanna ity ucyate 
mukhakarmādhyāpanādyatiśayād vā mukhata ity ucyate 
kṣatriyasyāpi bāhukarma yuddham 
vaiśyasyāpy ūrukarma paśūn rakṣato gobhiś carantībhir bhramaṇam sthalapathavāripathādiṣu vāṇijyāyai gamanam 
śūdrasya pādakarma śuśrūṣā 
dvidhā kṛtvātmano deham ardhena puruṣo 'bhavat 
ardhena nārī tasyāṃ sa virājam asṛjat prabhuḥ 
eṣā sṛṣṭiḥ sākṣāt parasya puruṣasya 
iyaṃ tu brahmaṇas tasyaivety anye 
yat tad antaraṇḍaṃ samudgataṃ śarīraṃ tad dvidhā kṛtvā ardhena puruṣo 'bhavat pumān saṃpannaḥ śukrasekasamarthaḥ 
ardhena nārī gaurīśvarabhaṅgyā 
atha vā pṛthag eva tāṃ nirmitavān 
tāṃ nirmāya tasyāṃ maithunena dharmeṇa virāḍ iti yasya nāma prasiddhaṃ taṃ janitavān 
etad ucyate 
prajāpatiḥ svāṃ duhitaram agacchat 
idam api jāyāpatyoḥ śarīramātrabhedāt sarvatra kāryeṣv avibhāgāt tadālambanaṃ dvaidhaṃkāravacanam 
tapas taptvāsṛjad yaṃ tu sa svayaṃ puruṣo virāṭ 
taṃ māṃ vittāsya sarvasya sraṣṭāraṃ dvijasattamāḥ 
sa virāṭ tapas taptvā yaṃ puruṣam asṛjat taṃ māṃ vitta jānīdhvam 
evaṃ smṛtiparaṃparayā nātra vaḥ kiṃcid aviditaṃ mama varṇayitavyam asti 
tanmadhye śuddhim ātmana ācaṣṭe 
asya sarvasya sraṣṭāram 
anena sarvaśaktim āha 
janmakarmātiśayavantaṃ māṃ pratyayitarīkariṣyatīty abhiprāyaḥ niścayotpattyarthaṃ ca anyato 'vagate 'pi manujanmani svayam abhidhānāt 
yathānyataḥ śruto 'pi kaścit pṛcchyate devadattasya tvaṃ putraḥ iti bāḍham iti tenokte niścaya upajāyate 
abhijanavarṇanaṃ kavīnām atrapākaraṃ satyām api pāraṃparyeṇātmastutau 
dvijasattamā ity āmantraṇam 
sattamāḥ sādhutamāḥ sreṣṭhā iti yāvat 
ahaṃ prajāḥ sisṛkṣus tu tapas taptvā suduścaram 
patīn prajānām asṛjaṃ maharṣīn ādito daśa 
aham asṛjam utpāditavān 
daśa prajāpatīn maharṣīn 
āditaḥ suduścaraṃ tapaḥ kṛtvā 
suṣṭu duḥkhena tapaś caryate 'tipīḍākaraṃ bahukālaṃ ca 
tān maharṣīn nāmato nirdiśati 
marīcim atryaṅgirasau pulastyaṃ pulahaṃ kratum 
pracetasaṃ vasiṣṭhaṃ ca bhṛguṃ nāradam eva ca 
ete manūṃs tu saptānyān asṛjan bhūritejasaḥ 
devān devanikāyāṃś ca maharṣīṃś cāmitaujasaḥ 
ete maharṣayaḥ saptānyān manūn asṛjan 
adhikāraśabdo 'yaṃ manur iti 
manvantare yasya prajāsarge tatsthitau vādhikāra uktena prakāreṇa sa manur ity ucyate 
bhūritejasa amitaujasa iti caika evārthaḥ 
ekaṃ prathamāntaṃ sraṣṭur viśeṣaṇam 
dvitīyaṃ dvitīyāntaṃ sraṣṭavyānāṃ manvādīnāṃ viśeṣaṇam 
nanu devā brahmaṇaiva sṛṣṭāḥ 
satyaṃ na sarve 
aparimitā hi devasaṃghātāḥ 
devanikāyā hi devasthānāni svargalokabrahmalokādīni 
yakṣarakṣaḥpiśācāṃś ca gandharvāpsaraso 'surān 
nāgān sarpān suparṇāṃś ca pitṝṇāṃ ca pṛthaggaṇān 
yakṣādīnāṃ svarūpabhedaś cetihāsādipramāṇaka eva na pratyakṣādīnām anyatamena pramāṇena paricchidyate 
tatra vaiśravaṇānucarā yakṣāḥ 
rakṣāṃsi vibhīṣaṇādayaḥ 
tebhyaḥ krūratarāḥ piśācāḥ aśucimarudeśādivāsino nikṛṣṭā yakṣarākṣasebhyaḥ 
hiṃsrās tu sarva eva 
chadmakaraṇena kecit prāṇināṃ jīvam ākarṣanty adṛṣṭayā śaktyā vyādhīṃś ca janayantīty aitihāsikā mantravādinaś ca 
gandharvā devānucarā gītanṛttapradhānāḥ 
apsaraso devagaṇikā urvaśyādyāḥ 
asurā devaśatravo vṛtravirocanahiraṇyākṣaprabhṛtayaḥ 
nāgā vāsukitakṣādayaḥ 
sarpāḥ prasiddhāḥ 
suparṇāḥ pakṣiviśeṣā garutmatprabhṛtayaḥ 
pitaraḥ somapājyapādināmānaḥ svasthāne devavad vartante 
teṣāṃ gaṇam asṛjan 
vidyuto 'śanimeghāṃś ca rohitendradhanūṃṣi ca 
ulkānirghātaketūṃś ca jyotīṃṣy uccāvacāni ca 
meghodaradṛśyaṃ madhyamaṃ jyotir vidyud ucyate 
yasyās taḍitsaudāminītyādayaḥ paryāyā viśeṣāśrayāḥ 
aśaniḥ śilābhūtā himakaṇikā sūkṣmadṛśyaś ca varṣadhārādivat patantyo vegavad vātapreritāḥ sasyādivināśinya ucyante 
meghā abhrodakamarujjyotiḥsaṃghātā āntarikṣāḥ 
rohitaṃ daṇḍākāram antarikṣe nīlalohitarūpaṃ kadācit dṛśyate 
ādityamaṇḍalalagnaṃ kadācit kadācit pradeśāntare 'pi 
tasyaiva viśeṣa indradhanuḥ 
vakratvaṃ dhanurākāratādhikāsya 
ulkā saṃdhyāpradoṣādau visāriprabhāṇy utpāte dikṣu patanti yāni jyotīṃṣi dṛśyante 
nirghātaḥ bhūmyantarikṣa utpātaśabdhaḥ 
ketava utpāte dṛśyamānāni śikhāvanti jyotīṃṣi prasiddhāni 
anyāny api dhruvāgastyārundhatīprabhṛtīni nānāprakārāṇi 
kiṃnarān vānarān matsyān vividhāṃś ca vihaṅgamān 
paśūn mṛgān manuṣyāṃś ca vyālāṃś cobhyatodataḥ 
aśvamukhāḥ prāṇino himavadādiparvateṣu bhavanti te kiṃnarāḥ 
vānarā markaṭamukhā puruṣavigrahāḥ 
vihaṅgamāḥ pakṣiṇaḥ 
ajāvikoṣṭragardabhādayaḥ paśavaḥ 
mṛgāḥ rurupṛṣatādayaḥ 
vyālāḥ siṃhavyāghrādayaḥ 
dve dantapaṅktī uttarādhare yeṣāṃ bhavatas te ubhayatodataḥ 
kṛmikīṭapataṅgāṃś ca yūkāmakṣikamatkuṇam 
sarvaṃ ca daṃśamaśakaṃ sthāvaraṃ ca pṛthagvidham 
kṛmayo 'tyantasūkṣmā prāṇinaḥ 
kīṭās tebhya īṣatsthūlā bhūmicarāḥ 
pataṅgāḥ śalabhapakṣakādayaḥ 
sthāvaraṃ vṛkṣaparvatādi 
pṛthagvidhaṃ nānāprakāram 
kṣudrajantava ity ekavadbhāvaḥ 
evam etair idaṃ sarvaṃ manniyogān mahātmabhiḥ 
yathākarma tapoyogāt sṛṣṭaṃ sthāvarajaṅgamam 
evam iti prakrāntaprakārapratyayaparāmarśaḥ 
etair mahātmabhir marīcyādibhiḥ 
idaṃ sarvaṃ sthāvarajaṅgamaṃ sṛṣṭam 
yathākarma yasya janmāntare yādṛśaṃ karma tadapekṣam 
yasyāṃ jātau yasya tu yuktam utapattuṃ karmavaśāt sa tasyām evotpāditaḥ 
manniyogān madājñayā 
tapoyogān mahatkṛtvā tapaḥ 
yāvat kiṃcin mahad aiśvaryaṃ tat sarvaṃ tapasā prāpym ity etad anenāha 
yeṣāṃ tu yādṛśaṃ karma bhūtānām iha kīrtitam 
tat tathā vo 'bhidhāsyāmi kramayogaṃ ca janmani 
yeṣāṃ bhūtānāṃ yādṛśaṃ karma svabhāvato hiṃsram ahiṃsraṃ vā tadvat tathaiva kīrtitam 
idānīṃ janmakramayogam abhidhāsyāmi 
kva punaḥ karma kīrtitaṃ yatredaṃ yakṣarakṣa ityādi nāmanirdeśo na karmanirdeśaḥ 
ucyate 
nāmanirdeśād eva karmāvagatiḥ karmanimittatvād eṣāṃ nāmapratilambhasya 
tathā hi yakṣaṇād bhakṣaṇād aśanād vā yakṣāḥ 
rahasi kṣaṇanād rakṣāṃsi 
piṣitāśanāt piśācāḥ 
adbhyaḥ sṛtā ity apsarasaḥ 
amṛtākhyāyāḥ surāyā alābhād asurā 
ityādy apy ūhyam 
janmani kramayogo jarāyujāṇḍajā ityādi vakṣyate 
paśavaś ca mṛgāś caiva vyālāś cobhayatodataḥ 
rakṣāṃsi ca piśācāś ca manuṣyāś ca jarāyujāḥ 
ete jarāyujāḥ 
jarāyur ulbaṃ garbhaśayyā 
tatra prathamaṃ te saṃbhavanti 
tato muktā jāyante 
eṣa eteṣāṃ janmakramaḥ 
dantaśabdasamānārtho datśabdo 'nyo 'stīty ubhayatodata iti prathamābahuvacane rūpaṃ yujyate 
aṇḍajāḥ pakṣiṇaḥ sarpā nakrā matsyāś ca kacchapāḥ 
yāni caivaṃprakārāṇi sthalajāny audakāni ca 
nakrāḥ śiśumarādayaḥ 
kacchapaḥ kūrmaḥ 
yāni caivaṃprakārāṇi kṛkalāsādīni sthalajāni 
evaṃrūpāṇy audakāni jalajāni śaṅkhādīni 
svedajaṃ daṃśamaśakaṃ yūkāmakṣikamatkuṇam 
ūṣmaṇaś copajāyante yac cānyat kiṃcid īdṛśam 
svedaḥ pārthivānāṃ dravyāṇām agnyādityāditāpasaṃbandhād antaḥkledas tato jāyate daṃśamaśakādi 
anyad api yad īdṛśam atyantasūkṣmaṃ puttikāpipīlikādi yad ūṣmaṇa upajāyate 
ūṣmā sveda eva taddhetur vā tāpaḥ 
upajāyante iti vā pāṭhaḥ 
ye cānye kecid īdṛśāḥ iti paṭhitavyam 
udbhijjāḥ sthāvarāḥ sarve bījakāṇḍaprarohiṇaḥ 
oṣadhyaḥ phalapākāntā bahupuṣpaphalopagāḥ 
udbhedanam udbhit 
bhāve kvip 
tato jāyanta iti udbhijjāḥ 
uptaṃ bījaṃ bhūmiṃ ca bhittvā vidārya jāyante vṛkṣāḥ 
sarve bījāt kāṇḍāc ca prarohanti jāyante mūlaskandhādinā dṛḍhībhavanti 
tathauṣadhyaḥ 
oṣadhaya iti yuktam 
īkāraḥ kṛdikārad iti chāndaso vā 
idaṃ tāsāṃ svābhāvikaṃ karma 
pākāntāḥ phalapākaḥ anto nāśa āsām iti 
pakve phale vrīhyādayo naśyanti bahunā ca puṣpaphalenopagatāḥ yuktā bhavanti 
auṣadhīnāṃ vṛkṣāṇāṃ ca yathāsaṃbhavam etad viśeṣaṇam 
apuṣpāḥ phalavanto ye te vanaspatayaḥ smṛtāḥ 
puṣpiṇaḥ phalinaś caiva vṛkṣās tūbhataḥ smṛtāḥ 
vinā puṣpeṇa phalaṃ jāyate yeṣāṃ te vanaspatayaḥ kathyante na vṛkṣāḥ 
puṣpiṇaḥ phalinaś ca vṛkṣāḥ 
ubhayayogāt kvacid vanaspatayo vṛkṣā api ucyante vṛkṣāś ca vanaspatayo 'pi 
tatra viśeṣahetutvaṃ darśayiṣyāmaḥ 
vayaṃ tu brūmaḥ 
nāyaṃ śabdārthasaṃbandhavidhir vyākaraṇasmṛtivat 
tena nāyam artho ya evaṃsvabhāvās te vanaspatyādiśabdavācyāḥ kiṃ tarhi puṣpaphalānāṃ janmocyate 
tasya vaktavyatayā prakṛtatvāt kramaṃ yogaṃ tu janmani iti 
dvidhā phalānām utpattiḥ 
antareṇa puṣpāṇi jāyante puṣpebhyaś ca 
evaṃ puṣpāṇi vṛkṣebhyaś ca 
tena yady apy evam abhidhānaṃ ye phalinas te vanaspatayo jñeyās tathāpi prakaraṇasāmarthyād yattador vyatyayaḥ kartavyaḥ 
ye vanaspataya iti evaṃ prasiddhās te 'puṣpāḥ phalavantas tebhyaḥ puṣpam antareṇa phalāni jāyante iti 
sāmarthyāc cāyaṃ kramo 'vatiṣṭhate 
yathā vāsasā stambhaṃ praveṣṭaya iti vāsasi paridhātavye 'yam artho 'sya bhavati 
stambhe nidhāya vāsaḥ paridhāpayeti 
prasiddham apy etad anūdyate tamasā bahurūpeṇa ity etat pratipādayitum 
gucchagulmaṃ tu vividhaṃ tathaiva tṛṇajātayaḥ 
bījakāṇḍaruhāṇy eva pratānā vallya eva ca 
yāḥ saṃhatā bhūmer baddhā ekamūlā anekamūlāś ca latā uttiṣṭhanti na ca vṛddhiṃ mahatīṃ prāpnuvanti tāsāṃ saṃghāto gucchagulmaśabdavācyaḥ tṛṇamūlakādiḥ 
tayos tu bhedaḥ puṣpavad apuṣpakṛto vā 
anyā vā tṛṇajātayaḥ kuśaśādvalaśaṅkhapuṣpīprabhṛtayaḥ 
pratānā dīrghā bhūmigatās tṛṇaprarohāḥ 
vallyo vratatyaḥ bhūmer utpatya vṛkṣam anyaṃ vā kaṃcit pariveṣṭyordhvam āruhanti 
sarvam etat vṛkṣavat bījakāṇḍaruham 
tamasā bahurūpeṇa veṣṭitāḥ karmahetunā
antaḥsaṃjñā bhavanty ete sukhaduḥkhasamanvitāḥ 
karma adharmākhyaṃ hetur yasya tamasas tena veṣṭitā vyāptāḥ 
bahurūpeṇa vicitraduḥkhānubhavanimittena 
yady api sarvaṃ triguṇaṃ tathāpy eṣāṃ tama udriktam apacite sattvarajasī 
atas tamobāhulyān nityaṃ nirvedaduḥkhādiyuktā adharmaphalam anubhavantaḥ suciram āste 
sattvasyāpi tatra bhāvāt kasyāṃcid avasthāyāṃ sukhaleśam api bhuñjate 
tad āha sukhaduḥkhasamanvitā iti 
antaḥsaṃjñeti 
saṃjñā buddhis talliṅgasya bahirvihāravyāhārādeḥ kāryasya ceṣṭārūpasyābhāvād antaḥsaṃjñā ucyante 
anyathāntar eva sarvaḥ puruṣaś cetayate 
atha vā yathā manuṣyāḥ kaṇṭakāditodaṃ prāk cetayante naivaṃ sthāvarāḥ 
te hi mahāntaṃ pratodaṃ paraśuvidāraṇādidukhasaṃjñāyām apekṣante 
yathā svāpamadamūrcchāvasthāgatāḥ prāṇinaḥ 
etadantās tu gatayo brahmādyāḥ samudāhṛtāḥ
ghore 'smin bhūtasaṃsāre nityaṃ satatayāyini 
eṣo 'nto 'vasānaṃ vallīgatir yāsāṃ gatīnāṃ tā etadantāḥ 
kṛtakarmaphalopabhogārtham ātmanas tattaccharīrasaṃbandho gatir ucyate 
asyāḥ sthāvarātmikāyā gater anyā nikṛṣṭā duḥkhabahulā gatir nāsti 
brahmagateś cānyādyottamā gatir ānandarūpā nāsti 
etā gatayaḥ śubhāśubhaiḥ karmabhir dharmādharmākhyaiḥ prāpyante 
parabrahmāvāptis tu mokṣalakṣaṇā kevalānandarūpā jñānāt jñānakarmasamuccayād veti vakṣyāmaḥ 
bhūtasaṃsāre bhūtānāṃ kṣetrajñānāṃ saṃsāre janmamaraṇaprabandhe jātyantarāgamane 
ghore pramādālasyavatāṃ bhīṣaṇe iṣṭaviyogāniṣṭayogotpattyā 
satataṃ sarvakālaṃ gamanaśālini vināśiny asāre 'pi nityaṃ ghore na kadācid aghore 
devādigatiṣv api suciraṃ sthitvā martavyam iti nityaṃ ghoraḥ 
tad anena dharmādharmanimittatvasaṃvarṇanena saṃsārasya śāstrasya mahāprayojanatā pratipaditā bhavati 
śāstrād dhi dharmādharmayor vivekajñānam ity adhetavyam 
evaṃ sarvaṃ sa sṛṣṭvedaṃ māṃ cācintyaparākramaḥ 
ātmany antardadhe bhūyaḥ kālaṃ kālena pīḍayan 
evaṃ kiṃcit sākṣāt kiṃcit prajāpatiniyogena sa bhagavān sarvam idaṃ jagat sṛṣṭvā utpādya māṃ ca jagatsthitau niyojya sve 'ntare 'cintya āścaryarūpo mahān prabhāvaḥ parākramaḥ sarvaviṣayāśaktir yasya sa sṛṣṭvā antardadhe 'ntardhānaṃ kṛtavān icchāgṛhītaṃ śarīraṃ yogaśaktyojjhitvā punar aprakāśaḥ saṃvṛttaḥ 
ātmanīti 
yathānye bhāvāḥ prakṛtāv antardhīyanta evaṃ so 'nyatrety evaṃ na 
kiṃ tarhy ātmany eva pralīnaḥ 
na hi tasyānyā prakṛtir asti yatrāntardhīyeta sarvabhūtānāṃ tatprakṛtitvāt 
jagatsarvavyāpārān nivṛttir vāntardhānam 
bhūyaḥ kālaṃ kālena pīḍayan 
sṛṣṭvety etat kriyāpekṣaḥ śatā draṣṭavyaḥ 
pralayakālaṃ sargasthitikālena vināśayan 
bhūyaḥ punar ity arthaḥ 
vakṣyati anantā sargasaṃhārāḥ iti 
yadā sa devo jāgarti tad evaṃ ceṣṭate jagat 
yadā svapiti śāntātmā tadā sarvaṃ nimīlati 
sa devo yadā jāgarti yad etad icchatīdaṃ jagad utpadyatām etām sthitiṃ ca kālam iyantaṃ labhatām iti tadā ceṣṭate 
mānasavācikabhautikair vyāpārair āntarair bāhyaiś ca śvāsapraśvāsāhāravihārakṛṣiyāgādibhir yuktaṃ bhavati 
yadā svapiti yadā nivṛtteccho bhavati jagatsargasthitibhyāṃ tadā sarvaṃ nimīlati pralayaṃ prāpnoti 
jāgaryā svāpaś ca prajāpater icchā pravṛttinivṛttī ucyete 
śāntātmatvaṃ bhedāvasthopasaṃhāraḥ 
tasmin svapati tu svasthe karmātmānaḥ śarīriṇaḥ 
svakarmabhyo nivartante manaś ca glānim ṛcchati 
pūrvavyākhyānaśloko 'yaṃ vispaṣṭārthaḥ 
svasthe susthire 
śāntātmavac chuddharūpe 
svātmany avasthānam aupādhikabhedanivṛttiḥ 
karmātmānaḥ karmapradhānāḥ saṃsāriṇaḥ kṣetrajñāḥ 
śarīriṇaḥ 
karmasaṃbandhena śarīrasaṃbandhānubhāvād evam ucyante 
tasmin svapati śayāne svakarmabhyo nivartante 
śarīraceṣṭānivṛttir etenocyate 
manaś ca glānim ṛcchati 
etenāntaravyāpāranivṛttiḥ 
ato bāhyāntaravyāpāranivṛttyā pralayaḥ pratipādito bhavati 
glānir nirutsāhaḥ svavyāpāre 'śaktatām ṛcchati prāpnoti 
yugapat tu pralīyante yadā tasmin mahātmani 
tadāyaṃ sarvabhūtātmā sukhaṃ svapiti nirvṛtaḥ 
yattador vyatyayenāyaṃ śloko vyākhyātavyaḥ 
anyathā pūrvaślokāpekṣayetaretarāśrayaḥ prasajyeta 
etad uktam 
yadā svapiti tadā nimīlati sarvam 
sukhaṃ svapiti nirvṛtaḥ 
sukhasvarūpam eva paraṃ brahma na tasya svāpāvasthāyāṃ sukham anyadā duḥkham 
svāpaś ca tasya yādṛśaḥ sa prāg ukta eva 
nirvṛtiś ca tasya sarvakālam 
na hy asau paramātmāvidyopaplavataraṅgair āmṛśyate kevalasukhamayaḥ 
tasya sarvasya kartṛtvaṃ upapadyate 
yathāyaṃ puruṣa uparato gṛhakṛtyebhyaḥ kṛtakṛtyatayārjitaṃ mayā dhanaṃ gṛhopayogi nirupadravaś cāsmi saṃvṛtta ity evaṃ sukhaṃ svapiti nirvṛtto nirāśaṅkātmabādha evam upamīyate 'sāv api 
tasyāpīdaṃ jagat kuṭumbabhūtam iti praśaṃsā 
pradhānaviṣayo vāyaṃ śloko varṇanīyaḥ 
tadā pradhānaṃ svapiti yadā yugapat sarvāṇi bhūtāni tatra pralīyante tadātmatāṃ kāraṇarūpatām āpadyante vikārāvasthām udgacchanti yugapad yāvanti trailokyodaravartīni 
svāpaś ca pariṇāmanivṛttir na punar jñānopasaṃhatiḥ acetanasya pradhānasya 
sukhaṃ copacārato 'cetanatvād eva 
tamo 'yaṃ tu samāśritya ciraṃ tiṣṭhati sendriyaḥ 
na ca svaṃ kurute karma tadotkrāmati mūrtitaḥ 
idānīṃ saṃsāriṇaḥ puruṣasya maraṇaṃ dehāntaraprāptiś cābhyāṃ ślokābhyāṃ kathyate 
tamo jñānanivṛttis tāṃ samāśritya ciraṃ tiṣṭhaty āste sendriyaḥ 
na ca svaṃ kurute karma śvāsapraśvāsādikaṃ 
tadā mūrtitaḥ śarīrād utkrāmati gacchati 
nanu ca sarvagata ātmākāśavad vibhus tasya kīdṛśy utkrāntiḥ 
karmopārjitaśarīratyāga evotkrāntiḥ 
na punar mūrtasyaivārthasya deśād deśāntaragamanam 
atha vā kaiścid iṣyate asty anyad antarābhavaṃ śarīraṃ sūkṣmaṃ yasyeyam utkrāntiḥ 
anyais tv antarābhavadeho neṣyate 
yathāha bhagavān vyāsaḥ
asmin dehe vyatīte tu deham anyan narādhipa 
indriyāṇi vasanty eva tasmān nāsty antrābhavaḥ 
sāṃkhyā api kecin nāntarābhavam icchanti vindhyavāsiprabhṛtayaḥ 
ko 'yam antarābhavo nāma 
asmiñ charīre naṣṭe mātṛkukṣyādisthānaṃ dvitīyaśarīragrahaṇārthaṃ yāvan na prāptaṃ tāvad antarā nirupabhogaṃ śarīram upajāyate sūkṣmaṃ yasya na kvacit saṃyogo nāgnyādidāho na mahābhūtaiḥ pratibandhaḥ 
anye tu mūrtiṃ paramātmānam āhuḥ 
sarvātmarūpaḥ paramātmā samudrasthānīyas tataḥ prādur bhavanti jīvā avidyāvaśād bhedam upayanti mahodadher ivormayaḥ 
tasya ca tato niṣkrāmataḥ puryaṣṭākākhyaṃ liṅgam abhyupagamyate 
dharmādharmapūrvakṛtavaśāt pratyekasya jīvasya vāsaḥsthānīyaṃ sūkṣmaṃ śarīram 
yathā purāṇa uktam 
puryaṣṭakena liṅgena prāṇākhyena sa yujyate 
tena baddhasya vai bandho mokṣo muktasya tena tu 
te ca prāṇāpānavyānodānasamānāḥ pañca buddhīndriyavarga evaṃ karmendriyavargo 'ṣṭamaṃ mana ity etat puryaṣṭakam 
taccharīraṃ na naśyati āmokṣāvasthāyāḥ 
tad uktam saṃsarati nirūpabhogabhāvair adhivāsitaṃ liṅgam 
yadāṇumātriko bhūtvā bījaṃ sthāsnu cariṣṇu ca 
samāviśati saṃsṛṣṭas tadā mūrtiṃ vimuñcati 
aṇvyaḥ sūkṣmā mātrā avayavā yasya so 'ṇumātrikaḥ 
puryaṣṭakam antarābhavadeho vā svabhāvata eva vātmānaḥ sūkṣmāḥ 
yathoktam 
sa eṣa ātmāntarhṛdaye 'ṇīyān ityādi 
bījaṃ śarīrotpattikāraṇam 
sthāsnu vṛkṣādijanmahetubhūtam 
cariṣṇu jagamam 
samāviśaty adhitiṣṭhati pratinibadhyate 
yadā tena saṃsṛṣṭaḥ prāṇādibhis tadā mūrtiṃ vimuñcaty ābadhnāti śarīraṃ gṛhṇātīty arthaḥ 
evaṃ sa jāgratsvapnābhyām idaṃ sarvaṃ carācaram 
saṃjīvayati cājasraṃ pramāpayati cāvyayaḥ 
upasaṃhāraḥ pūrvoktasya 
ātmasaṃbandhibhyāṃ jāgratsvapnābhyāṃ carācaraṃ sthāvaraṃ jaṃgamaṃ jīvayati mārayati ca jagat 
avyayo 'vināśī 
idaṃ śāstraṃ tu kṛtvāsau mām eva svayam āditaḥ 
vidhivad grāhayāmāsa marīcyādīṃs tv ahaṃ munīn 
iha śāstraśabdena smārto vidhipratiṣedhasamūha ucyate na tu granthaḥ tasya manunā kṛtatvāt 
tathā hi mānava iti vyapadeśo 'sya 
itarathā hi hairaṇyagarbha iti vyapadiśyeta 
kecit tu hiraṇyagarbhenāpi kṛte granthe manunā bahūnāṃ prakāśitatvāt tena vyapadeśo yujyata eva 
yathā himavati prathamam upalabhyamānā gaṅgā anyato 'py utpannā haimavatīti vyapadiśyate yathā ca nityaṃ darśanāt kāṭhakaṃ pravacanaṃ kaṭhena vyapadeśaḥ 
satsv apy anyeṣv adhyetṛṣv adhyāpayitṛṣu ca pravacanaprakarṣāt kaṭhena vyapadeśaḥ 
nāradaś ca smarati śatasāhasro 'yaṃ granthaḥ prajāpatinā kṛtas tataḥ sa manvādibhiḥ krameṇa saṃkṣiptaḥ iti 
ato 'nyakṛtatve 'pi mānavavyapadeśo na viruddhaḥ 
śāstraśabdena granthābhidhānam api śāsanarūpārthapratipādakatvād dṛṣṭam eva 
mām eva grāhayāmāsa ahaṃ tenādhyāpita ity arthaḥ 
svayam ādito vidhivad ity ebhiḥ padair āgamasyāvibhraṃśa ucyate 
granthakāreṇa hi svakṛto grantho yaḥ svayam adhyāpyate prathamaṃ tatra mātrāpi na parihīyate 
anyasya hi tasmād adhigatavato 'nyam adhyāpayato na tadgranthāvināśe yatno bhavati 
kartur apy adhyāpitapūrvasya pratiṣṭhāpito mayā pūrvam ayaṃ granthaḥ iti dvitīyavāraṃ pramādālasyādinā bhraṃśaḥ saṃbhāvyate 
ata ādita ity uktam 
vidhivac chiṣyopādhyāyayor ananyamanaskatādiguṇo 'vahitacittatā vidhiḥ 
arhe vatiḥ 
marīcyādīṃs tv ahaṃ munīn 
marīcyādayaḥ prasiddhaprabhāvāḥ tair apy etan matsakāśād adhitam ity ātmano viśiṣṭaśiṣyasaṃbandhena siddham aupādhyāyikaṃ darśayan maharṣīṇāṃ śāstramāhātmyena ca śraddhātiśayaṃ janayaty adhyayanāvirāmāya 
evaṃvidham etan mahac chāstraṃ yan marīcyādibhir apy adhītam 
eṣa cedṛśo mahātmā manus teṣām upādhyāya iti yuktam etasya sakāśād etadgranthādhyayanam ity ā śāstraparisamāpter noparamante śrotāra ity ubhayathāpi śāstrapraśaṃsā 
etad vo 'yaṃ bhṛguḥ śāstraṃ śrāvayiṣyaty aśeṣataḥ 
etad dhi matto 'dhijage sarvam eṣo 'khilaṃ muniḥ 
etac chāstraṃ vo yuṣmākam ayaṃ bhṛgur aśeṣataḥ sarvaṃ śrāvayiṣyati karṇapathaṃ neṣyaty adhyāpayiṣyati vyākhyāsyati ca 
etac chāstrasyaitad ā pratyavamarśaḥ 
etac chāstram eva munir akhilam aśeṣaṃ matto matsakāśād adhijage 'dhigatavān jñātavān 
gurumukhād vidyā niṣkrāmatīva śiṣyaḥ pratigṛhṇātīvety ataḥ apādāne tasir matta iti yuktaḥ 
bhṛgus tu maharṣīṇāṃ prakhyātataraprabhāvaḥ 
tasya pravaktṛtvaniyogenānekāśeṣaniratiśayavidyāvidām āgamanaparaṃparayāgatam etac chāstram iti pradarśyate 
ataś ca keṣāṃcid ayam api pravṛttiprakāro dṛśyate 
bahubhyo mahātmabhyaḥ śāstram idam avatīrṇam iti kim iti nādhīmaha ity adhyayanādipravṛttyābhimukhyaṃ śāstre janyate 
tatas tathā sa tenokto maharṣir manunā bhṛguḥ 
tān abravīd ṛṣīn sarvān prītātmā śrūyatām iti 
sa maharṣir bhṛgus tena manunā tathoktaḥ eṣa vaḥ śrāvayiṣyati iti niyuktas tato 'nantaraṃ tān ṛṣīn abravīc chrūyatām iti 
prītātmānekaśiṣyasaṃnidhāv aham atra niyukta iti bahumānena prītātmatvaṃ pravaktṛtvayogyatayājñākaro 'ham anena saṃbhāvita ity ātmani bhṛgor bahumānaḥ 
svāyaṃbhuvasyāsya manoḥ ṣaḍvaṃśyā manavo 'pare 
sṛṣṭavantaḥ prajāḥ svāḥ svā mahātmāno mahaujasaḥ 
upādhyāyo dharmān pṛṣṭo jagadutpattyādi varṇitavān 
tathaiva śiṣyo 'pi tanniyuktas taccheṣam eva varṇayitum ārabdhaḥ 
asyeti sākṣātkāreṇa manuṃ pratyavamṛśyati 
asmadupādhyāyasya svāyaṃbhuva it khyātasya ṣaḍ anye 'pare manavo vaṃśyā ekasmin vaṃśe kule jātāḥ sarve vaṃśyāḥ 
sarve hi sākṣād brahmaṇā sṛṣṭā ity ekakulasaṃbhavād vaṃśyā ucyante 
atha vā ekasmin kārye 'dhikṛtā vaṃśyā ekakarmānvayena prāṇināṃ vaṃśavyavahāro bhavati 
dvau munī vyākaraṇasya vaṃśyau 
taṃ caikaṃ dharmaṃ darśayati sṛṣṭavantaḥ prajāḥ svāḥ svāḥ iti 
manvantare manvantare yasya manor adhikāraḥ sa eva pajānāṃ pūrvamanvantaravinaṣṭānāṃ sraṣṭā pālayitā ca 
ato yena yāḥ prajāḥ sṛjyante tās tasya svā bhavanti 
svārociṣaś cottamaś ca tāmaso raivatas tathā 
cākṣuṣaś ca mahātejā vivasvatsuta eva ca 
tān manūn nāmato nirdiśati 
mahātejā iti viśeṣanam 
anyāni nāmāni rūḍhyā nibandhena vā 
vivasvatsuta iti samāsapadarūpaṃ śabdāntaraṃ kṛṣṇasarpanarasiṃhādiśabdavat 
svāyaṃbhuvādyāḥ saptaite manavo bhūritejasaḥ 
sve sve 'ntare sarvam idam utpādyāpuś carācaram 
atra sapta manavo mayā proktāḥ 
anyatra caturdaśa saṃpadyante 
sve sve 'natare 'vasare prāpte 'dhikārakāle iti yāvat 
utpādya prajā āpuḥ pālitavantaḥ 
sve sve 'ntare 'dhikārāvasare yasya manor yasmin kāle prāptaḥ sargasthitipālanādhikāraḥ 
anye tv antaraśabdaṃ māsādiśabdavat kālaviśeṣavācinaṃ manyante 
tad ayuktam 
manuśabdopasaṃhitaḥ kālaviśeṣaviṣayo manvantaro nāma kālo na tu kevala iti 
nimeṣā daśa cāṣṭau ca kāṣṭhā triṃśat tu tāḥ kalā 
triṃśatkalā muhūrtaḥ syād ahorātraṃ tu tāvataḥ 
sthitipralayakālaparimāṇanirūpaṇārthaṃ jyotiḥśāstragocaraṃ kālavibhāgaṃ vaktum upakramate 
aṣṭādaśa nimeṣāḥ kāṣṭhā nāma kālo bhavati 
triṃśatkāṣṭhāḥ kalāḥ 
triṃśatkalā eko muhūrtaḥ syāt 
tāvataḥ triṃśad ity arthaḥ 
triṃśan muhūrtaḥ ahorātram 
vidyād iti kriyāpadam āhṛtya tāvad iti dvitīyābahuvacanam 
atha ko 'yaṃ nimeṣo nāma 
akṣipakṣmaṇor naisargikakampa unmeṣasahacārī 
anyais tu paṭhitaṃ yāvatā kālenāvikṛtam akṣaram uccāryate sa nimeṣaḥ 
ahorātre vibhajate sūryo mānuṣadaivike 
rātriḥ svapnāya bhūtānāṃ ceṣṭāyai karmaṇām ahaḥ 
ahaś ca rātriś ca ahorātre 
tayor vibhāgaṃ karoti ādityaḥ 
udita āditye yāvat tadīyā raśmayo dṛśyante tāvad aharvyavahāraḥ 
astam ite tu prāg udayād rātrivyavahāraḥ 
manuṣyaloke devaloke vā 
yatra tarhy ādityo na vyāpnoti raśmibhis tatra katham ayam ahorātravibhāgo vijñeyo 'ta āha 
rātriḥ svapnāyeti 
svayaṃprabheṣu bhūteṣu nityaprakāśitvāt karmaceṣṭākāryārambheṇa svāpena ca vibhāgaḥ 
yathaivauṣadhīnāṃ niyataḥ prādurbhāvakālaḥ svābhāvyād evaṃ karmaceṣṭāsvāpāv api kālasvabhāvata eva niyatau 
pitrye rātryahanī māsaḥ pravibhāgas tu pakṣayoḥ 
karmaceṣṭāsv ahaḥ kṛṣṇaḥ śuklaḥ svapnāya śarvarī 
yo manuṣyāṇāṃ māsaḥ sa pitṝṇām aharniśam 
katarad ahaḥ katamā ca rātrir iti pravibhāgaḥ 
idam ahar iyam rātrir ity eṣa vibhāgaḥ 
pakṣayoḥ pañcadaśarātrisaṃmitayor ardhamāsākhyayor vyavasthitaḥ 
pakṣāśrita ity arthaḥ 
ekaḥ pakṣo 'har aparo rātris tayoś ca bhinnasvabhāvatvān niyatakramatvāc ca viśeṣam āha 
ahaḥ kṛṣṇaḥ pakṣaḥ 
śuklaḥ pakṣaḥ śarvarī rātriḥ 
karmaceṣṭābhyaḥ iti yuktaḥ pāṭhaḥ yathā svapnāya iti 
tādarthyam eva viṣayabhāvena vivakṣitam 
vṛttānurodhād ataḥ saptamī 
daive rātryahnī varṣaṃ pravibhāgas tayoḥ punaḥ 
ahas tatrodagayanaṃ rātriḥ syād dakṣiṇāyanam 
varṣaṃ manuṣyāṇāṃ dvādasamāsās tad ekam ahorātraṃ devānām 
toyoś ca vibhāga udagayanadakiṣṇāyanābhyām 
tatrodīcīṃ diśam abhipratiṣṭhamānasyādityasya ṣaṇmāsā udagayanaṃ bhavati 
ayanaṃ gamanam adhiṣṭhānaṃ vā 
tasyāṃ diśi ṣaṇmāsān āditya udeti 
tataḥ parāvṛttasya dakṣiṇāyanam 
tathā hi dakṣiṇāṃ diśam ākramyodīcīṃ hitvā hy udayaṃ karoti 
brāhmasya tu kṣapāhasya yat pramāṇaṃ samāsataḥ 
ekaikaśo yugānāṃ tu kramaśas tan nibodhata 
brahmā prajānāṃ sraṣṭā tasya yo lokas tatra kṣapāhasyāhorātrasya yat pramāṇaṃ yugānāṃ caitat samāsataḥ saṃkṣepeṇa nibodhata matsakāśāc chṛṇuta 
ekaikaśaḥ ekaikasya yugasya 
vakṣyamāṇasya prakaraṇasya piṇḍārthakathanārtho 'yaṃ ślokaḥ śrotṝṇām avadhānārthaḥ 
tathā ca saṃbudhyante nibodhateti 
prakṛte kālavibhāge punaḥ pratijñānaṃ prakaraṇāntaratvajñāpanārtham 
tena vakṣyamāṇo 'rtho na śāstrārambhaśeṣa eva api tu dharmāyāpi 
tathā ca vakṣyati brāhmaṃ puṇyam ahar viduḥ iti 
tadvijñānāc ca puṇyaṃ bhavatīty arthaḥ 
catvāry āhuḥ sahasrāṇi varṣāṇāṃ tat kṛtaṃ yugam 
tasya tāvacchatī saṃdhyā saṃdhyāṃśaś ca tathāvidhaḥ 
prakṛtatvād daivikāni varṣāṇi parigṛhyante 
tathā ca purāṇakāraḥ
ity etad ṛṣibhir gītaṃ divyayā saṃkhyayā dvijāḥ 
divyenaiva pramāṇena yugasaṃkhyā prakīrtitā 
tāni catvāri sahasrāṇi kṛtayugaṃ nāma kālaḥ 
tasya kṛtayugasya tāvantyaiva śatāni catvāri saṃdhyā 
saṃdhyāṃśas tasya tathāvidhas tatparimāṇaś catvārivarṣaśatānīty arthaḥ 
yatrātītasya kālasyāgāminaś ca svabhāvānuvṛttiḥ sā saṃdhyā 
ubhayakāladharmānuvidhānaṃ saṃdhyāṃsaḥ yatreṣatpūrvadharmānuvṛttir bhūyasī bhāvino yugasya 
itareṣu sasaṃdhyeṣu sasaṃdhyāṃśeṣu ca triṣu 
ekāpāyena vartante sahasrāṇi śatāni ca 
kṛtayugād anyeṣu tretādiṣu triṣu yugeṣu saṃdhyāsaṃdhyāṃśasahiteṣu vartante 
hānir apāyaḥ 
ekaṃ sahasraṃ haniṃ tretāyāṃ kṛtayugāt 
evaṃ tretāto dvāparasya dvāparāt kaleḥ 
evaṃ ca trīṇi varṣasahasrāṇi tretā dve dvāpara ekaṃ kalir iti bhavati 
śatāni hīyante saṃdhyātadaṃśayoḥ 
viśiṣṭo 'haḥsaṃghāto yugākhyas tasya viśeṣāḥ kṛtādayaḥ 
tāvac chatī iti īkāraḥ smartavyaḥ 
iha smṛtiḥ 
tāvatāṃ śatānāṃ samārāraḥ 
tāvac chabdasya bahugaṇavatuḍati iti vatvantatvāt saṃkhyāsaṃjñāyāṃ satyāṃ saṃkhyāpūrvo dviguḥ iti dvigusaṃjñāyāṃ satyām ṭāpo 'pavādo dvigoḥ iti ṅīp 
śataṃ parimāṇam asya iti 
yattadetebhyaḥ iti vatup 
ā sarvanāmnaḥ ity ākāraḥ 
anyathā bahuvrīhau tāvanti śatāni yasyāḥ śataśabdasyākārāntatvāt ajādyataṣṭāp iti ṭāpā bhavitavyam 
tasmin kṛte tāvacchatā iti syād ity abhiprāyaḥ 
yad etat parisaṃkhyātam ādāv eva caturyugam 
etad dvādaśasāhasraṃ devānāṃ yugam ucyate 
yad etad iti laukikī vāco yuktiḥ 
samudāyena prakrānto 'rthaḥ parāmṛśyate 
yad etac caturyugaṃ parisaṃkhyātaṃ catvāri sahasrāṇītyādinā niścitasaṃkhyam ādau prāg asmāc chlokāt etasya caturyugasya dvādaśabhiḥ sahasrair devānāṃ yugam ucyate 
dvādaśacaturyugasahasrāṇi devayugaṃ nāma kāla ity arthaḥ 
sahasraśabdāt svārthe 'ṇ 
dvādaśacaturyugasahasrāṇi parimāṇaṃ yasminn iti vigrahaḥ 
daivikānāṃ yugānāṃ tu sahasraṃ parisaṃkhyayā 
brāhmam ekam ahar jñeyaṃ tāvatī rātrir eva ca 
devayugasāhasraṃ brāhmam ekam ahaḥ 
tāvatī brahmaṇo rātrir devayugasahasram eva 
parisaṃkhyayā saṃkhyānena yat sahasram iti saṃbandhaḥ 
ślokapūraṇārthaś cāyam anuvādaḥ 
na hy asaṃkhyayā sahasrādivyavahāraḥ 
hetau tṛtīyā 
tad vai yugasahasrāntaṃ brāhmaṃ puṇyam ahar viduḥ 
rātriṃ ca tāvatīm eva te 'horātravido janāḥ 
yugasahasram anto yasyāhnas tad yugasahasrāntam 
ye manuṣyā etaj jānate te 'horātravidaḥ 
kiṃ teṣām ity apekṣāyāṃ puṇyaṃ bhavatīti saṃbandhaḥ 
brāhmasyāhnaḥ parimāṇavedanaṃ puṇyam atas tad veditavyam iti stutyā vidhipratipattiḥ 
tasya so 'harniṣasyānte prasuptaḥ pratibudhyate 
pratibuddhaś ca sṛjati manaḥ sadasadātmakam 
sa brahmā tāvatīṃ dīrghāṃ niśāṃ nidrām anubhūya pratibudhyate 
tataḥ punar jagat sṛjati 
svāpo brahmaṇa uktarūpaḥ 
na hy asau prākṛtapuruṣavat svapiti nityaṃ pratibodhāt 
tatra sargakramam āha manaḥ sadasadātmakam iti 
nanu ca apa eva sasarjādau ity uktam 
kecid āhur dvividhaḥ pralayaḥ mahāpralayo 'vāntarapralayaś ca 
avāntarapralaye 'yaṃ kramaḥ 
manaś cātra na tatvāntargatam tasya pūrvam utpannatvāt 
kiṃ tarhi prajāpatiḥ prabuddhaḥ manaḥsargāya sṛjati niyuṅkte ity arthaḥ 
dvitīye tu mahāpralayapakṣe manaḥkāraṇatvān mahat tattvam eva manas tataś ca prāguktakramahāniḥ 
purāṇe hi
mano mahān matir buddhir mahattvaṃ ca kīrtyate 
paryāyavācakāḥ śabdā mahataḥ parikīrtitāḥ  iti 
manaḥ sṛṣṭiṃ vikurute codyamānaṃ sisṛkṣayā 
ākāśaṃ jāyate tasmāt tasya śabdaṃ guṇaṃ viduḥ 
uktāpy eṣā tattvasya sṛṣṭiḥ 
yo viśeṣo noktas tatpratipādanāya punar ucyate 
vikurute viśeṣataḥ karoti brahmaṇā codyamānam 
tasmāc coditād ākāśaṃ jāyate 
tasyākāśasya śabdākhyo guṇo bhavati 
guṇa āśrita ucyate ākāśaṃ tasyāśrayaḥ 
na hy ākāśaṃ vinā śabdasya saṃbhavaḥ 
ākāśāt tu vikurvāṇāt sarvagandhavahaḥ śuciḥ 
balavāñ jāyate vāyuḥ sa vai sparśaguṇo mataḥ 
bhūtād bhūtāntarasyotpattir neṣyate 
mahataḥ sarvabhūtānām utpattyabhyupagamāt tenaivaṃ vyākhyāyate 
ākāśād anantaraṃ mahato vikurvāṇāt sparśamātrabhāvaṃ gatād vāyur jāyate 
sarvagandhāñ chucīn aśucīṃś ca vahati 
atha ca śuciḥ pavitraḥ 
balavān 
yāvatī kācid vikṛtiś ceṣṭārūpā sā vāyukarma kampākṣepordhvādhastiryaggamanādilakṣaṇā 
yatkiṃcic calitaṃ spanditaṃ tat sarvaṃ vāyvāyattam ity etat pradarśayituṃ balavān ity uktam 
uttaratrāpi yāḥ pañcamyas tā na janyarthāpekṣāḥ 
kiṃ tarhi vāyoḥ parato 'nantaram ity evaṃ yojanīyāḥ 
vayor api vikurvāṇād virociṣṇu tamonudam 
jyotir utpadyate bhāsvat tadrūpaguṇam ucyate 
virociṣṇu bhāsvad iti samānārthena śabdadvayena svaparaprakāśatā pratipādyate 
svayaṃ dīptimat paraṃ ca bhāsayati 
jyotiṣaś ca vikurvāṇād āpo rasaguṇāḥ smṛtāḥ 
adbhyo gandhaguṇā bhūmir ity eṣā sṛṣṭir āditaḥ 
raso madhurādiḥ salilaguṇaḥ gandhaḥ surabhir asurabhiś ca 
sa bhūmer guṇaḥ 
tathā ca vaiśeṣikāḥ kṣitāv eva gandhaḥ iti 
ete sāṃsiddhikā ekaikasya guṇāḥ saṃsargāt tu saṃkīryanate 
tad uktam yo yo yāvatithaḥ iti 
etac ca guṇānukathanam adhyātmacintāyāṃ upayujyate 
uktaṃ hi purāṇakāreṇa
daśa manvantarāṇīha tiṣṭhantīndriyacintakāḥ 
bhautikās tu śataṃ pūrṇaṃ sahasraṃ tv abhimāninaḥ 
ahaṃkāracintakāḥ
mahātmakāḥ sahasrāṇi daśa tiṣṭhanti vijvarāḥ 
pūrṇaṃ śatasahasraṃ tu tiṣṭhanty avyaktacintakāḥ 
puruṣaṃ nirguṇaṃ prāpya parisaṃkhyā na vidyate 
yat prāg dvādaśasāhasram uditaṃ daivikaṃ yugam 
tad ekasaptatiguṇaṃ manvantaram ihocyate 
ekasaptatir daivikāni yugāni manvantaraṃ nāma kālaḥ 
manvatarāṇy asaṃkhyāni sargaḥ saṃhāra eva ca 
krīḍann ivaitat kurute parameṣṭhī punaḥ punaḥ 
naiṣā saṃkhyā vidyata ity asaṃkhyāni 
nanu caturdaśa manvantarāṇīti saṃkhyā śrūyate jyotiḥśāstrādau 
ucyate 
āvṛttyā hy asaṃkhyāni 
yathā dvādaśamāsāḥ 
sargasaṃhāryor apy āvṛttir anuparataiva 
krīḍann ivaitat kuruta iti 
sukharthitayā krīḍā 
tasya cāptakāmatvād ānandaikarūpatvāc ca na krīḍāprayuktau sargasaṃhārau 
ata iva śabdaḥ prayuktaḥ 
atra parihāraḥ sa prāg ukta eva 
līlayāpi kautukenāpi loke rājādīnāṃ pravṛttir dṛśyata iti brahmavidaḥ 
catuṣpāt sakalo dharmaḥ satyaṃ caiva kṛte yuge 
nādharmeṇāgamaḥ kaścin manuṣyān upavartate 
catvāraḥ pādā yasya catuṣpād dharmaḥ 
yāgādeś ca dharmatvāt tasya cānuṣṭheyasvabhāvatvād vigrahābhāvān na pādaśabdaḥ śarīrāvayavavacanaḥ kiṃ tarhi aṃśamātravacanaḥ 
na hi dharmasya śarīram asti puruṣavidhaṃ paśupakṣyādividhaṃ vā 
tena svāṃśaiś caturbhir upetaś catuṣpād ucyate 
tena yo 'yaṃ dharmaḥ catuṣpāt sakalaḥ kṛtayuga āsīt 
yāgasya tāvat prayogāvasthasya catvāro hotṛkāḥ hotā brahmā udgātā adhvaryur iti 
catvāro varṇāḥ kartāra āśramā vā 
sarvathā yāvān vede dharma uktaḥ sa sarvas tasmin kāle 'ṃśato 'pi na hīnaḥ aviguṇaḥ sarvo 'nuṣṭhīyate 
bāhulyena catuḥsaṃkhyā 
evaṃ dānādiṣv api yojyam dātā dravyaṃ pātraṃ bhāvatuṣṭiḥ 
atha vā yāgadānatapāṃsi jñānaṃ ca 
tathā vakṣyati tapaḥ param iti 
atha vā dharmapratipādakaṃ vākyaṃ dharmaḥ 
tasya ca catvāraḥ pādāḥ catvāri padajātāni 
nāmākhyāte copasarganipātāś ca 
tathā cāha
catvāri vākparimitā padāni tāni vidur brāhmaṇā ye manīṣiṇaḥ 
manasa īṣiṇaḥ samarthā vidvāṃso dhārmikāḥ 
adyatve tu
guhā trīṇi nihitā neṅgayanti
na hi prakāśante 
turīyaṃ vācaṃ manuṣyā vadanti 
caturthaṃ bhāgaṃ vaidikā manuṣyā vadanti 
etad uktaṃ bhavati ādau na vedavākyaṃ kiṃcid antaritam na ca kācid vedaśākhā 
adyatve tu bahvantaritam 
satyaṃ caivaṃ sakalam ity anuṣaṅgaḥ 
saty api satyasya vihitatvād dharmatve prādhānyārthaṃ pṛthag upadeśaḥ hetvarthe vā 
sakalasya dharmānuṣṭhānasya satyaṃ hetuḥ 
ye tv anṛtinas te lokāvarjanārthaṃ kiṃcid anutiṣṭhanti anyat tyajanti 
nādharmeṇa niṣiddhena mārgeṇa kaścid āgamo vidyā vārtho vānuṣṭhātur upavartate āgacchati yugasvābhāvyāt 
na manuṣyā adharmeṇa vidyām āgamayanti nāpi dhanam arjayanti 
vidyādhane dharmānuṣṭhānakāraṇe tatpariśuddhiḥ sakaladharmasadbhāvasya hetutvenānenocyate 
itareṣv āgamād dharmaḥ pādaśas tv avaropitaḥ 
caurikānṛtamāyābhir dharmaś cāpaiti pādaśaḥ 
kṛtayugād anyeṣu yugeṣv āgamad vedākhyād dharmaḥ pādaśaḥ yuge yuge pādenāvaropito vyapanītaḥ 
antarhitā vedaśākhāḥ puruṣāṇāṃ grahaṇāvadhāraṇaśaktivaikalyāt 
yo 'py adyatve dharmo jyotiṣṭomādiḥ pracarati so 'pi cauryādibhiḥ pādaśo hīyate 
ṛtvijāṃ yajamānānāṃ dātṝṇāṃ saṃpradānānāṃ caitair doṣair yuktatvān na yathāvidhi dharmo niṣpadyate 
phalam ato yathoktaṃ na prāpyate 
tena dharmāpāyahetūnāṃ caurikādīnāṃ na yugair yathāsaṃkhyaṃ saṃbandhaḥ sarveṣām adyopalambhāt 
arogāḥ sarvasiddhārthāś caturvarṣaśatāyuṣaḥ 
kṛte tretādiṣu hy eṣāṃ vayo hrasati pādaśaḥ 
adharmasya rogakāraṇasyābhāvād arogāḥ 
rogo vyādhiḥ 
sarva eva catvāro varṇāḥ siddhābhipretārthāḥ 
arthaḥ prayojanam 
atha vā sarve 'rthāḥ siddhāḥ yeṣāṃ kāmyānāṃ karmaṇām 
pratibandhakābhāvād avyākṣepeṇāśeṣaphalasiddhiḥ 
caturvarṣaśatāyuṣa iti 
nanu sa ha ṣoḍaśaṃ varṣaśatam ajīvat iti paramam āyurvede śrūyate 
ata evāhuḥ varṣaśataśabdo 'tra vayo'vasthāpratipādakaḥ catvāri vayāṃsi jīvantīti na purāyuṣaḥ pramīyaṇte nāprāpya caturthaṃ vayo mriyante 
ata eva dvitīye ślokārdhe vayo hrasatīty āha 
pūrvatra vayaso vṛddhāv uktāyām uttaratra tasyaivaṃ hrāsābhidhānopapattiḥ 
pādaśa iti 
na cātra caturtho bhagaḥ pādaḥ kiṃ tarhi bhāgamātram 
aṃśata āyuḥ kṣīyate ity arthaḥ 
tathā ca kecid bālā mriyante kecit taruṇāḥ kecit prāptajarasaḥ 
paripūrṇam āyur durlabham 
vedoktam āyur martyānām āśiṣaś caiva karmaṇām 
phalanty anuyugaṃ loke prabhāvaś ca śarīriṇām 
kecid āhuḥ vaidikaiḥ karmabhiḥ sahasrasaṃvatsarādibhir apekṣitam āyur vedoktam 
tad anuyugaṃ phalati yugānurūpeṇa saṃpadyate na sarveṣu yugeṣu 
nādya kaścit sahasrasaṃvatsarajīvī 
yaḥ sarvaś ciraṃ jīvati sa varṣaśatam 
tad apare nādriyante 
yato dīrghasattreṣu saṃvatsaraśabde divaseṣu vyavasthāpite vidheyāntaravirodhād vākyabhedāpatteḥ 
eṣa hi tatra granthaḥ pañcapañcāśatas trivṛtaḥ saṃvatsarāḥ ityādi 
tatra trīṇya ahāni gavāṃayanaprakṛtitvāt prāptāni 
viśiṣṭā tu saṃkhyā pañcapañcāśata ity aprāptatvād vidheyā 
yady aparā saṃvatsaratā pratīyeta vākyaṃ bhidyeta 
tatrāvaśyam anyatarasyānuvāda āśrayitavyaḥ 
saṃvatsaraśabdaḥ saurasāvanādimān abhedena ṣaṣṭyadhikaśatatrayātmano 'haḥsaṃghātād anyatrāpi dṛṣṭaprayoga eveti 
tasyaiva lakṣaṇayā divaseṣv anuvādo yukta iti 
anye tu mantrārthavādeṣu śatam in nu śarado 'nti devāḥ śatāyur vai puruṣaḥ iti śataśabdaś ca bahunāmasu paṭhitaḥ bahutvaṃ cānavasthitam 
yugānurūpeṇa dīrghajīvino 'lpāyuṣaś ca bhavanti 
yathāśrutavyākhyāne tu kalau sarve śatāyuṣaś ca bhavanti 
atha vā āyuḥkāmasya yāni karmāṇi na ca tatra pramāṇaṃ śrutam tatrānuyugaṃ parimāṇaṃ vedyam 
āśiṣaḥ 
anyā api phalaviṣayā vedaśāsanāḥ 
kāmyānāṃ karmaṇām 
āyuṣaḥ kāmyatve 'pi prādhānyāt pṛthagupadeśaḥ 
tathā hy āha āyur vai paramaḥ kāmaḥ 
prabhāvaḥ alaukikī śaktiḥ aṇimādiguṇayogaḥ abhiśāpḥ varadānam 
anuyugaṃ phalantīti sarvatra yojyam 
anye kṛtayuge dharmās tretāyāṃ dvāpare pare 
anye kaliyuge nṝṇāṃ yugahrāsānurūpataḥ 
uktasya kālabhedena padārthasvabhāvabedasyopasaṃhāraḥ 
dharmaśabdo na yāgādivacana eva kiṃ tarhi padārthaguṇamātre vartate 
anye padārthānāṃ dharmāḥ pratiyugaṃ bhavanti yathā prāk darśitam 
yathā vasante 'nyaḥ padārthānāṃ svabhāvo 'nyo grīṣme 'nya eva varṣāsu evaṃ yugeṣv api 
anyatvaṃ cātra na kāraṇānāṃ dṛṣṭakāryatyāgena kāryāntarajanakatvam apy tv aparipūrṇasya kāryasyotpatteḥ śakter apacayāt 
tad āha yugahrāsānurūpata iti 
hrāso nyūnatā 
tapaḥ paraṃ kṛtayuge tretāyāṃ jñanam ucyate 
dvāpare yajñam evāhur dānam ekaṃ kalau yuge 
ayam anyo yugasvabhāvabhedaḥ kathyate 
tapaḥprabhṛtīnāṃ vede yugabhedena vidhānābhāvāt sarvadā sarvāṇy anuṣṭheyāni 
ayaṃ tv anuvādo yathā kathaṃcid vyākhyeyaḥ 
itihāseṣu hy evaṃ varṇyate 
tapaḥ pradhānaṃ tac ca mahāphalam 
dīrghāyuṣo rogavarjitās tapasi samarthā bhavanti 
anenābhiprāyeṇocyate 
jñānam adhyātmaviṣayam 
śarīrakleśād antarniyamo nātiduṣkaraḥ 
yāge tu na mahākleśa iti dvāpare yajñaḥ pradhānam 
dāne tu na śarīrakleśaḥ nāntaḥsaṃyamaḥ na cātīva vidvatopayujyata iti susaṃpādatā 
sarvasyāsya tu sargasya guptyarthaṃ sa mahādyutiḥ 
mukhabāhūrupajjānāṃ pṛthak karmāṇy akalpayat 
uktaḥ kālavibhāgaḥ 
brāhmaṇādīnāṃ guṇā idānīṃ kathyante 
tatrāyam upakramaḥ 
sarvasya sargasya sarveṣāṃ lokānāṃ guptyarthaṃ rakṣārthaṃ mahātejāḥ prajāpatiḥ mukhādijātānāṃ brāhmaṇādīnāṃ caturṇāṃ varṇānāṃ dṛṣṭādṛṣṭārthāni karmāṇy akalpayad vyavasthāpitavān 
tānīdānīṃ karmāṇy ucyante 
adhyāpanam adhyayanaṃ yajanaṃ yājanaṃ tathā 
dānaṃ pratigrahaṃ caiva brāhmaṇānām akalpayat 
prajānāṃ rakṣaṇaṃ dānam ijyādhyayanam eva ca 
viṣayeṣv aprasaktiś ca kṣatriyasya samāsataḥ 
viṣayā abhilāṣajanakā gītaśabdādayo bhāvā ucyante 
tatrāprasaṅgaḥ punaḥ punar asevanam 
paśūnāṃ rakṣaṇaṃ dānam ijyādhyayanam eva ca 
vaṇikpathaṃ kusīdaṃ ca vaiśyasya kṛṣim eva ca 
vanikpathaḥ vaṇikkarmaṇā sthalapathavāripathādinā dhanārjanam 
upayujyamānadeśāntarīyadravyasaṃnidhāpanaṃ yasya rājño viṣaye vasati 
kusīdaṃ vṛddhyā dhanaprayogaḥ 
ekam eva tu śūdrasya prabhuḥ karma samādiśat 
eteṣām eva varṇānāṃ śuśrūṣām anasūyayā 
prabhuḥ prajāpatir ekaṃ karma śūdrasyādiṣṭavān 
eteṣāṃ brāhmaṇakṣatriyavaiśyānāṃ suśrūṣā tvayā kartavyā 
anasūyayā anindayā 
cittenāpi tad upari viṣādo na kartavyaḥ 
śuśrūṣā paricaryā tadupayogikarmakaraṇaṃ śarīrasaṃvāhanādi taccittānupālanam 
etad dṛṣṭārthaṃ śūdrasya 
avidhāyakatvāc caikameveti na dānādayo niṣidhyante 
vidhir eṣāṃ karmaṇām uttaratra bhaviṣyati 
ataḥ svarūpaṃ vibhāgena yāgādīnāṃ tatraiva darśayiṣyāmaḥ 
ūrdhvaṃ nābher medhyataraḥ puruṣaḥ parikīrtitaḥ 
tasmān medhyatamaṃ tv asya mukham uktaṃ svayaṃbhuvā 
ā pādāntān medhyaḥ puruṣaḥ 
tasya nābher ūrdhvam atiśayena medhyam 
tato 'pi mukham 
etac ca svayam eva jagatkāraṇapuruṣeṇoktam 
tataḥ kim 
ata āha 
uttamāṅgodbhavāj jyaiṣṭhyād brahmaṇaś caiva dhāraṇāt 
sarvasyaivāsya sargasya dharmato brāhmaṇaḥ prabhuḥ 
uttamāṅgaṃ mūrdhā 
tata udbhavaḥ utpattir brāhmaṇasya 
jyeṣṭhaś cāsāv anyebhyo varṇebhyaḥ pūrvaṃ brahmaṇā sṛṣṭaḥ 
brahmaṇo vedasya dhāraṇāt 
tasya hi saviśeṣaṃ tad vihitam 
ataḥ sarvasya jagato 'smād dhetutrayād brāhmaṇaḥ prabhuḥ prabhur iva 
prabhur vinayenopasarpaṇīyaḥ tadājñāyāṃ ca dharme sthātavyam 
dharmataḥ prabhuḥ dharme prabhur ity arthaḥ 
ādyāditvāt tasiḥ 
taṃ hi svayaṃbhūḥ svād āsyāt tapas taptvādito 'sṛjat 
havyakavyābhivāhyāya sarvasyāsya ca guptaye 
pūrvasyaiva hetutrayasya viśeṣārtham idam 
anyasyāpi puruṣasyottamāṅgaṃ pradhānam 
taṃ punar brāhmaṇaṃ svayaṃbhūḥ svād āsyān mukhād asṛjat 
tapaś ca kṛtvaiṣottamāṅgād utpattiḥ 
jyaiṣṭhyam āha āditaḥ 
yad devān uddiśya kriyate tad dhavyam pitṝn uddiśya tat kavyam 
tayor abhivahanāya devān pitṝṃś ca prati prāpaṇāya 
abhivāhyāyeti bhāve kṛtyaḥ kathaṃcid draṣṭavyaḥ sakarmatvād vahateḥ 
tena ca karmaṇā sarvasya trailokyasya guptiḥ paripālanaṃ bhavati 
itaḥpradānaṃ devā upajīvanti 
te ca śītoṣṇavarṣair oṣadhīḥ pacanti pācayanti 
ataḥ parasparopakārād guptiḥ 
yasyāsyena sadāśnanti havyāni tridivaukasaḥ 
kavyāni caiva pitaraḥ kiṃ bhūtam adhikaṃ tataḥ 
havyādivahanaṃ pūrvoktaṃ darśayati 
tridivam oko gṛhaṃ yeṣāṃ ta evam ucyante svargavāsino devāḥ 
brāhmaṇena bhuktam annaṃ devā upatiṣṭhanti 
śrāddhe pitryasya karmaṇo 'ṅgabhūtaṃ viśvedaivān uddiśya brāhmaṇabhojanaṃ vihitam 
tadapekṣyaitad uktam 
kiṃ bhūtam anyad adhikaṃ śreṣṭhaṃ tatas tasmād iti svayaṃ vismaryate 
devāḥ pitaraś cottamasthānā madhyamasthānāś cāpratyakṣāḥ na teṣāṃ bhojanopāyo 'nyo 'sty anyato brāhmaṇabhojanāt 
ato mahān brāhmaṇaḥ 
bhūtānāṃ prāṇinaḥ śreṣṭhāḥ prāṇināṃ bhuddhijīvinaḥ 
buddhimatsu narāḥ śreṣṭhā nareṣu brāhmaṇāḥ smṛtāḥ 
pṛthivyāṃ ye bhāvāḥ sthāvarā vṛkṣādayo jaṅgamāḥ kṛmikīṭādayas te bhūtaśabdenocyante 
teṣāṃ ye prāṇina āhāravihārādiceṣṭāsamarthās te śreṣṭhāḥ 
te hi paṭutaraṃ sukham anubhavanti 
teṣāṃ ye buddhyā jīvanti hitāhite vicinvanti śvaśṛgālādayaḥ te hi gharmeṇopataptāḥ chāyām upasarpanti śītenārditā ātapam nirāhāraṃ sthānaṃ tyajanti 
teṣām adhikatarā manuṣyāḥ teṣāṃ ca brāhmaṇāḥ 
te hi loke pūjyatamāḥ na ca sarveṇa paribhūyante 
jātimātrāśrayaṃ hi tadvadhe mahat prāyaścittam 
brāhmaṇeṣu ca vidvāṃso vidvatsu kṛtabuddhayaḥ 
kṛtabuddhiṣu kartāraḥ kartṛṣu brahmavedinaḥ 
viduṣāṃ śraiṣṭhyaṃ mahāphaleṣu yāgādiṣv adhikārāt 
teṣām api kṛtabuddhayaḥ 
pariniṣṭhitavedatattvārthā na bauddhādibhiḥ kaluṣīkriyante 
teṣām api kartāraḥ karmaṇām anuṣṭhātāraḥ 
te hi vihitakaraṇāt pratiṣiddhāsevanāc ca nopahanyante 
teṣām api brahmavedinaḥ brahmasvarūpatvāt 
tatra hy akṣayyānandaḥ 
vidvattādiguṇasaṃbandhino brāhmaṇasya viśeṣe darśite jātimātraṃ brāhmaṇaṃ kaścid avamanyeta 
tannivṛttyartham idam ucyate 
utpattir eva viprasya mūrtir dharmasya śāśvatī 
sa hi dharmārtham utpanno brahmabhūyāya kalpate 
utpattir eva guṇān apahāya janmaiva brāhmaṇasya jātir eva śāśvatī dharmasya mūrtiḥ śarīram 
dharmārtham utpanno dvitīyena janmanopanayanena saṃskṛtaḥ 
sā hi tasya dharmārthotpattir brahmatvāya kalpate saṃpadyate 
dharmaśarīram ujjhitvā parānandabhāg bhavatīti stutiḥ 
brāhmaṇo jāyamāno hi pṛthivyām adhijāyate 
īśvaraḥ sarvabhūtānāṃ dharmakośasya guptaye 
sarvalokasyopari bhavati 
śraiṣṭhyam uparibhāvenāha 
īśvaraḥ sarvabhūtānām iti prabhutvam 
dharmākhyasya kośasya guptaye jāyate 
dravyasaṃcayaḥ kośaḥ 
upamānād dharmasaṃcaya ucyate kośa iti 
sarvaṃ svaṃ brāhmaṇasyedaṃ yat kiṃcij jagatīgatam 
śraiṣṭhyenābhijanenedaṃ sarvaṃ vai brāhmaṇo 'rhati 
asaṃtuṣṭasya pratigrahādiṣu punaḥ pravṛttau duṣkṛtitām āśaṅkya samādhatte 
sarvam idaṃ trailokyāntarvarti dhanaṃ brāhmaṇasya svaṃ 
nātra pratigraho vidyate 
prabhutvenāsau gṛhṇāti na pratigrahītṛtayeti 
praśaṃsaiṣā na vidhiḥ 
ata evārhatiśabdaḥ 
abhijanaḥ abhijātatāviśiṣṭatvam 
svam eva brāhmaṇo bhuṅkte svaṃ vaste svaṃ dadāti ca 
ānṛśaṃsyād brāhmaṇasya bhuñjate hītare janāḥ 
yat paragṛha ātithyādirūpeṇa bhuṅkte tad ātmīyam eva 
naivaṃ mantavyaṃ parapākeneti 
svaṃ vaste 
yācitvāyācitvā vā vastraṃ labhate nāsau tasya lābhāya api tu svakasyācchādane viniyogaḥ 
tiṣṭhatu tāvad ātmopayogi yad gṛhṇāti tatra prabhūtam yad anyebhyo dadāti parakīyam tad api tasya nānucitam 
ānṛśaṃsyaṃ kāruṇyam 
tadīyayā mahāsattvatayā pṛthivyāṃ rājānaḥ svāni dhanāny upayuñjate 
anyathā yady asāv icchet aham etad ādāya svakārye viniyuñjīya iti tadā sarve nirdhanāḥ nirupayogāḥ syuḥ 
tasya karmavivekārthaṃ śeṣāṇām anupūrvaśaḥ 
svāyaṃbhuvo manur dhīmān idaṃ śāstram akalpayat 
sarvasyāḥ brāhmaṇastuteḥ phalapradarśanārthaṃ śloko 'yam 
evaṃvidham idaṃ mahārthaṃ śāstraṃ yat tasya svamahimnātyantikena mahattamasya brāhmaṇasya karmavivekārthaṃ imāni karmāṇi kartavyāni imāni varjyāṇi eṣa vivekas tadartham 
śeṣāṇāṃ ca kṣatriyādīnām anupūrvaśaḥ prādhānyād brāhmaṇasyānuṣaṅgāt kṣatriyādīnām idaṃ śāstram akalpayat kṛtavān 
viduṣā brāhmaṇenedam adhyetavyaṃ prayatnataḥ 
śiṣyebhyaś ca pravaktavyaṃ samyaṅ nānyena kenacit 
adhyetavyaṃ pravaktavyam ity arhe kṛtyo na vidhau 
dvitīyād adhyāyāt prabhṛti śāstraṃ pravartiṣyate 
ayaṃ hy adhyāyo 'rthavāda eva 
nātra kaścid dvidhir asti 
tena yathā rājabhojanāḥ śālayaḥ iti śalistutir na rājño 'nyasyeti tadbhojananiṣedhaḥ evam atrāpi nānyena kenacid iti nāyaṃ niṣedhaḥ kevalaṃ śāstrastutiḥ 
sarvasmiñ jagati śreṣṭho brāhmaṇaḥ sarvaśāstrāṇāṃ śāstram idam atas tādṛśasya viduṣo brāhmaṇasyādhyayanapravacanārhaṃ na sāmānyena śakyate adhyetuṃ pravaktuṃ vā 
ata evāha prayatnata iti 
yāvan na mahān prayatna āsthito yāvan na śāstrāntarais tarkavyākaraṇamīmāṃsādibhiḥ saṃskṛta ātmā tāvad etat pravaktuṃ na śakyate 
ata evādhyayanena śravaṇaṃ lakṣyate 
tatra hi vidvattopayoginī na saṃpāṭhe 
vidhau hy adhyayane vidvattādṛṣṭayaiva syān na ca vidhau śravaṇam adhyayanena lakṣyate iti yuktaṃ vaktum 
na vidheye lakṣaṇārthatā yuktā 
arthavāde tu pramāṇāntarānusāreṇa guṇavādo na doṣāya 
tasmāt traivarṇikādhikāraṃ śāstram 
etac ca parastād viśeṣato vakṣyate 
idaṃ śāstram adhīyāno brāhmaṇaḥ śaṃsitavrataḥ 
manovāgdehajair nityaṃ karmadoṣair na lipyate 
evaṃ saṃbandhidvāreṇa brāhmaṇārthatayā śāstraṃ stutvādhunā sākṣāt stauti 
idaṃ śāstraṃ jānānaḥ śaṃsitavrato bhavatīti paripūrṇayamaniyamānuṣṭhāyī bhavati 
śāstrād ananuṣṭhāne pratyavāyaṃ jñātvā tadbhayād anutiṣṭhati sarvān yamaniyamān yathāśāstraṃ sarvam anutiṣṭhati 
anutiṣṭhan vihitātikramapratiṣiddhakarmajanitair doṣair na lipyate na saṃbadhyate 
punāti paṅktiṃ vaṃśyāṃś ca sapta sapta parāvarān 
pṛthivīm api caivemāṃ kṛtsnām eko 'pi so 'rhati 
paṅktipāvano bhavati 
viśiṣṭānupūrvīkaḥ saṃghātaḥ paṅktir ucyate 
tāṃ punāti nirmalīkaroti 
sarve duṣṭās tatsaṃnidhānād aduṣṭāḥ saṃpadyante 
vaṃśyān svakulasaṃbhūtān sapta parāṇ uparitanān pitrādīn āgāmino 'varāñ janiṣyamāṇān 
samudraparyantāṃ pṛthivīṃ pratigrahītum arhanti 
dharmajñatā hi pratigrahādhikāre hetuḥ 
itaś ca sarve dharmā jñāyante 
idaṃ svastyayanaṃ śreṣṭham idaṃ buddhivivardhanam 
idaṃ yaśasyam satatam idaṃ niḥśreyasaṃ param 
svastyabhipretasyārthasyāvināśaḥ 
ayanaṃ prāpaṇam 
svasti prāpyate yena tat svastyayanam 
śreṣṭham anyebhyo japahomādibhyaḥ 
na hi śāstram antareṇa teṣām anuṣṭhānaṃ saṃbhavati atas tadanuṣṭhānahetutvāc chreṣṭam etat 
atha vā dharmajñānārthavākyāny eva śreyasyāny anuṣṭḥānaṃ tu kleśakaram ata ucyate śreṣṭham iti 
idaṃ buddhivivardhanam 
śāstre hy āsevyamāne tadarthasya prakāśanād granthipramokṣād buddhivivṛddhiḥ prasiddhaiva 
idaṃ yaśasyam dharmajñaḥ saṃśayānaiḥ pṛcchyamānaḥ khyātiṃ labhate 
yaśaso nimittaṃ yaśasyaṃ 
vidvattaudāryādiguṇavattayā prasiddhir yaśaḥ 
niḥśreyasaṃ duḥkhānanuviddhāyāḥ prīteḥ svargāpavargalakṣaṇāyās tatprāptihetukarmajñānahetutvān niḥśreyasaṃ paraṃ śreṣṭham 
asmin dharma 'khilenokto guṇadoṣau ca karmaṇām 
caturṇām api varṇānām ācāraś caiva śāsvataḥ 
idānīṃ svaśāstrasya svaviṣaye sākalyena vṛtter anyanirapekṣatām āha 
kaścid yo nāma dharmaḥ sa sarvaḥ śāstre 'smin kārtsnyenābhihitaḥ 
na tasmād dharmajñānāya śāstrāntarāpekṣā kartavyety atiśayoktiḥ stutiḥ 
asmiñ chastre dharmaḥ smārto 'khilena niḥśeṣeṇoktaḥ 
guṇadoṣau ca karmaṇām 
iṣṭāniṣṭe phale guṇadoṣau karmaṇāṃ yāgādibrahmahatyādīnām 
evaṃ hi sākalyaṃ bhavati yat karmasvarūpam itikartavyatāphalaviśeṣaḥ kartṛviśeṣasaṃbandho nityakāmyatāvivekaḥ 
etat sarvaṃ guṇadoṣapadena pratijñātam 
dharma ity ukte karmagrahaṇaṃ vṛttapūraṇārtham 
caturṇām api varṇānām 
etad api sākalyārtham 
yo nāma kaścid dharme 'dhikṛtas tasya sarvasyeto dharmalābhaḥ 
ācāraś caiva śāśvataḥ 
ācārapramāṇako dharma ācāra ity uktaḥ 
dvitīye cainaṃ vivekṣyāmaḥ 
śāśvato vṛddhaparaṃparayā nedānīṃtanaiḥ pravartitaḥ 
ācāraḥ paramo dharmaḥ śrutyuktaḥ smārta eva ca 
tasmād asmin sadāyukto nityaṃ syād ātmavān dvijaḥ 
paramaḥ prakṛṣṭo dharma ācāras tathā śrutau vede ya uktaḥ 
smārtaḥ smṛtiṣūktaḥ 
tasmād ācāradharme nityaṃ yuktaḥ syān nityam anutiṣṭhed ātmavān ātmano hitam icchan 
sarvasyātmāsty ato matupā taddhitaparatvam ucyate 
ācārād vicyuto vipro na vedaphalam aśnute 
ācāreṇa tu saṃyuktaḥ saṃpūrṇaphalabhāg bhavet 
prakārāntareṇeyam ācārastutiḥ 
ācārāt pracyuta ācārahīno na vedaphalaṃ prāpnoti 
vedavihitakarmānuṣṭhānaphalaṃ vedaphalam ity uktam 
samagrāny avikalāni vaidikāni karmāṇy anutiṣṭhan yady ācārabhraṣṭo na tataḥ putrakāmādiphalam aśnuta iti nindā 
eṣa evārtho viparyayeṇocyate ācāreṇa tu saṃyuktaḥ sakalaṃ phalaṃ prāpnoti kāmyānām 
atra yad vadanti saṃpūrṇavacanād ācārahīnasyāpy asti kāmyebhyaḥ phalasaṃbandhaḥ na kṛtsnaphalalābhaḥ iti tan na kiṃcit arthavādatvād asya 
evam ācārato dṛṣṭvā dharmasya munayo gatim 
sarvasya tapaso mūlam ācāraṃ jagṛhuḥ param 
yāvat kiṃcit tapaḥ prāṇāyāmamaunayamaniyamakṛcchracāndrāyaṇānaśanādi tasya sarvasya phalaprasave mūlam ācāraḥ atas tam eva munayas tapaḥphalārthino mūlatvena kāraṇatayā jagṛhuḥ gṛhītavantaḥ 
ācārād dṛṣṭvā dharmasya munayo gatiṃ prāptim 
atikleśakaraṃ tapas tathāpy ācārahīnasya na phalatīti śrutiḥ 
jagataś ca samutpattiṃ saṃskāravidhim eva ca 
vratacaryopacāraṃ ca snānasya ca paraṃ vidhim 
uktā dharmā atra viśiṣyante 
śrotṛpravṛttyarthaṃ cānantaphalatā dharmasyoktā etadantās tu ityādinā 
tatrātīndriyo 'yam ananto duṣpāra iti manvānā avasīdeyur ata utsāhajananārthaṃ śāstrārthasaṃkalanātmikām anukramaṇīṃ paṭhati 
etāvanty atra vastūni nātibahūni śakyante śraddadhānaiḥ puruṣair jñātum iti 
saṃkṣepopadiṣṭamārga ākramyamāṇo na duḥsaho bhavatīti 
jagataś ca samutpattim iti kālaparimāṇaṃ tattvabhāvabhedo brāhmaṇastutir ityādi sarvaṃ jagadutpattāv antarbhūtam 
etac cārthavādatayoktaṃ na prameyatayā 
saṃskāravidhiṃ vratacaryopacāraṃ ca 
garbhādhānādayaḥ saṃskārāḥ 
teṣāṃ vidhiḥ kartavyatā 
brahmacāriṇo vratacaryāyā upacāro 'nuṣṭhānam itikartavyatā vā 
etad dvitīyādhyāyaprameyārthaḥ 
snānaṃ gurukulān nivartamānasya saṃskāraviśeṣaḥ 
dārādhigamanaṃ caiva vivāhānāṃ ca lakṣaṇam 
mahāyajñavidhānaṃ ca śrāddhakalpaṃ ca śāśvatam 
dārāṇām adhigamanaṃ bhāryāsaṃgrahaḥ 
vivāhānāṃ brāhmādīnāṃ tatprāptyupāyānāṃ ca lakṣaṇaṃ svarūpādhigamane hetum 
mahāyajñāḥ pañca vaiśvadevādayaḥ 
śrāddhasya pitṛyajñasya kalpo vidhir itikartavyatā 
paragrahaṇaṃ śāśavatagrahaṇaṃ ca vṛttapūraṇārtham 
eṣa tṛtīyādhyāyārthaḥ 
vṛttīnāṃ lakṣaṇaṃ caiva snātakasya vratāni ca 
bhakṣyābhakṣyaṃ ca śaucaṃ ca dravyāṇāṃ śuddhim eva ca 
strīdharmayogaṃ tāpasyaṃ mokṣaṃ saṃnyāsam eva ca 
rājñaś ca dharmam akhilaṃ kāryāṇāṃ ca vinirṇayam 
sākṣipraśnavidhānaṃ ca dharmaṃ strīpuṃsayor api 
vibhāgadharmaṃ dyūtaṃ ca kaṇṭakānāṃ ca śodhanam 
vaiśyaśūdropacāraṃ ca saṃkīrṇānāṃ ca saṃbhavam 
āpaddharmaṃ ca varṇānāṃ prāyaścittividhiṃ tathā 
vṛttīnāṃ jīvanopāyānāṃ dharnārjanātmakānāṃ bhṛtyādīnāṃ lakṣaṇam 
snātakasya samāptavedādhyayanasya gurukulān nivṛttasya vratāni nekṣetodyantam ādityam ityādīni 
eṣa catuthārthaḥ 
bhakṣyābhkṣyaṃ pañca pañcanakhā bhakṣyāḥ abhakṣyaṃ palāṇḍvādi 
śaucaṃ kālakṛtaṃ janmādāv udakādinā ca dravyaśuddhiḥ 
strīdharmayogaḥ saṃbandho bālayuvetyādi 
etat pāñcamikam 
tāpasāya hitaṃ tāpasyaṃ 
tapaḥpradhānas tāpaso vānaprasthas tasya dharmas tāpasyam 
mokṣaḥ parivrājakadharmaḥ 
saṃnyāsaś ca tadviśeṣa eva 
sa ca tatraiva darśayiṣyate 
ṣaṣṭhādhyāyas tv etat 
rājñaḥ pṛthivīpālanādhikṛtasya prāptaiśvaryasya dharmo 'khilo dṛṣṭārtho 'dṛṣṭārthaś ca 
eṣa saptamādhyāyagocaraḥ 
kāryāṇām ṛṇādīnāṃ vinirṇayo vicārya saṃśayacchedenāvadhāraṇam anuṣṭheyaniścayaḥ 
sākṣiṇāṃ ca praśne yo vidhiḥ 
prādhānyāt pṛthaṅnirdeśaḥ 
āṣṭamiko 'yam arthaḥ 
dharmaḥ strīpuṃsayor ity ekadeśe sthitayoḥ pravāsaviyukayoś ca parasparaṃ vṛttiḥ 
rikthavibhāgadharmaḥ 
dyūtam 
tadviṣayo vidhiḥ dyūtaśabdenoktaḥ 
kaṇṭakādīnāṃ corāṭavikādīnāṃ śodhanaṃ rāṣṭrān nirasanopāyaḥ 
yady api vibhāgādir aṣṭādaśapadāntargatatvāt kāryāṇāṃ cety anenaivopādānād ṛṇādānādivan na pṛthaṅ nirdeśyaḥ 
adhyāyabhedāt tu pṛthaṅ nirdeśaḥ 
vaiśyaśūdrayor upacāraḥ svadharmānuṣṭhānam 
etan navame 
saṃkīrṇānāṃ kṣattṛvaidehakādīnāṃ saṃbhavam utpattim 
āpaddharmaṃ ca svavṛttyājīvatāṃ prāṇātyaye yo dharmaḥ 
etad daśame 
prāyaścittavidhir ekādaśe   
saṃsāragamanaṃ caiva trividhaṃ karmasaṃbhavam 
niḥśreyasaṃ karmaṇāṃ ca guṇadoṣaparīkṣaṇam 
saṃsāragamanaṃ 
dharmeṇa dharmī lakṣyate 
saṃsārī puruṣa ātmā tasya gamanaṃ dehād dehāntaraprāptiḥ 
atha vā saṃsāraviṣayāḥ pṛthivyādayo lokā ucyante 
tatra gamanaṃ pūrvavat 
trividham uttamādhamamadhyamaṃ karmasaṃbhavaṃ śubhāśubhakarmanimittam 
niḥśreyasaṃ na kevalaṃ karmanimittā gataya uktāḥ 
yāvad yataḥ param anyac chreyo nāsti tadupāyo 'py adhyātmajñānam uktam 
karmaṇāṃ ca vihitapratiṣiddhānāṃ guṇadoṣaprīkṣā 
deśadharmāñ jātidharmān kuladharmāṃś ca śāsvatān 
pāṣaṇḍagaṇadharmāṃś ca śāstre 'sminn uktavān manuḥ 
tad eva sākalyābhidhānaṃ draḍhayati 
pratiniyate deśe 'nuṣṭhīyamānā na sarvasyāṃ pṛthivyāṃ te daśadharmāḥ 
brāhmaṇādijātyāśrayā jātidharmāḥ 
kuladharmāḥ prakhyātavaṃśapravartitā iti 
pāṣaṇḍaṃ pratiṣiddhavratacaryā bāhyasmṛtisamāśrayās tatra ye dharmāḥ 
pāṣaṇḍino vikarmasthān iti 
gaṇaḥ saṃghāto vaṇikkārukuśīlavādīnām 
tān sarvadharmān bhagavān manur asmiñ chāstre uktavān 
yathedam uktavāñ chāstraṃ purā pṛṣṭo manur mayā 
tathedaṃ yūyam apy adya matsakāśān nibodhata 
avadhānārthaḥ pratibodhaḥ 
iti mānave dharmaśāstre bhṛguproktāyāṃ saṃhitāyāṃ
prathamo 'dhyāyaḥ
iti śrībhaṭṭamedhātithiviracite manubhāṣye
prathamo 'dhyāyaḥ
atha dvitīyādhyāyaḥ
vidvadbhiḥ sevitaḥ sadbhir nityam adveṣarāgibhiḥ 
hṛdayenābhyanjñāto yo dharmas taṃ nibodhata 
prathamo 'dhyāyaḥ śāstrapratipādyārthatattvadarśanārtho 'nukrāntaḥ 
jagatsṛṣṭyādivarṇanaṃ ca taccheṣam eva vyākhyātam 
idānīṃ śāstram ārabhate 
tatra pratijñāto 'rtho jagatsargādivarṇanena vyavāyād vismṛta ity anusaṃdhānārthaṃ punaḥ śiṣyān prati bodhayati 
yo dharmo bhavatāṃ śuśrūṣitas tam idānīṃ mayocyamānaṃ nibodhata avahitā bhūtvā śṛṇuta 
prathame 'dhyāye pañcaṣāḥ ślokāḥ prayojanādipratipādanārthāḥ 
pariśiṣṭam arthavādarūpam 
tac cen nātisamyag avadhāritaṃ na dharmaparijñāne mahatī kṣatiḥ 
iha tu sākṣād dharma upadiśyate 
tato 'vadhānavadbhir avadhāraṇīyo 'yam artha iti punar upanyāsaphalam 
dharmaśabda uktārtho 'ṣṭakādyanuṣṭhānavacanaḥ 
bāhyadarśaninas tu bhasmakapālādidhāraṇam api dharmaṃ manyante 
tannivṛttyarthaṃ vidvadbhir ityādīni viśeṣaṇapadāni 
vidvāṃsaḥ śāstrasaṃskṛtamatayaḥ pramāṇaprameyasvarūpavijñānakuśalāḥ 
te ca vedārthavido vidvāṃsaḥ nānye 
yato vedād anyatra dharmaṃ prati ye gṛhītaprāmāṇyās te viparītapramāṇaprameyagrahaṇād avidvāṃsa eva 
etac ca mīmāṃsātas tattvato niścīyate 
santaḥ sādhavaḥ pramāṇaparicchinnārthānuṣṭhāyino hitāhitaprāptiparihārārthāya yatnavantaḥ 
hitāhitaṃ ca dṛṣṭaṃ prasiddham 
adṛṣṭaṃ ca vidhipratiṣedhalakṣaṇam 
tadanuṣṭhānabāhyā asanta ucyante 
ata ubhayam atropāttaṃ jñānam anuṣṭhānaṃ ca 
vidyamānatāvacanaḥ sacchabdo na saṃbhavati ānarthakyāt 
yad dhi yena sevyate tat tena vidyamānenaiva 
sevā anuṣṭhānaśīlatā 
bhūtapratyayenānādikālapravṛttatām āha 
nāyam aṣṭakādidharmo 'dyatve kenacit pravartita itaradharmavat 
etad eva nityaśabdena darśayati 
yāvatsaṃsāram eṣa dharmaḥ 
bāhyadharmās tu sarve mūrkhaduḥśīlapuruṣapravartitāḥ kiyantaṃ kālaṃ labdhāvasarā api punar antardhīyante 
na hi vyāmoho yugasahasrānuvartī bhavati 
samyagjñānam avidyayā saṃcchannam api tatkṣaye nirmalatām evaiti 
na hi tasya nirmalatayā chedaḥ saṃbhavati 
adveṣarāgibhiḥ 
idaṃ bāhyadharmānuṣṭhāne dvitīyaṃ kāraṇam 
vyāmohaḥ pūrvam uktaḥ 
anena lobhādaya ucyante rāgadveṣagrahaṇasya pradarśanārthatvāt 
lobhena mantratantrādiṣu pravartayanti 
atha vā rāgadveṣayor lobho 'ntarbhūtaḥ 
ātmani ye bhogopāyās teṣu raktāḥ upāyāntareṇa jīvituṃ asamarthā liṅgadhāraṇādinā jīvanti 
tad uktam bhasmakapālādidhāraṇam nagnatā kāṣāye ca vāsasī buddhipauruṣahīnānāṃ jīvikā iti 
dveṣo viparītānuṣṭhānakāraṇam 
dveṣapradhānā hi nātīva tattvāvadhāraṇe samarthā bhavanti ato 'dharmam eva dharmatvenādhyavasyantīti 
atha vobhāv api rāgadveṣau tattvāvadhāraṇe pratibandhakau 
satyām api kasyāṃcic chāstravedanamātrāyāṃ labdhe 'pi vidvadvyapadeśe rāgadveṣavattayā viparītānuṣṭhānaṃ saṃbhavati 
jānānā api yathāvac chāstraṃ kasyacid dveṣyasyopaghātāya priyasya copakarāya kauṭasākṣyādyadharmaṃ sevante 
teṣāṃ vedamūlam evānuṣṭhānam ity aśakyaniścayam kāraṇāntarasya rāgadveṣalakṣaṇasya saṃbhavāt 
atas tatpratiṣedhaḥ 
atra codyate 
sadbhir iti sacchabdaḥ sādhutāvacano varṇitaḥ 
kīdṛśī ca sādhutā tasya yadi rāgadveṣābhyām adharme pravṛttiḥ saṃbhāvyate 
tasmād adveṣarāgibhir iti na vaktavyam 
evaṃ tarhi hetutvenocyate 
yato rāgādivarjitā ataḥ santo bhavanti 
rāgadveṣapradhānatvābhāvaś cātra pratipādyate 
na sarveṇa sarvaṃ tadabhāvayogyāvasthāgatasya hetor niranvayam ucchidyate 
tathā ca śrutiḥ na ha vai saśarīrasya sataḥ priyāpriyayor apahatir asti iti 
rāgaḥ viṣayopabhogagṛdhnutā 
tatpratiṣedhavyāpāro dveṣaḥ 
lobho mātsaryam asādhāraṇyena spṛhā parasya caitan mā bhūd vibhavakhyātyādi 
cittadharmā ete 
atha vā cetanāvastu strīsutasuhṛdbāndhavādiṣu sneho rāgaḥ lobho 'cetaneṣv api dhanādiṣu spṛhā 
hṛdayena 
hṛdayaśabdena cittam ācaṣṭe 
anujñānaṃ ca hṛdayasya prasādaḥ 
eṣā hi sthitiḥ 
antarhṛdayavartīni buddhyāditattvāni 
yady api bāhyahiṃsābhakṣyabhakṣaṇādiṣu mūḍhā dharmabuddhyā pravartante tathāpi hṛdayākrośanaṃ teṣāṃ bhavati 
vaidike tv anuṣṭhāne parituṣyati manaḥ 
tad asya sarvasyāyam arthaḥ 
na mayā tādṛśo dharma ucyate yatraite doṣāḥ santi 
kiṃ tu ya evaṃvidhair mahātmabhir anuṣṭhīyate svayaṃ ca yatra cittaṃ pravartayati vā 
ata ādarātiśaya ucyamāneṣu dharmeṣu yuktaḥ 
atha vā hṛdayaṃ vedaḥ 
sa hy adhīto bhāvanārūpeṇa hṛdayasthito hṛdayam 
tataś ca tritayam atropāttam 
yadi tāvad avicāryaiva svāgrahāt kācit pravṛttiḥ kasyacit tathāpy atraiva yuktā 
etat hṛdayenābhyanujñāta ity anenocyate 
athāpy ayaṃ nyāyaḥ mahājano yena gataḥ sa panthāḥ iti tad apy atraivāsti 
vidvāṃso hy atra niṣkāmāḥ pravṛttapūrvā anindyāś ca loke 
athāprāmāṇikī pravṛttiḥ sāpi vedaprāmāṇyāt siddhaiveti 
sarvaprakāraṃ pravṛttyābhimukhyam anena janyate 
anye tv etaṃ ślokaṃ sāmānyena dharmalakṣaṇārthaṃ vyācakṣate 
evaṃvidhair yaḥ sevyate sa dharmo 'vagantavyaḥ 
pratyakṣavedavihitasya smārtasya vācārataḥ prāptasya sarvasyaitallakṣaṇaṃ vidyate 
atra tu ya etaiḥ sevyate taṃ dharmaṃ nibodhateti pāṭho yuktaḥ 
kāmātmatā na praśastā na caivehāsty akāmatā 
kāmyo hi vedādhigamaḥ karmayogaś ca vaidikaḥ 
phalābhilāṣaḥ karmapravṛtter hetur yasya sa kāmātmā tadbhāvaḥ kāmātmatā 
tatpradhānatā ātmaśabdena pratipādyate 
sā na praśastā ninditā 
ataś ca nindayā pratiṣedhānumāne na kartavyā iti pratīyate 
arthāt sauryādīnāṃ sarveṣāṃ kāmyānāṃ niṣedho 'yam 
atha vā kiṃ viśeṣeṇa brūmaḥ sauryādīnām iti 
sarvam eva kriyānuṣṭhānaṃ phalasiddhartham na svarūpaniṣpattaye 
na ca kācana niṣphalā kriyā 
yad api na kurvīta vṛthā ceṣṭām iti bhasmani hutam viṣayāntare deśarājavārtādyanveṣaṇam tatrāpi kriyāphalaṃ vidyate 
kiṃ tu pradhānaphalaṃ svargagrāmādi puruṣasya yad dṛṣṭādṛṣṭayor upayujyate tadabhāvād vṛthā ceṣṭety ucyate 
athocyate 
bhavatu kriyā phalavatī 
tadviṣaye 'bhilāṣo na kartavyaḥ vastusvābhāvyāt phalaṃ bhaviṣyati 
atrāpi sauryādīnām aphalatvam 
kāmyamānaṃ phalaṃ jñātam 
nānicchos tad bhaviṣyatīti 
na ca laukikī pravṛttir dṛśyate phalābhisaṃdhinirapekṣā 
na cātra viśeṣaḥ śrutau vaidikeṣu karmasu phalaṃ nābhisaṃdheyam iti 
tatra phalavatsu śruteṣu kāmanāniṣedhād apravṛttau śrutivirodhaḥ 
nityeṣu tu prāptir eva nāsti 
viśeṣānupādānāc ca laukikavyāpāranivṛttau dṛṣṭavirodhaḥ 
tad idam āpatitam na kiṃcit kenacit kartavyam sarvais tūṣṇīṃbhūtaiḥ sthātavyam 
ucyate 
yat tāvad uktaṃ kāmyeṣu sauryādiṣu niṣedhaprasaṅga iti tatra vakṣyati
yathāsaṃkalpitāṃś ceha sarvān kāmān samaśnute 
iti 
niṣedhe hi kutaḥ saṃkalpaḥ kutaś ca kāmāvāptiḥ 
yad api viśeṣānupādānāl laukike 'pi prasakta iti tatropātta eva viśeṣaḥ yo dharmas taṃ nibodhata iti dharmasya prakṛtatvāt 
yad apy uktaṃ nityeṣu phalāśravaṇāt phalābhisaṃdheḥ prāptir eva nāsti kiṃ niṣedheneti tatrāpy ucyate phalābhāvāt kaścit samyak śāstrārtham ajānāno na pravarteta sauryādiṣu ca śrutaphaleṣu phalābhisaṃdhipūrvikāṃ pravṛttiṃ dṛṣṭvā sāmānyato dṛṣṭena yat kartavyaṃ tat phalahetoḥ kriyate ity aśrutam api phalam abhisaṃdadhīta tannivṛttyartham idam ārabhyate 
yady apy ayaṃ nyāyaḥ yat phalavac chrutaṃ tat tathaiva kartavyam yad api niṣphalam eva kartavyatayā śāstreṇa yāvajjīvādipadair vinaiva viśvajinnyāyena phalakalpanayāvagamitaṃ tasyānyathānuṣṭhāne prasaṅga eva nāsti tathāpi ya etaṃ nyāyaṃ pratipattum asamarthaḥ sa vacanena pratipādyate 
nyāyataḥ pratipattau hi gauravam vacanāt tu laghīyasī sukhapratipattir iti suhṛd bhūtvā pramāṇasiddham artham upadiśati sma 
kāmaśabdo 'yaṃ yady api hṛcchayavacano dṛṣṭas tathāpi tasyehāsaṃbhavāt kāma icchā abhilāṣa ity anarthāntaram 
tatra vakṣyamāṇaparyālocanayā phalābhilāṣeṇa na sarvatra pravartitavyam ity ayam arthaḥ sthāsyati 
paras tu kāmātmatām icchāmātrasaṃbandhamātraṃ padārthaṃ manvānaś codayati na caivehāsty akāmateti 
na ceha loke kācid akāminaḥ pravṛttir astīty arthaḥ 
āstāṃ tāvat kṛṣivāṇijyādi vyutpannabuddhinā kriyamāṇam yaḥ svayaṃ vedādhigamaḥ vedādhyayanaṃ bālaḥ kāryate pitrādinā tāḍyamānaḥ so 'pi na kāmam antareṇopapadyate 
adhyayanaṃ hi śabdoccāraṇarūpam 
na coccāraṇam icchayā vinā nirghātadhvanivad uttiṣṭhati 
icchati cet kim iti tāḍyata iti 
saiva tathecchopajanyate 
abhimate tu viṣaye svayam upajāyata ity etāvān viśeṣaḥ 
yaś cāyaṃ vaidiko vedavihitaḥ karmayogo darśapūrṇamāsādi karmānuṣṭhāne nityatvenāvagataḥ so 'pi na prāpnoti 
na hy anicchato devatoddeśena svadravyatyāgopapattiḥ 
tasmāt kāmātmatāniṣedhe sarvaśrautasmārtakarmaniṣedhaḥ prasakta iti 
saṃkalpamūlaḥ kāmo vai yajñāḥ saṃkalpasaṃbhavāḥ
vratāni yamadharmāś ca sarve saṃkalpajāḥ smṛtāḥ 
tataś ca yad uktaṃ yāgasya kāmena vinā na svarūpaniṣpattir iti tad anena vispaṣṭaṃ kṛtvā kathayati 
saṃkalpo yāgādīnāṃ mūlaṃ kāmasya ca 
yāgādīṃś cikīrṣann avaśayaṃ saṃkalpaṃ karoti 
saṃkalpe ca kriyamāṇe tatkāraṇena kāmena saṃnidhātavyam aniṣṭenāpi 
yathā pākārthino jvalanaṃ kurvatas tatsamānakāraṇo dhūmo 'py aniṣṭo jāyate 
tatra na śakyaṃ yajñādayaḥ kariṣyante kāmaś ca na bhaviṣyatīti 
atha ko 'yaṃ saṃkalpo nāma yaḥ sarvakriyāmūlam 
ucyate 
yac cetaḥsaṃdarśanaṃ nāma yadanantaraṃ prārthanādhyavasāyau krameṇa bhavataḥ 
ete hi mānasā vyāpārāḥ sarvakriyāpravṛttiṣu mūlatāṃ pratipadyante 
na hi bhautikā vyāpārās tam antareṇa saṃbhavanti 
tathā hi prathamaṃ padārthasvarūpanirūpaṇam ayaṃ padārtha imām arthakriyāṃ sādhayati iti yaj jñānaṃ sa iha saṃkalpo 'bhipretaḥ 
anantaraṃ prārthanā bhavati icchā 
saiva kāmaḥ 
katham aham idam anena sādhayāmi iti icchāyāṃ satyām adhyavasyati karomi iti niścinoti so 'dhyavasāyaḥ 
tataḥ sādhanopādāne bāhyavyāpāraviṣaye pravartate 
tathā hi bubhukṣita ādau bhujikriyāṃ paśyati tata icchati bhuñjīya iti tato 'dhyavasyati vyāpārāntarebhyo vinivṛttya bhojanaṃ karomi iti tataḥ karmakāraṇasthānādhikāriṇa āha sajjīkuruta rasavatīm saṃcārayata iti 
nanv evaṃ sati na yajñādayaḥ saṃkalpamātrād bhavanti api tu saṃkalpaprārthanādhyavasāyebhyaḥ 
tatra kim ucyate yajñāḥ saṃkalpasaṃbhavāḥ iti 
saṃkalpasyādyakāraṇatvād adoṣaḥ 
ata evottaratra nākāmasya kriyā kācid dṛśyate iti vakṣyati 
vratāni 
mānaso 'dhyavasāyo vratam idaṃ mayā yāvajjīvaṃ kartavyam iti yad vihitam 
yathā snātakavratāni 
yamadharmāḥ pratiṣedharūpāḥ ahiṃsādayaḥ 
kartavyeṣu pravṛttiḥ niṣiddhebhyo nivṛttiḥ nāntareṇa saṃkalpam asti 
akāmasya kriyā kācid dṛśyate neha karhicit 
yad yad dhi kurute kiṃcit tat tat kāmasya ceṣṭitam 
pūrveṇa śāstrīye pravṛttinivṛttī saṃkalpādhīne vyākhyāte 
anena laukikeṣu karmasu tadadhīnatocyata iti viśeṣaḥ 
neha loke karhicit kadācid api jāgradavasthāyāṃ kriyā kācid anuṣṭheyatvenānicchataḥ saṃbhavati 
yat kiṃcil laukikaṃ vaidikaṃ vā kurute karma vihitaṃ pratiṣiddhaṃ ca tat sarvaṃ kāmasya ceṣṭitam 
hetutvāc ceṣṭitaṃ kāmasyaivety uktam 
tad idam atisaṃkaṭam kāmātmatā na praśastā na cānayā vinā kiṃcid anuṣṭhānam asti 
atra pratividhatte 
teṣu samyag vartamāno gacchaty amaralokatām 
yathāsaṃkalpitāṃś ceha sarvān kāmān samaśnute 
teṣu kāmeṣu samyag vartitavyam 
kā punaḥ samyagvṛttiḥ 
yad yathāśrutaṃ tat tathaivānuṣṭheyam 
nityeṣu phalaṃ nābhisaṃdheyam aśrutatvāt 
kāmyeṣu tv aniṣedhaḥ teṣāṃ tathāśrutatvāt 
phalasādhanatayaiva tāni vidhito 'vagamyante 
phalānicchos tadanuṣṭhānam aśrutakaraṇaṃ syāt 
nityeṣu phalābhisaṃdhir vyāmoha eva 
na hy abhisaṃdhimātrāt pramāṇato 'navagate phalasādhanatve phalam utpadyate 
evaṃ kurvan gacchati prāpnoty amaralokatām 
amarāḥ devāḥ teṣāṃ lokaḥ svargaḥ 
tannivāsāt amareṣu lokaśabdaḥ sthānasthāninor abhedāt mañcāḥ krośanti itivat 
tenāyaṃ samāsaḥ amarāś ca te lokāś ca amaralokāḥ tadbhāvaḥ amaralokatā 
devajanatvaṃ prāpnoti devatvaṃ prāpnotīty arthaḥ 
vṛttānurodhād evam uktam 
atha vā amarāṃl lokayati paśyaty amaralokaḥ 
karmany aṇ 
tadantād bhavapratyayaḥ 
devadarśī saṃpadyate 
anenāpi prakāreṇa svargaprāptir evoktā bhavati 
atha vā amara iva lokyate loke 
arthavādaś cāyam 
nātra svargaḥ phalatvena vidhīyate nityānāṃ phalābhāvāt kāmyānāṃ ca nānāphalaśravaṇāt 
tena svargaprāptyā śāstrānuṣṭhānasaṃpattir evocyate lakṣaṇayā 
yad arthaṃ karmaṇām anuṣṭhānaṃ tat saṃpadyata ity arthaḥ 
tatra nityānāṃ pratyavāyānutpattir vidhyarthasaṃpattir vā prayojanam 
kāmyeṣu tu yathāsaṃkalpitān yathāśrutaṃ saṃkalpitān 
prayogakāle yasya karmaṇo yat phalaṃ śrutaṃ tat saṃkalpya abhisaṃdhāya manasā kāmayitvā idam aham ataḥ phalaṃ prāpnuyām iti tataḥ sarvān kāmān kāmyān arthān samaśnute prāpnoti 
ataḥ parihṛtā saṃkaṭāpattiḥ yato na sarvaviṣayaḥ kāmo niṣidhyate 
kiṃ tarhi nityeṣu phalābhilāṣalakṣaṇaḥ 
sādhanasaṃpattis tu kāmyaiva 
brahmavādinas tu sauryādīnāṃ niṣedharthaṃ kāmātmateti manyante 
phalārthitayā kriyamāṇā bandhātmakā bhavanti niṣkāmas tu brahmārpaṇanyāyena kurvan mucyate 
tad uktaṃ bhagavatā kṛṣṇadvaipāyanena mā karmaphalahetur bhūḥ 
tathā
sādhanānām akṛtsnatvān maurkhyāt karmakṛtas tathā 
phalasya cābhisaṃdhānād apavitro vidhiḥ smṛtaḥ  iti 
bahavaś cātra vyākhyāvikalpāḥ asāratvāt tu na pradarśitāḥ 
vedo 'khilo dharmamūlaṃ smṛtiśīle ca tadvidām 
ācāraś caiva sādhūnām ātmanas tuṣṭir eva ca 
ko 'syābhisaṃbandhaḥ 
yāvatā dharmo 'tra vaktavyatayā pratijñātaḥ 
sa ca vidhipratiṣedhalakṣaṇaḥ 
tatra na vedasya dharmamūlatā vidheyā vedo dharmamūlatvena jñātavyo dharmaprāmāṇya āśrayaṇīyaḥ iti antareṇaivopadeśaṃ tatsiddheḥ 
na hi manvādyupadeśasamadhigamyaṃ vedasya dharmamūlatvam api tu abādhitaviṣayapratītijanakatvena apauruṣeyatayā ca puruṣasaṃsargadoṣair api mithyābhidhānāśaṅkābhāvāt svataś ca śabdasyāduṣṭatvāt pratyakṣavat svataḥprāmāṇyasiddhiḥ 
athocyate nyāyataḥ siddhaṃ vedasya prāmāṇyam anūdya manvādismṛtīnāṃ tanmūlatā vacanena jñāpyata iti 
tad api na 
tatrāpi pūrvajñānasāpekṣatvāt smaraṇasya bhrāntivipralambhādīnāṃ mahājanaparigrahādinā nirastatvāt atīndriyārthadarśanasyāśakyabhāvāc ca puruṣasya ca svānubhavasiddher vedārthasmaraṇasya vedamūlataivāvaiṣyate 
na hi vedavidāṃ kāryārthaviṣayaṃ smaraṇaṃ saṃbhavati 
vedasya ca mūlatvena mūlāntarakalpanāyā anavasaraḥ 
nāpy etad yujyate vaktum smṛtiśīle ca tadvidām ity etad apy anūdyate bāhyasmṛtīnām aprāmāṇyāya yatas tāsāṃ nyāyata eva siddham aprāmāṇyam 
na hi śākyabhojakakṣapaṇakādīnāṃ vedasaṃyogasaṃbhavaḥ yena tanmūlatayā svaviṣaye pramāṇaṃ syuḥ svayam anabhyupagamāt taiś ca vedasyāprāmāṇyābhidhānāt pratyakṣavedaviruddhārthopadeśāc ca 
tatrāsaṃbhavas tāsu smṛtiṣu vedādhyayananiṣedhāt 
sati hi vedādhyetṛtve buddhādīnāṃ tanmūlatā syān na veti jāyate vicāraṇā 
yatra tu tatsaṃbandho dūrāpetas tatra kā tanmūlatāśaṅkā 
svayaṃ ca mūlāntaraṃ paraṃparāyātam abhyupagacchanti paśyāmy ahaṃ bhikṣukānāṃ divyena cakṣuṣā sugatiṃ durgatiṃ ca 
evaṃ sarva eva bāhyā bhojakapāñcarātrikanirgranthānārthavādapāśupataprabhṛtayaḥ svasiddhāntānāṃ praṇetṝn puruṣātiśayān devatāviśeṣāṃś ca pratyakṣatadarthadarśino 'bhyupayanti na vedamūlam api dharmam abhimanyante 
pratyakṣeṇa ca vedena viruddhās tatrārthā upadiśyante 
tathā hi hiṃsā ced dharma ucyate saṃsāramocakādibhiḥ sā cātra pratyakṣataḥ pratiṣiddhā 
tathānyatra tīrthasnānam adharmo 'bhyupeyate iha tu ahar ahaḥ snāyat tīrthāni seveta iti ca vidhiḥ 
tathāgniṣṭomīyavadhaḥ kvacit pāpahetur iṣyate sa ca jyotiṣṭomavidhinā viruddhaḥ 
tathānye sarvān eva yāgahomān ātmārthān saṃmanyante devatābhedavidhibhir nānādaivatyās te 'vagamitāḥ 
ato virodhaḥ 
ye 'py āhuḥ grahaṇāgrahaṇavad uditānuditahomakālavat pratyakṣaśrutivirodhadarśanāt syāt saṃbhavaḥ śākhāntarasyocchinnasyānucchinnasya vā tadviruddhārthavidhiparasya 
anantā hi vedaśākhāḥ 
tāḥ katham ekasya pratyakṣāḥ 
utsādaś ca saṃbhavatīti 
tatra syāt tādṛśī vedaśākhā yasyām ayaṃ narāsthipātrabhojananagnacaryādir upadiṣṭo bhavet 
ucyate 
na vayaṃ brūmaḥ vede viruddhārthopadeśāsaṃbhava iti 
kiṃ tu samakakṣatvāt tayor vikalpitaprayogayor avyāghātaḥ 
iha tu kalpyo vedaḥ 
na ca pratyakṣavirodhikalpanāyā avasaraḥ 
na ca saṃbhavamātreṇa tāvatā niścayaḥ 
niścitas tu tadviruddhapratyakṣavidhiḥ aniścitena na vā niścitaṃ bādhyate 
śākhotsādapakṣaṃ cātraiva śloke parastāt prapañcayiṣyāmaḥ 
sarvatra ca pratyakṣaśrutibhir manvādismṛtināṃ vyatiṣaṅgaḥ kvacin mantreṇa kvacid devatayā kvacid dravyavidhibhiḥ 
na ca bāhyāsu tatsaṃbhavatīti tāsām aprāmāṇyam 
evam ācārasyāpi vedavidbhir adṛṣṭārthatayācaryamāṇasya smṛtivad eva prāmāṇyam mūlasaṃbhavāt 
asādhvācārasyāpi dṛṣṭakāraṇādisaṃbhavād aviduṣāṃ ca bhrāntyādisaṃbhavād aprāmāṇyam 
evam ātmanas tuṣṭer api 
yadi ca vedasmṛtyācārāṇāṃ manvādyupadeśasamadhigamyaṃ prāmāṇyam manvādīnāṃ katham 
tatrāpy upadeśāntarāt smārtaṃ ca manur abravīt ityādeḥ 
tatra katham 
tasmād idaṃ pramāṇam idam apramāṇam iti yuktita etad avaseyam nopadeśataḥ 
tathā cāyam anarthakaḥ ślokaḥ 
etatsamānarūpā uttare 'pi 
atrocyate 
iha ye dharmasūtrakārā avyutpannapuruṣavyutpādanārthaṃ padārthasaṃpādanaparatayā granthasaṃdarbhān ārabhante tatra yathaivāṣṭakādīnāṃ vedāt svayaṃ kartavyatām avagamya parāvabodhanārtham upanibandhaḥ evaṃ pramāṇāntarasiddhasya vedaprāmāṇyādeḥ 
santi kecit pratipattāro ye nyāyatas tattvavivecanāsamarthāḥ ūhāpohādirūpabuddhyabhāvāt 
tān prati nyāyasiddho 'py arthaḥ suhṛdupadeśavad upadiśyate 
tatra yan nyāyataḥ siddhaṃ vedasya dharmamūlatvaṃ tad evānenānūdyate vedo dharmamūlam 
dharmasya mūlatvena vedo vicārya yuktyā siddhaḥ nātrāprāmāṇyaśaṅkā kartavyā 
bhavanti ca loke pramāṇāntarasiddhānām arthānām upadeṣṭāraḥ na tvayājīrṇe bhoktavyam ajīrṇaprabhavā hi rogāḥ 
na caitad vaktavyam ye nyāyato vedasya dharmamūlatvaṃ na śaknuvanti pratipattum te vacanād api na pratyeṣyanti 
yato dṛśyate ya āptatvena prasiddhās tadīyaṃ vacanam avicāryaiva kecana pramāṇayanti 
tad evaṃ sarvam idaṃ prakaraṇaṃ nyāyamūlam na vedamūlam 
anyatrāpi vyavahārasmṛtyādau yatra nyāyamūlatā tatra yathāvasaraṃ darśayiṣyāmaḥ 
aṣṭakādīnāṃ yathā vedamūlatā tathātraiva nirdiśyate 
vedaśabdena ṛgyajuḥsāmāni brāhmaṇasahitāny ucyante 
tāni cādhyetṝṇāṃ vākyāntarebhyaḥ prasiddhabhedāni 
upadeśaparaṃparāsaṃskṛtā adhyetāraḥ śrutvaiva vedo 'yam iti pratipadyante yathā brāhmaṇo 'yam iti 
tatra vākyasamūhe 'pi agnim īḷe agnir vai devānām avamaḥ ityādādau saṃ sam id yuvase atha mahāvratam ityante vedaśabdaḥ prayujyate tadavayavabhūteṣu kevaleṣu vākyeṣv api 
na ca grāmādiśabdavad gauṇamukhyatā vidyate 
tatra samudāyeṣu hi vṛttāḥ śabdā avayaveṣv api vartanta ity eṣa nyāyaḥ 
grāmaśabdo hi prasiddhabhūyiṣṭaprayogaḥ samudāya eva grāmo dagdhaḥ ityādipadasaṃbandhāt tadavayave vartate 
katipayaśālādāhe 'pi laukikā grāmo dagdhaḥ iti prayuñjate 
atha vā tatrāpi samudāyavacana eva 
dāhas tv ekadeśavartī samudāyasaṃbandhitayā vyapadiśyate 
avayavadvāraka eva samudāyasya kriyāsaṃbandhaḥ 
eṣa eva samudāyasya kriyāsaṃbandho yo 'vayavānām 
na hy avayavān parihāpya samudāyo draṣṭuṃ spraṣṭuṃ vā śakyate 
vyutpādyate ca vedaśabdaḥ 
vidanty ananyapramāṇavedyaṃ dharmalakṣaṇam artham asmād iti vedaḥ 
tac ca vedanam ekaikasmād vākyād bhavati na yāvān ṛgvedādiśabdavācyo 'dhyāyānuvākasmūhaḥ 
evaṃ ca udāharaṇe jihvācchedaḥ ity ekavākyaviṣayo 'py ayaṃ daṇḍaḥ 
kṛtsno 'dhigantavyaḥ iti kṛtsnagrahaṇaṃ sakalavedavākyādhyayanaprāptyartham 
anyathā katicidvākyāny adhītya kṛtī syāt na punaḥ kṛtsnaṃ vedam iti 
atraitan nirūpayiṣyāmaḥ 
sa ca vedo bahudhā bhinnaḥ 
sahasravartmā sāmavedaḥ sātyamugrirāṇāyanīyādibhedena ekaśatam adhvaryūṇāṃ kāṭhakavājasaneyakādibhedena ekaviṃśati bāhvṛcyā āśvalāyanaitareyādibhedena navadhā ātharvaṇaṃ maudakapaippalādakādibhedena 
nanu naiva kecid ātharvaṇaṃ vedaṃ manyante yataḥ trayī vidyā ṛcaḥ sāmāni yajūṃṣi iti vedair aśūnyas tribhir eti sūryaḥ tathā traivedikaṃ vrataṃ caret ityādau na kvacid ātharvaṇanāmāpy asti 
pratiṣedhaś ca śrūyate tasmād ātharvaṇena na śaṃset iti 
atas trayībāhyān ātharvaṇikān pāṣaṇḍinaḥ pratijānate 
tad ayuktam avibhāgena śiṣṭānāṃ vedavyavahārāt 
śrutīr atharvāṅgirasīḥ ity atrāpi vyavahāraḥ 
śrutir veda ity eko 'rthaḥ 
na ca vedaśabdavācyatāgnihotrādivākyānām api dharmaprāmāṇye kāraṇam itihāsāyurvedayor api vedavyavahāradarśanāt itihāsapurāṇaṃ pañcamaṃ vedānāṃ vedam iti 
kiṃ tarhi apauruṣeyatve saty anuṣṭheyārthāvabodhakatvād viparyayābhāvāc ca 
tac cātharvavede 'pi sarvam asti jyotiṣṭomādikarmaṇāṃ yajurvedādiṣv iva tatrāpy upadeśāt 
abhicāramūlakakarmaṇāṃ bāhulyena tatropadeśād avedatvam iti vibhramaḥ keṣāṃcit 
abhicārā hi paraprāṇaviyogaphalatvāt pratiṣiddhāḥ 
ātharvaṇikaiś ca ta eva prādhānyenānuṣṭhīyante rājapurohitaiḥ atas te nindyante 
yat tu vedair aśūnyaḥ ityādāv atharvavedasyānirdeśa iti arthavādā ete 
kiṃ tatra nirdeśenānirdeśena vā 
mantrabhedābhiprāyaṃ vaitad vacanam trayo vedāḥ trayī vidyā ityādi 
na hi caturthaṃ mantrajātam asti ṛgyajuḥsāmavyatirekeṇa praiṣanivinnigadendragāthādīnām atraivāntarbhāvāt 
atharvavede carca eva mantratvena samāmnātāḥ 
ata ṛgveda evāyaṃ mantrābhiprāyeṇa 
yas tu pratiṣedhaḥ sa viparītasādhanaḥ prāptau satyāṃ pratiṣedhopapatteḥ 
ayaṃ vāsyārthaḥ atharvavedādhītair mantrais traivedikaṃ karma na miśrayet 
vācaḥstome sarvā ṛcaḥ sarvāṇi yajūṃṣi sarvāṇi sāmāni viniyuktāni tatrātharvavedādhītānāṃ pratiṣedhaḥ 
sa vedo viśiṣṭaḥ śabdarāśir apauruṣeyo mantrabrāhmaṇākhyo 'nekaśākhābhedabhinnaḥ dharmasya mūlaṃ prāmāṇaṃ parijñāne hetuḥ 
kāraṇaṃ mūlam 
tac ca vedasmṛtyor dharmaṃ prati jñāpakatayaiva na nirvartakatayā na ca sthitihetutayā vṛkṣasyeva 
dharmaśabdaś ca prāg vyākhyātaḥ 
yat puruṣasya kartavyaṃ pratyakṣādyavagamyavilakṣaṇena svabhāvena śreyaḥsādhanam 
kṛṣisevādi bhavati puruṣasya kartavyam tasya ca tatsādhanatvasvabhāvo 'nvayavyatirekābhyām avagamyate 
yādṛśena vyāpāreṇa kṛṣyāder vrīhyādisiddhiḥ sāpi pratyakṣādyavagamyaiva 
yāgādes tu sādhanatvaṃ yena ca rūpeṇāpūrvotpattivyavadhānādinā tan na pratyakṣādyavagamyam 
śreyaś cābhilaṣitasvargagrāmādiphalaprāptiḥ sāmānyataḥ sukhaśabdavācyā vyādhinirdhanatvāsaukhyanarakādiphalaprāptiḥ sāmānyato duḥkhaśabdavācyā tatparihāraś ca 
anye tu paramānandādirūpaṃ śreyaḥ 
ayaṃ dharmo brāhmaṇavākyebhyo 'vagamyate liṅādiyuktebhyaḥ 
kvacic ca mantrebhyo 'pi vasantāya kapiñjalān ālabhate ity evamādibhyaḥ 
tatra kāmapadayuktāni vākyāni phalārtham anuṣṭhānam avagamayanti sauryaṃ caruṃ nirvaped brahmavarcasakāmaḥ vaiśvadevīṃ sāṃgrahiṇīṃ nirvaped grāmakāmaḥ iti 
tāni phalam anicchatā na kriyante 
anyāni yāvajjīvādipadair nityatayā samarpitāni tāni na phalahetor anuṣṭhīyante phalasyāśrutatvāt 
na ca viśvajitā yajeta ityādivad aśrutaphalatve 'pi phalakalpanā yato yāvajjīvādipadair vinaiva phalena kartavyatayāvagamyante 
tatrākaraṇe śāstrārthātikramadoṣaḥ 
tatra tatparihārārthaṃ tāni kriyante 
pratiṣedhānām api brāhmaṇo na hantavyaḥ surā na peyā ity eṣaiva vārtā 
na hi phalārthaṃ pratiṣiddhavarjanam api tu pratyavāyaparihārārtham 
akhilaḥ kṛtsnaḥ 
na kiṃcit padaṃ varṇo mātrā vā yan na dharmāya 
atra codayanti 
nanu ca vidhyarthavādamantranāmadheyātmako vedaḥ dharmaś ca kartavyatāsvabhāvaḥ ity uktam 
tatra yuktaṃ yad vidhivākyāni dharma pramāṇaṃ syuḥ 
tebhyo hi yāgādiviṣayā kartavyatā pratīyate 
agnihotraṃ juhoti dadhnā juhoti yad agnaye ca prajāpataye ca sāyaṃ juhoti svargakāmo juhoti iti 
atra hy agnihotrākhyaṃ karma kartavyatayā pratīyate 
dadhnā iti tatraiva dravyam 
yad agnaye ca iti devatā 
svargakāmaḥ ity adhikāraḥ 
yat tu agnir vai sarvā devatā agnir eva daivyo hotā sa devān āhvayati ca juhoti ca ityādayaḥ tathā prajāpatir vapām ātmana udakkhidat ityādaya na taiḥ kiṃcit kartavyam upadiśyate 
kevalaṃ purāvṛttam anyad vāsāṃpratikaṃ bhūtam anuvadanti 
prajāpatinā purā ātmano vapotkhātā 
utkhidatu kim asmākam etena 
tathāgner api sarvadevatātmatvaṃ nāgneyakarmaṇy upayujyate agniśabdenoddeśārthanivṛtteḥ 
anyadevatve 'nyatvād agner uddeśa eva nāsti 
āvāhanasyāpi vacanāntareṇa agnim agna āvahe ityādinā vihitatvāt sa devān āhvayati ca juhoti ca ityādir anarthakaḥ 
mantrā api na mṛtyur āsīd amṛtaṃ na tarhi sudevo adya pated anāvṛt ityādayo bhāvavṛttaparidevanādirūpārthābhidhāyinaḥ kaṃ dharmaṃ pramimate 
tasmin kāle na mṛtyur jāto nāpy amṛtaṃ jīvitam 
prāk sṛṣṭer bhūtānām anutpannatvān na kasyacij jīvitam āsīn nāpi mṛtyuḥ pralaye sarveṣāṃ mṛtatvāt 
bhavatu vā mṛtyur mā vā na kiṃcid etena kartayvam upadiṣṭaṃ bhavati 
evaṃ sudevo 'sau mahāpuṇyo devatulyo manuṣyo yo 'dya prapatec chvabra ātmānaṃ kṣiped anāvṛd āvṛttiḥ pratyujjīvanaṃ yasmāt prapātān na bhavati 
urvaśyā vipralabdhaḥ purūravāḥ paridevyāṃ cakre 
tathā nāmadheyam 
udbhidā yajeta balabhidā yajeta ityādi na kasyacid arthasya kriyāyā dravyasya vā vidhāyakam ākhyātena kriyāyā vidhānād adravyavacanatvāc ca balabhidādeḥ 
somasya cāvyaktacodanatvena prakṛtitaḥ prāptatvān na kleśena dravyavacanatā kalpyate 
tasmān nāmnā na dharma upadiśyate 
ataḥ katham ucyate kṛtsno vedo dharmamūlam iti 
ucyate 
anayaivāśaṅkayākhilagrahaṇaṃ kṛtam yataḥ sarveṣām eteṣāṃ dharmapratipādanaparatvam 
tathā hi arthavādā naiva vidhāyakebhyo vākyebhyaḥ pṛthagarthāḥ yena dharmaṃ na pramimīran 
vibhajyamānasākāṅkṣatve vidhiparatvāvagamāt tatparatve ca siddhāyām ekavākyatāyāṃ yathā tadarthānuguṇyaṃ pratipadyante tathā vyākhyeyāḥ 
ataḥ prajāpater vapotkhādanavacanaṃ na svārthaniṣṭham 
kiṃ tarhi vidhiśeṣam 
na ca vidheyaṃ dravyaguṇādi arthavādebhyaḥ pratīyata iti prakārāntareṇa vidheyārthastāvakatvena taccheṣatāṃ pratipadyante 
tad api tatra pratīyata eva 
itthaṃ nāma paśuyāgaḥ kartavyo yad asatsu paśuṣu gatyantrābhāvāt prajāpatinātmaiva puśutvena kalpito vapā cotkhinnā 
yatas tatsahitāny eva vidhāyakāni yatrārthavādāḥ santi 
yady api tair vināpi bhavati vidhyarthāvagatiḥ vidhyuddeśād eva vasantāya kapiñjalān ālabhate iti tathāpi na teṣām ānarthakyam 
teṣu hi satsu na kevalād avagatiḥ 
na ca kenacit kṛto vedaḥ yenocyate yathānyatra na santi tathātrāpi mā bhūvan 
satsv arthavādeṣv asmābhir gatir vaktavyā 
sā coktā 
na cayam alaukiko 'rthaḥ 
loke 'pi hi stutipadāni dṛśyante vidhiśeṣabhūtāny eva 
yathā bhṛtidāne pravṛttasya svāminaḥ kaścid bhṛtakaḥ prītyācaṣṭe sādhur devadatto nityasaṃnihitaḥ paricaryābhūmijñas tatparaś ca iti 
ato vidheyārthastutidvāreṇārthavādā vidhāyakā eva 
tathā kvacid arthavādād eva vidheyaviśeṣāvagatiḥ 
yathā aktāḥ śarkarā upadadhāti 
atra hy añjanasādhanaṃ sarpistailādi yatkiṃcid vidhināpekṣitam 
tejo vai ghṛtam ity arthavāde ghṛtastutyā ghṛtam adhyavasīyate 
evam pratitiṣṭhanti ya etā rātrīr upayanti iti rātriṣv arthavādād adhikārāvagamaḥ 
tasmād arthavādā api dharmamūlam 
mantrās tu kecid vidhāyakā eva 
yathā vasantāya kapiñjalān iti 
ādhāre devatāvidhir māntravarṇika eva 
na hi tatra devatā karmotpattivākye śrutā nāpi vākyāntareṇa vihitā 
mantras tu vihito niyuktaḥ ita indraḥ ityādiḥ 
ato 'smān mantravarṇād devatāpratipattiḥ 
sahasraśaś ca māntravārṇikā devatāvidhayaḥ santi 
ye 'py anye kriyamāṇānuvādinas te 'pi smṛtilakṣaṇaṃ dharmam eva buddhaṃ kurvantīti bhavati dharmamūlam anuṣṭheyārthaprakāśanena 
nāma tv ākhyātārthād abhinnārtham ākhyātārthavat suprasiddhadharmamūlabhāvam 
guṇavidhayaś ca prāyaśo nāmāśrayā eva 
śaradi vājapeyena yajeta svārājyakāmo vājapeyena iti 
tasmāt siddhaṃ kṛtsnasya vedasya dharmamūlatvam 
anye tu śeynādivākyānāṃ dharmotpattimattvābhāvam āśaṅkamānāḥ niṣedhānāṃ ca na laśunaṃ bhakṣayet ityādīnām akhilagrahaṇaṃ manyante 
abhicārā hi śyenādayo māraṇātmāno hiṃsārūpāḥ 
krūratvāc ca hiṃsāyā abhicārāṇāṃ ca pratiṣedhād adharmatvam 
ato na kṛtsno vedo darmamūlam 
kartavyaś ca dharma uktaḥ 
brahmahatyādiś ca na kartavyaḥ 
ataḥ kathaṃ tadvākyāni dharmamūlaṃ syuḥ 
kiṃ ca ye 'pi paśuyāgā agnīṣomīyādayas te 'pi hiṃsāsādhakatvād dūrāpetadharmabhāvāḥ 
hiṃsā hi pāpam iti sarvapravādeṣv abhyupagamaḥ 
uktaṃ ca yatra prāṇivadho dharma adharmas tatra kīdṛśaḥ 
kathaṃ punar iyam āśaṅkāpanudyate 
akhilagrahaṇāt 
na hy asyānyat prayojanam asti 
hetur nokta iti cet āgamagrantho 'yaṃ siddham artham āha 
hetvarthino mīmāṃsāto vinīyante 
asmābhir uktaṃ ya āgamamātreṇa pratiyanti tān praty etad ucyate 
vivaraṇakārās tu yuktileśamātraṃ darśayanti 
yad uktam syenādayaḥ pratiṣiddhatvād adharma iti tat satyam 
tathāpi pratiṣiddheṣv api teṣu yo 'tyantapravṛddhadveṣaḥ na hiṃsyād bhūtāni ity atikrāntaniṣedhādhikāras tasya te śatruvadhalakṣaṇāṃ prītim anuṣṭhīyamānāṃ nirvartayantīty etāvatāṃśena vedasya dharmamūlatvaṃ śyenādivākyeṣv api na vihanyate 
niṣedheṣv api yo rāgataḥ pravṛtto hanane sa niṣedhe niyujyate 
etad eva niṣedhasyānuṣṭhānaṃ yanniṣidhyamānasyānanuṣṭhānam 
agnīṣomīyādau tu naiva hiṃsāpratiṣedho 'sti dveṣalakṣaṇāyā laukikyā hiṃsāyā niṣedhena niṣiddhatvāt 
śāstrīyā tu vidhilakṣaṇā na niṣedhena viṣayīkriyate laukikyāṃ caritārthatvān niṣedhasya 
na ca sāmānyato dṛṣṭena hiṃsātvāl laukikahiṃsāvad vaidikyāḥ pāpahetutvam āpādayituṃ śakyate 
yato na hiṃsātvaṃ pāpahetutve kāraṇam api tu pratiṣedhena viṣayīkaraṇam 
na cātra pratiṣedho 'stīty uktam 
kaiścit tu mūlaśabdaḥ kāraṇaparyāyo vyākhyāyate dharmasya vedo mūlaṃ pratiṣṭhākāraṇaṃ sākṣāt praṇāḍyā ca 
svādhyāyam adhīyīta ṛgvedaṃ dhārayan vipraḥ ityādicodanāsu sākṣāt agnihotrādikarmasvarūpajñāpakatayā praṇāḍyā 
smṛtiśīle ca tadvidām 
anubhūtārthaviṣayaṃ vijñānaṃ smṛtir ucyate 
tacchabdena vedaḥ pratyavamṛśyate 
taṃ vidanti tadvidaḥ 
vedārthavidām idaṃ kartavyam idaṃ na kartavyam iti yat smaraṇaṃ tad api pramāṇam 
nanu ca smṛtir na pramāṇam ity āhuḥ 
sā hi pūrvapramāṇāvagataprameyānuvādinī nādhikam arthaṃ paricchinattīti vadanti 
satyam 
ye smaranti teṣām ādyam eva tatra śabdādi pramāṇam nātmīyā smṛtiḥ 
asmākaṃ tu manvādismṛtir eva pramāṇam 
na hi vayaṃ tām antareṇānyato 'ṣṭakādikartavyatām avagacchāmaḥ 
tac ca manvādīnām īdṛśaṃ smaraṇaṃ tatkṛtebhyo vākyebhyaḥ smṛtiparaṃparāyātebhyo 'vasīyate 
tasmāc ca smaraṇād anubhūto 'yam arthaḥ pramāṇena manvadibhir iti niścinumo yata ete smaranti 
na hy ananubhūtasya smaraṇopapattiḥ 
nanu kalpayitvā grantham upanibadhnīyur ananubhūyaiva kenacit pramāṇena yathotpādya vastu kathānakaṃ kecana kavayaḥ kathayeyuḥ 
atrocyate 
bhaved evaṃ yady atra kartavyatopadeśo na syāt 
kartavyatopadeśo hy anuṣṭhānārthaḥ 
na ca kecit svecchayā kalpite buddhipūrvavyavahāriṇo 'nuṣṭhātum arhanti 
bhrāntyāpy anuṣṭhānasiddhir iti cet syād apy ekasya bhrāntiḥ sarvasya jagato bhrāntir yāvat saṃsārabhāvinī cety alaukikī kalpanā 
na ca saṃbhavati manvādīnāṃ vedamūlatve bhrāntyāder avasaraḥ 
ata eva pratyakṣato manvādayo dharmān dadṛśur iti nābhyupagamyate 
indriyair arthānāṃ saṃnikarṣe yaj jñānaṃ tat pratyakṣam 
na ca dharmasyendriyaiḥ saṃnikarṣaḥ saṃbhavati tasya kartavyatāsvabhāvatvāt 
asiddhaṃ ca kartavyam 
siddhavastuviṣayaś ca saṃnikarṣaḥ 
anumānādīni tadātve yady apy asantam artham avagamayanti pipīlikāṇḍasaṃcāreṇa hi bhaviṣyantīṃ vṛṣṭim anumimate tathāpi na tebhyaḥ kartavyatāvagatiḥ 
tasmāt kartavyatāsmaraṇasyānurūpakāraṇakalpanāyāṃ veda evopadiśyate 
sa ca vedo 'numīyamāno manvādibhir upalabdhaḥ 
idānīm utsannā sā śākhā yasyām amī smārtā dharmā āsan 
tathā kim ekā śākhā atha bahvyaḥ 
tāsu ca kaścid aṣṭakādiḥ kasyāṃcid ity etad anumānaṃ pravartate 
atha adyatve paṭhyanta eva tāḥ śākhāḥ 
kiṃ tu viprakīrṇās te dharmāḥ 
kasyāṃcic chākhāyām aṣṭakādīnāṃ karmaṇām utpattiḥ kasyāṃcid dravyaṃ kvacid devatā kvacin mantra ity evaṃ viprakīrṇānāṃ manvādayo 'ṅgopasaṃhāraṃ sukhāvabodhārthaṃ cakruḥ 
atha mantrārthavādaliṅgamātraprabhavā ete dharmāḥ 
atha ayam anādir anuṣṭheyo 'rtho 'vicchinnapāraṃparyasaṃpradāyāyāto vedavan nityaḥ 
uta asmadādīnām iva manvādīnām api parapratyayānuṣṭhāno nityānumeyaśrutikaḥ 
ity evamādi bahuvikalpaṃ vicārayanti vivaraṇakārāḥ 
etāvāṃs tu nirṇayaḥ 
vaidikam etad anuṣṭhānam smārtānāṃ vaidikair vidhibhir vyatiṣaṅgāvagamāt anuṣṭhātṝṇāṃ ca tad dṛṣṭvānuṣṭhānāt 
vyatiṣaṅgaś ca darśitaḥ 
kvacid vaidikam aṅgaṃ pradhānaṃ smārtam kvacid etad eva viparītam kvacid utpattiḥ kvacid adhikāraḥ kvacid arthavāda iti 
evaṃ sarva eva smārtā vaidikair vyatiṣaktāḥ 
nipuṇataś caitan nirṇītam asmābhiḥ smṛtiviveke
smārtavaidikayor nityaṃ vyatiṣaṅgāt parasparam 
kartṛtaḥ karmato vāpi viyujyete na jātu tau 
pratyakṣaśrutinirdiṣṭaṃ ye 'nutiṣṭhanti kecana 
ta eva yadi kurvanti tathā syād vedamūlatā 
prāmāṇyakāraṇaṃ mukhyaṃ vedavidbhiḥ parigrahaḥ 
tad uktaṃ kartṛsāmānyād anumānaṃ śrutīḥ prati 
viśeṣanirdhāraṇe tu na kiṃcit pramāṇam na ca prayojanam 
utsādo 'pi saṃbhāvyate 
dṛśyante hi praviralādhyetṛkā adyatve 'pi śākhāḥ 
tābhyaḥ saṃbhāvyabhāvyutsādābhyo vidhimātram arthavādavirahitam uddhṛtyopanibaddhaṃ smṛtikārair iti kaiścid abhyupagamyate 
brāhmaṇoktā vidhayas teṣām utsannāḥ pāṭhāḥ prayogād anumīyante ity āpastambaḥ 
atra tu yaivaṃ mahāprayojanā śākhā yasyāṃ sarve smārtā gārhyāś ca sarvavarṇāśramadharmā āmnātāḥ tasyā upekṣaṇam asaṃbhāvyam sarvādhyetṝṇāṃ cotsada ityādi bahvadṛṣṭaṃ prakalpyam 
viprakīrṇānāṃ tv arthavādagahanānāṃ kratvarthapuruṣārthatayā ca durvijñānānāṃ prayogonnayanam abhiyuktānāṃ nyāyato niścitārthānāṃ ghaṭate 
asmiṃs tu pakṣe virodhadvayasyāpi pratyakṣaśrautatvād vikalpe na smṛter bādhaḥ 
sa ca viśiṣṭānāṃ nābhipretaḥ 
smṛtikārāś ca bādham anumeyaśrutimūlatvaṃ ca pratipannāḥ 
evam apy āha gautamaḥ aikāśramyaṃ tv ācāryāḥ pratyakṣavidhānād gārhastyasya iti 
yadi hi manvādīnaṃ pratyakṣās tāh śākhā abhavan keyaṃ vācoyuktir garhasthyasya pratyakṣavidhānāt iti 
nanu sarva evāśramāḥ pratyakṣavidhānāḥ 
svamatam eva caitad gautamenācāryāpadeśenopadiṣṭam tasyāśramavikalpam ityādy upakramyānenopasaṃhṛtatvāt
mantrārthavādapramāṇabhāvo 'py aviruddhaḥ 
yady apy arthavādā vidhyuddeśastutiparā na svārthasya vidhāyakāḥ tathāpi keṣāṃcid anyaparataiva nopapadyate yāvat svārthaviṣayo vidhir nāvagamitaḥ 
yathā steno hiraṇyasya surāṃ pibaṃś ca ityādeḥ pañcāgnividhiśeṣataivam etāvataiva nopapadyate yāvad dhiraṇyasteyādeḥ pratiṣedho nāvagamitaḥ 
ya etāṃ vidyāṃ adhīte sa hiraṇyasteyādy apy ācaraṃs taiś ca saṃvasan na patati anyathā tu patatīty avagatir aviruddhā 
atha vidhyuddeśo vidheḥ pratipādakaḥ nārthavādaḥ iti kenaiṣā paribhāṣā kṛtā 
ete patanti catvāraḥ ity atrāpy ākhyātaśravaṇam asti 
liṅādayo na santīti cet pratitiṣṭhanti iti rātriṣv api naiva liṅśrutir asti 
atha tatrādhikārākāṃkṣāyām ekavākyatāyāṃ satyāṃ pañcamalakārādikalpanayā vidhyavasāyaḥ evam atrāpi bhaviṣyati 
bahavaś ca dravyadevatāvidhayo 'rthavādāvagamyāḥ santi 
tatra yasya vidheḥ śeṣā arthavādās tadvidhinaiva dravyadevatāder apekṣitatvād viśeṣasamarpaṇamātre vyāpārāntargataviśeṣāvagatir arthavādādhīnā na doṣāya 
iha tu tadasaṃbaddhasya vidhyantarasyeṣyamāṇatvād vākyabhedāpattir ataś ca na prakṛtiśeṣatā 
tadabhāve ca tanmūlā pratiṣedhāvagatir na syāt 
ataś ca aktāḥ śarkarā upadadhāti tejo vai ghṛtam ity anena vaiṣamyam ity āhuḥ 
tad asat 
saty apy arthāntaratve tadekavākyatāmūlatvād asyāvagater nāsti vākyabhedābhicodyāpattiḥ 
mantrāḥ prayogaprakāśatvena rūpād evāvagatās tasya prayogasyānyato 'siddheḥ prakāśakatvanirvahaṇāya prakāśyam kalpayanti 
na vāsator utpattyadhikārayoḥ prakāśanam aṣṭakāyāḥ saṃbhavatīty utpattyadhikāraviniyogaprayogabodhakā mantrāḥ 
evaṃ māntravarṇikāś ca vidhayo 'py upagamyante 
yathāghāre devatāvidhiḥ 
catuṣpād dhi dharmo 'bhyupagataḥ 
tatrālpatarāṃśaḥ śrutaḥ sakaletarāṃśabodhahetus tathāvidha eva vidhau saṃbandhagrahaṇād iti 
sarvathā tāvat saṃbhavati vedasaṃyogaḥ 
manur bahubhir bahuśākhādhyāyibhiḥ śiṣyair anyaiś ca śrotriyaiḥ saṃgatas tebhyaḥ śākhāḥ śrutvā granthaṃ cakāra 
tāś ca mūlatvena pradarśya granthaṃ pramāṇīkṛtavān 
evam anye tatpratyayād anuṣṭhānam ādṛtavanto na mūlopalambhe yatnaṃ kurvanti 
asmākaṃ caitad anumānam 
ato virodhe saty api tulye śrautatve bādhopapattiḥ 
pratyakṣayā śrutyā prayogasaṃpattau śrutyantaraṃ praty ākāṅkṣaiva nāsti 
yathā sāmidhenīṣu sāptadaśyapāñcadaśyayoḥ pāñcadaśyena prakṛtir avaruddhā sāptadaśyaṃ pratyakṣaśrutam api nākāṅkṣati 
ābhidhāniko hy arthaḥ saṃnikṛṣyate abhihitārthākāṅkṣāvagamyaṃ pratyayaṃ viprakarṣād durbalaṃ bādhate 
na caitāvatāprāmāṇyāpattiḥ 
yathā prākṛtāny aṅgāni vikṛtiṣu codakaprāptāni vaikṛtikair viruddhyamānāni bādhyante tadvad eva draṣṭavyam 
yatra saṃpradāyāvicchedas tatra ca paraṃparāpattiḥ 
na hi tatra kasyacit pramāṇaṃ pravṛttam 
nityānumeyapakṣo 'pi saṃpradāyapakṣān nātīva bhidyate 
manvādismaraṇasya vayaṃ mūlaṃ parīkṣituṃ pravṛttāḥ 
yadi ca teṣām apy asāv anumeyo vedo vayam iva na te smartāraḥ 
na ca yaḥ padārtho na kasyacit pratyakṣas tasyānumeyatā saṃbhavati anvayāsaṃbhavāt 
kriyādiṣu sāmānyato 'sty eva saṃbandhadarśanam 
yadi vārthāpattyavaseyāḥ kriyādayo na cehānyathānupapattir asti 
tasmād asti manvādīnām asminn arthe vedasaṃbandhaḥ na punar ayam eva prakāra iti nirdhārayituṃ śakyam 
draḍhīyasī kartavyatāvagatir vedavidāṃ vedamūlaiva yuktā kalpayituṃ na bhrāntyādimūlety avagatyanurūpakāraṇakalpanā kṛtā bhavati 
tatrotsādaviprakīrṇe mantrārthavāde pratyakṣavedānāṃ kāraṇānāṃ saṃbhavāt kalpyatvam upaśete 
pratyakṣo 'pi vidhiḥ kvacin mūlatvena dṛśyate na malavadvāsasā saha saṃvaset iti 
sa cādhyayane copanayane ca paṭhyate 
tad etal leśato 'smābhir uktam 
vistaras tu smṛtivivakāj jñātavyaḥ 
śākhāḥ kāścit samutsannāḥ pakṣo naiṣa mato mama 
pakṣe 'smin na pramāṇaṃ hi bahvadṛṣṭaṃ prasajyate 
upapannataraḥ pakṣo vikṣiptānāṃ tatas tataḥ 
utpattyādisamāhāraḥ prāyaśo dṛśyate hy adaḥ 
anekaśiṣyopādhyāyaiḥ śrotriyair ādṛto 'paraiḥ 
śakto racayituṃ śrutvā śākhāṃ tāṃ tāṃ kutaścana 
upapannas tadānīṃ ca dṛṣṭamūlaiḥ parigrahaḥ 
niścayo 'smākam apy adya yathā saṃbhavataḥ sthitaḥ 
prayogadyotakā mantrā dyotanaṃ tasya nāmataḥ 
narte 'dhikārotpattibhyāṃ prayogasyāsti saṃbhavaḥ 
viśiṣṭadevatālābha ādhāre māntravarṇikaḥ 
prakāśakatvān mantrasya tannirvahaṇahetukaḥ 
yā siddharūpa ekasmin rūpāntaragatir bhavet 
na sā svarūpanāśāya viśvajity adhikāravat 
pratipanne vidhau yuktaṃ tatsaṃbandhārthakalpanam 
gatir mantrārthavādebhyo na dṛṣṭā ced vidheḥ kvacit 
liṅādigamyaṃ bhagavān vidhiṃ smarati pāṇiniḥ 
na śaktās te vidhiṃ vaktuṃ siddhavastvabhidhāyinaḥ 
vyākhyeyo guṇavādena yo 'rthavādād atatparāt 
artho 'dhigantum iṣyeta kathaṃ syāt tasya satyatā 
bhindyād vākyaṃ na pratiṣṭhā sākāṅkṣā rātrayo yataḥ 
viśeṣe tadgate yuktā vākyaśeṣāvagamyatā 
steyādīnāṃ niṣedhe 'pi vidhyantaragatir dhruvā 
tataś ca vākyabhedaḥ syān nopanyāsas tataḥ samaḥ 
vācaḥstome prayujyante sarve mantravidhiśruteḥ 
nāṣṭakādau viśeṣo 'sti hetur mantrasya bodhane 
vinā sāmānyasaṃbandhāl liṅgaṃ ca viniyojakam 
na ca nāsty asya saṃbandho vinā prakaraṇādibhiḥ 
parihāraṃ bruvanty atra kecit tanmūlavādinaḥ 
ratriṣu pratitiṣṭhantīty asatsv eva liṅādiṣu 
pañcamena lakāreṇa tadarthagatir iṣyate 
patanti na mlechitavā ityādiṣu tathā bhavet 
ṛcāṃ vidhir vācaḥstome sarvadāśatayīr iti 
daśamyo maṇḍale 'bhyastā varjitāḥ paṭhitā bahiḥ 
sāmānyasaṃbandhakārī samākhyaiveti gīyate 
samākhyā gṛhyamantrāṇāṃ tena tenāsti karmaṇām 
pañcāgnividyāśeṣatvaṃ hiraṇyastenanindayā 
steno hiraṇyavākyasya na vinā tanniṣedhataḥ 
śeṣatvāvagamo 'rthāt tu tadakartavyatā tu yā 
draḍhimne śeṣatāyāḥ sā na punas tadvirodhinī 
nityānumeyapakṣo yo vāpy āgamaparaṃparā 
tayor andhapravāhatvaṃ na bhedaḥ kaścid īkṣyate 
evaṃ ca sati yā gautamena pratyakṣavidhānatā gārhasthyasyoktā sā śabdasyāvyavahitavyāpārābhiprāyeṇa 
śravaṇāntaraṃ yo 'rthaḥ pratīyate sa pratyakṣaḥ 
yas tu pratīte 'rthe tatsāmarthyaparyālocanayā gamyaḥ sa vilambitatvāt pratipatter na pratyakṣa iti sarvam upapannam 
smṛtiśīle ca tadvidām 
smṛtiś ca śīlaṃ ca smṛtiśīle 
śīlaṃ rāgadveṣaprahāṇam āhuḥ 
tac ca dharmamūlaṃ vedasmṛtivan na jñāpakatayā kiṃ tu nirvartakatvena 
rāgadveṣaprahāṇād dhi dharmo nirvartate 
nanu ca śreyaḥsādhanaṃ dharmaḥ ity uktam 
rāgadveṣaprahāṇam eva ca tatsvabhāvam 
tatrāsati vyatireke kim ucyate rāgādiprahāṇād dharmo nirvartata iti 
uktam asmābhiḥ dharmaśabdo 'yaṃ smṛtikāraiḥ kadācid vidhiniṣedhaviṣayabhūtāyāṃ kriyāyāṃ prayujyate kadācit tadanuṣṭhānajanya āphalapradānāvasthāyini kasmiṃścid arthe 
tasya ca sadbhāve śabda eva pramāṇam 
yadi hi yāgas tathāvidhaṃ vastv anutpādya vinaśyet tadā kālāntare kutaḥ phalotpattiḥ 
tad etad vastu dharmaśabdenātrābhipretam 
tasya śīlaṃ mūlam iti na kiṃcid anupapannam 
tadabhiprāyā eva vyavahārāḥ 
eka eva suhṛd dharmo nidhane 'py anuyāti yaḥ 
iti 
kriyāyā anuṣṭhānasamanantaram eva nāśāt kutaḥ kālāntarānvayaḥ 
atra codyate 
nanu sarva eva śrutismṛtivihito 'rtho dharmasya mūlam 
śīlasyāpi tatrāntarbhāvād bhedenopādānam anarthakam 
vidhāyiṣyate ca 
indriyāṇāṃ jaye yogaṃ samatiṣṭhed divāniśam 
yasmiñ jite jitāv etau bhavataḥ pañcakau gaṇau 
iti 
ayam eva manaso jayo yo rāgadveṣayoḥ parityāga iti vakṣyāmaḥ 
kecid āhuḥ ādarārthaḥ pṛthag upadeśaḥ 
etad dhi sarvakarmaṇām anuṣṭhāna upayujyate svapradhānaṃ ca agnihotrādikarmavat 
sarvavarṇadharmaś cāyaṃ sarvāśramadharmaś ca 
ataḥ sāmānyadharmalakṣaṇāvasare 'sminn ucyate 
vayaṃ tu brūmaḥ 
samādhiḥ śīlam ucyate 
tathā hi śila samādhau iti dhatuṣu paṭhyate 
samādhānaṃ ca mānaso dharmaḥ 
yac cetaso 'nyaviṣayavyākṣepaparihāreṇa śāstrārthanirūpaṇapravaṇatā tac chīlam ucyate 
dvandvaś cāyam itaretarayoge 
tena parasparasāpekṣayoḥ smṛtiśīlayoḥ dharmaṃ prati prāmāṇyam evābhipretam na pūrvavan nirvartakatvam 
etad uktaṃ bhavati 
samādhānavatī yā smṛtiḥ sā pramāṇam na smṛtimātram 
tena saty api vedārthavittve yad atatparāṇāṃ smaraṇaṃ na tad dharmamūlam bhrāntyādisaṃbhavāc chāstrārthāvadhānaśūnyānām 
caśabda iha paṭhyate 
sa tadvidām ity asmād anantaraṃ draṣṭavyaḥ 
vṛttānurodhāt tv evaṃ paṭhitaḥ 
samuccayārthaś cāsau pūrvaprakṛtasya ca samuccetavyasyābhāvāt tṛtīye pāde yat sādhūnām ity uktaṃ tat samuccinoti 
atas trīṇi viśeṣaṇāny atrāśrīyante 
viduṣām upādhyāyād āgamitavidyānām tathā tadabhyāsaparāṇām anuṣṭhānaparāṇāṃ ca smṛtiḥ pramāṇam 
etat sarvaṃ manvādīnām āsīd iti smaryate 
nānyathā tatkṛteṣu grantheṣu śiṣṭānāṃ parigrahopapattiḥ 
yady evaṃ spaṣṭam eva vaktavyam manvādivākyāni dharmamūlam iti 
kim etena lakṣaṇena 
satyam 
yaḥ kathaṃcit tatprāmāṇye vipratipādyeta taṃ prati nyāyaśāstraprasiddhaṃ prāmānyahetukathanam etat 
adyatve 'pi yasyaitaddhetusadbhāvaḥ so 'pi manvādivad grāhyavākyaḥ syāt 
tathā ca viduṣāṃ prāyaścittādyupadeśe 
tathābhūtā eva pariṣattvena pramāṇībhavanti
eko 'pi vedavid dharmaṃ yo vyavasyed dvijottamaḥ 
iti 
ata eva smartṛparigaṇanā manur viṣṇur yamo 'ṅgirāḥ iti nirmūlā 
tathā hi paiṭhīnasibaudhāyanapracetaḥprabhṛtayaḥ śiṣṭair evaṃrūpāḥ smaryante na ca parigaṇanāyām antarbhāvitāḥ 
sarvathā yam avigānena śiṣṭāḥ smaranti vadanti vā evaṃvidhair guṇair yuktam tena caitatpraṇītam iti tasya vākyaṃ saty api pauruṣeyatve dharme pramāṇaṃ syāt 
iti smṛtiśīle ca tadvidām ity asyārthaḥ 
adyatve ya evaṃvidhair guṇair yukta īdṛśenaiva ca hetunā grantham upanibadhnīyāt sa uttareṣāṃ manvādivat pramāṇibhavet 
idānīṃtanānāṃ tu yad eva tatra tasya bodhakāraṇaṃ tad eva teṣām astīti na tadvākyād avagatiḥ 
idānīṃtano hi yāvan mūlaṃ na darśayati tāvan na vidvāṃsas tadvākyaṃ pramāṇayanti 
darśite tu mūle pramāṇīkṛte granthe kālāntare yadi kathaṃcid aṣṭakādimūlatulyatā syāt tadā teṣāṃ śiṣṭaparigrahāny athānupapattyā tanmūlānumānaṃ yuktam 
ācāraś caiva sādhūnām 
caśabdena vedavidām iti saṃbadhyate 
padadvayena śiṣṭatvaṃ lakṣyate 
śiṣṭānāṃ ya ācāraḥ so 'pi dharme mūlam 
ācāro vyavahāraḥ anuṣṭhānam 
yatra śrutismṛtivākyāni na santi śiṣṭāś ca dharmabuddhyānutiṣṭhanti tad api vaidikam eva pūrvavat pratipattavyam 
yathā vivāhādau kaṅkaṇabandhanādi māṅgalikatvena yat kriyate yā ca kanyāyās tadahar vivāhayiṣyamāṇāyāḥ prakhyātavṛkṣayakṣacatuṣpathādipūjā deśabhedena tathā cūḍāsaṃkhyā deśabhedaś ca yā cātithyādīnām gurvādīnāṃ cānuvṛttiḥ priyahitavacanābhivādanābhyutthānādirūpā tathā pṛśnisūktaṃ tṛṇapāṇayo 'dhīyate aśvamedhaṃ aśvasya ghāsam arpayantaḥ 
īdṛśa ācāraḥ 
eṣo 'pi hi svabhāvabhedena puruṣāṇāṃ manaḥsvāsthyadauḥsthyādibhedenānekarūpaḥ prativiśeṣam ānantyād aśakyo granthenopanibaddhum 
yad eva bahuśaḥ priym asyety upalakṣitam tad evāvasarāntare viparītaṃ saṃpadyate 
tathā paryupāsanaṃ gṛhasthenātitheḥ kriyamāṇaṃ kasyacit prītikaraṃ mamāyaṃ bhṛtyavat tiṣṭhati anyas tv anyathā niryantraṇayā na labhyata āsitum asmin saṃnihite iti paryupāsanayaiva virajyati 
na tatra sāmānyataḥ śakyaṃ vedānumānam na viśeṣataḥ 
aṣṭakādīnāṃ tu niyataikarūpasamastaprayogasmaraṇam ity eṣa smṛtyācārāṇāṃ bhedaḥ 
ātmanas tuṣṭir eva ca 
dharmamūlam ity anuṣajyate vedavidāṃ sādhūnām iti ca 
asyāś ca dharmamūlatvaṃ prāmāṇyenaivety āhuḥ 
yatra hy evaṃvidhānām anuṣṭheye 'rthe manaḥ prasīdati dveṣo na bhavati sa dharmaḥ 
nanu ca yasya pratiṣiddha evārthe manaḥ prasīdet sa dharmaḥ prāpnoti 
vihite ca kiṃkathikā syāt sa na dharma iti 
evam etat 
īdṛśānāṃ mahātmanāṃ matimatāṃ mahāprabhāvo manaḥprasādaḥ yenādharmo 'pi dharmatām eti dharmaś cādharmatām na rāgadveṣādidoṣavatām 
yathā rumāyāṃ yatkiṃcid dravyaṃ praviśati tat sarvaṃ lavaṇasāt saṃpadyate evaṃ vedavidā sahasotpannena manaḥparitoṣeṇa sarvaṃ nirmalīkriyate 
ato yathā pratiṣiddhām api grahaṇaṃ ṣoḍaśini vidhinānuṣṭhīyamānaṃ na doṣāya 
na cātra grahaṇavad vikalpaḥ 
pratiṣedhā hy ātmatuṣṭivyatirekeṇānyatra viṣaye vyavasthāpyante 
atha vā naiva teṣām adharme ātmā parituṣyati 
yathā viṣaghnīm evauṣadhīṃ nakulo daśati nānyām 
ata ucyate nakulo yāṃ yāṃ daśati sā sā viṣaghnī iti 
iha bhavantaś cāhuḥ 
ye vaikalpikāḥ padārthās teṣu yasmin pakṣe manaḥ prasīdati sa pakṣa āśrayitavyaḥ 
vakṣyati ca dravyaśuddhau prāyaścitteṣu ca
tasmiṃs tāvat tapaḥ kuryād yāvat tuṣṭikaraṃ bhavet 
atha vā yo 'śraddadhāno nāstikatayā tasyānadhikāram āha 
nāstikasya hi na vaidikaṃ karma kurvato 'py ātmā tuṣyati 
atas tena kriyamāṇam api karma niṣphalam eva 
atha vā sarvakarmaviṣayo bhāvaprasāda upadiśyate 
anuṣṭhānakāle krodhamohaśokādi tyaktvā pramuditena bhāvyam 
ataś ca śīlavad asyāḥ sarvaśeṣatayā dharmamūlatvābhidhānam 
yaḥ kaścit kasyacid dharmo manunā parikīrtitaḥ 
sa sarvo 'bhihito vede sarvajñānamayo hi saḥ 
yad uktaṃ vedavitsaṃbandhena smṛteḥ prāmāṇyam tad anena prakaṭayati 
yaḥ kaścid dharmo varṇadharma āśramadharmaḥ saṃskāradharmaḥ sāmānyarūpo viśeṣarūpaś ca kasyacid brāhmaṇāder varṇasya manunā parikīrtitaḥ 
sa sarvo 'pi vede 'bhihitaḥ pratipāditaḥ 
yathā caitat tathā pūrvaśloka uktam 
sarvajñānamayo hi saḥ 
sarveṣāṃ jñānānām adṛṣṭaviṣayāṇāṃ hetur nimittaṃ vedaḥ 
sarvair jñānair nirmita iveti jñāne tadvikāratvam adhyāropya mayaṭ kṛtaḥ 
yo hi yadvikāraḥ sa tanmayas tatsvabhāva ity ucyate 
vedaś ca jñānahetutvāt tanmaya iti 
satkāryadarśane kāraṇaṃ kāryasvabhāvam iti 
atha vā sarvajñānād dhetoḥ āgataḥ hetum anuṣyebhyaḥ iti mayaṭ kriyate 
sarvaṃ tu samavekṣyedaṃ nikhilaṃ jñānacakṣuṣā 
śrutiprāmāṇyato vidvān svadharme niviśeta vai 
sarvaṃ jñeyaṃ kṛtakākṛtakam śāstragocaraṃ pratyakṣādigocaram apratyakṣādigocaram samavekṣyaitaj jñānacakṣuṣā tarkavyākaraṇaniruktamīmāṃsādividyāsthānaśravaṇacintanātmakena 
cakṣur iva cakṣuḥ śāstrābhyāsaḥ jñānasya kāraṇatvasāmānyāt 
yathā cakṣuṣā rūpaṃ jñāyate evaṃ śāstreṇa dharma iti sāmānyam 
samavekṣya samyag vicārapūrvakaṃ nirūpya śrutiprāmānyato vedaprāmāṇyena dharme niviśeta dharmam anutiṣṭhet 
sarveṣu hi śāstreṣu samyagjñāteṣu vedapraṃāṇyam evāvatiṣṭhate nājñāteṣu 
tathā hi tāni śāstrāṇi nipuṇatvena cintayan na teṣāṃ prāmāṇye samyag yuktir asti vede tv astīti niścinoti 
sarvagrahaṇaṃ jñeyaviśeṣaṇam 
nikhilaśabdaś ca samavekṣyeti kriyāviśeṣaṇam 
nikhilaṃ samavekṣya niḥśeṣeṇa pūrvapakṣeṇa śāstrāntarāṇāṃ prāmāṇye vedasya vāprāmāṇye yāvantyaḥ kāścana yuktayaḥ pratibhāsante tāḥ sarvāḥ pradarśya siddhāntasiddhair hetubhir yathālakṣaṇalakṣitair nirākṛtya svapakṣasādhane copanyaste vedaprāmāṇyam avatiṣṭhata iti nikhilaśabdena pradarśyate 
tena tau nikhilasarvaśabdau paryāyāv api bhinnaviṣayatvān na punaruktau 
svagrahaṇam anuvādaḥ 
yo hy anyasya dharmaḥ so 'nyasyādharma eva 
śrutismṛtyuditaṃ dharmam anutiṣṭhan hi mānavaḥ 
iha kīrtim avāpnoti pretya cānuttamaṃ sukham 
yo nāstikatayā vaidikāni niṣphalāni karmāṇīti vyāmuhya na tadanuṣṭhāne pravarteta tasya pravṛttyarthaṃ suhṛd bhūtvā dṛṣṭaphalapradarśanaṃ karoti 
tiṣṭhatu tāvad anyat phalam 
śrutau smṛtiṣu ca yad uditam uktaṃ dharmākhyaṃ karma tad anutiṣṭhann iha aśmiṃl loke yāvaj jīvati tāvat kīrtiṃ praśasyatāṃ pūjyatāṃ saubhāgyaṃ labhate 
nyāyye pathi sthito mahāpuṇyo 'yam iti sarveṇa pūjyate 
priyaś ca sarvasya bhavati 
pretya dehāntare yasmād anyad uttamaṃ nāsti tat sukhaṃ prāpnoti 
prāyeṇa svargakāmasyādhikāraḥ niratiśayā ca prītiḥ svargaḥ tata ucyate anuttamam iti 
tasmān nāsti kasyāpi dṛṣṭaphalārthino 'traiva pravṛttiḥ prayuktety evaṃparam etat 
śrutis tu vedo vijñeyo dharmaśāstraṃ tu vai smṛtiḥ 
te sarvārtheṣv amīmāṃsye tābhyāṃ dharmo hi nirbabhau 
kim idaṃ śabdārthasaṃbandhasmaraṇam abhidhānakośaśāstram ātmabhūḥ parameṣṭhī ityādivat na dharmaśāstram yenedam ucyate śrutis tu vedo vijñeyo dharmaśāstraṃ tu vai smṛtih iti 
ucyate 
iha sadācāro na śrutiḥ na smṛtiḥ nibandhābhāvāt 
nibaddhākṣarā hi smṛtayaḥ prasiddhāḥ 
atas tasya smṛtitvam upapādayati 
yat kāryaṃ dharmaṃ śāsty arthaṃ tad dharmaśāstram 
yatra dharmaḥ śiṣyate kartavyatayā pratīyate sā smṛtiḥ 
nibandhānibandhāv aprayojakau 
śiṣṭasamācārād api dharmasya kartavyatāvagatiḥ 
so 'pi smṛtir eva 
tataś ca yatra kasmaicit kāryāya smṛter upādānaṃ tatra sadācāro 'pi grahītavyaḥ 
dharmaśāstraṃ cet smṛtir vedo 'pi sarvamukhyaṃ dharmaśāsanam iti tasyāpi smṛtitvaprasaṅgaḥ 
tannivṛttyartham āha śrutis tu vedo vijñeyaḥ 
yatra śrūyate dharmānuśāsanaśabdaḥ sā śrutiḥ 
yatra ca smaryate sā smṛtiḥ 
tac ca samācāre 'py astīty ataḥ so 'pi smṛtir eva 
na hi tatrāpy asmṛtavaidike śabde prāmāṇyam 
atha vā śrutigrahaṇaṃ smṛter vedatulyatvārtham 
kiṃ punaḥ śrutismṛtayoḥ samānaṃ kāryaṃ yat samācāre 'py anyena prāpyate 
ucyate 
te sarvārtheṣv amīmāṃsye 
te śrutismṛtī 
sarveṣv artheṣv atyantāsaṃbhāvyeṣv api dṛṣṭaviṣayaiḥ pramāṇaiḥ yathā tasmād eva hiṃsālakṣaṇāt padārthāt kvacid abhyudayaḥ kvacit pratyavāyaḥ surāpānān narakaḥ somapānāt pāpaśuddhiḥ ityādau pakṣapratipakṣagamanena vicāro na kartavyaḥ 
āśaṅkāpakṣāntarasaṃbhāvanaṃ mīmāṃsanam 
yathā hiṃsā cet pāpahetuḥ svarūpāviśeṣād vaidiky api tathā bhavitum arhati atha vaidiky abhyudayahetuḥ laukiky api tathā syāt tadrūpasamānatvāt 
yasya yad rūpaṃ vedād avagataṃ tasya tad viparītarūpasaṃbhāvanam asattarkāśrayair asamyagghetubhir yad vicāraṇaṃ tat siddhāntābhiniveśaḥ sa iha pratiṣidhyate 
na punar ayam artho vedasyādyaḥ pūrvapakṣaḥ uta svid yaḥ siddhānta ity eṣā mīmāṃsā niṣidhyate 
yato vakṣyati
yas tarkeṇānusaṃdhatte sa dharmaṃ veda netara 
iti 
kiṃ punar ayam adṛṣṭārtho mīmāṃsanapratiṣedhaḥ 
neti brūmaḥ 
tābhyāṃ dharmo hi nirbabhau 
anena tārkikapramāṇānāṃ vedārthaviparītasādhanānām ābhāsatām āha 
īdṛśā hi teṣāṃ hetavaḥ vaidikī hiṃsā pāpahetuḥ hiṃsātvāt laukikahiṃsāvat 
tatra hiṃsāyāṃ pāpahetutvaṃ na kutaścid anyataḥ pramāṇāt siddham antareṇāgamam 
evaṃ cen nāsti hiṃsāyāḥ pāpasādhanasiddhau hetuḥ yāvad āgamaḥ prāmāṇyena nābhyupagataḥ 
abhyupagate cāgamaprāmāṇye tadviruddho hetur na yujyate aprāmāṇyāpatter āgamasya 
tataś cetaretaravyāghātaḥ 
pūrvaṃ prāmāṇyena parigrahaḥ paścād aprāmāṇyam iti 
so 'yaṃ svavacanaviruddhaḥ pakṣaḥ 
nainaṃ tārkikā anymanyante mama mātā vandhyā itivat āgamaviruddhaś ca 
athocyate 
naivāgamaḥ pramāṇam 
kathaṃ tadvirodhodbhāvanaṃ dūṣaṇam anṛtavyāghātapunaruktadoṣebhyaḥ 
kārīryādikarmaṇāṃ tatsamanantaraṃ phalārthitayānuṣṭhīyamānānāṃ na niyamato 'nuṣṭhānasamanantaraṃ phalaprāptiḥ 
kālāntare bhaviṣyatīti cet uktam atra 
kṛtā śaradi kārīrī bhṛśaṃ śuṣyatsu śāliṣu 
vasante jāyate vṛṣṭis tasyā gomarakaḥ phalam  iti 
yāny apy anyatrabhāviphalāni jyotiṣṭomādīni tatrāpi niranvayavināśāt karmaṇo varṣaśate phalaṃ bhaviṣyatīti niḥsaṃdigdhavaitālikavyavahāropamam etat 
tasmād anṛtam 
vyāghātaḥ udite hotavyam anudite juhvato doṣaḥ prātaḥ prātar anṛtaṃ te vadanti purodayāj juhvati ye 'gnihotram 
tathānudite hotavyam yathā atithaye pradrutāya dadyāt tādṛg etad yaj juhuyāt ity ekatroditahomo vidhīyate 'nuditahomanindayā tad eva viparītam anyat 
tatra kaḥ pakṣa āśrīyatām ity anadhyavasāyaḥ 
yad evāgnihotrādy ekasyāṃ śākhāyāṃ vidyate tad eva śākhāntare 'pi 
sarvaśākhāpratyayam ekaṃ karmety abhyupagamaḥ 
tataś ca punaruktam 
tatrānṛtam eva tan na bhavatīty etenaiva pādena pratipādyate 
yato vedād dharma eva kartavyatāmātraṃ yāgādiviṣayaṃ nirbabhau vibhāti gamyate na punaḥ kālaviśeṣaḥ phalasyotpattau adhikāravākyeṣu kālaviśeṣāśravaṇāt 
vidhito hi phalaṃ bhavatīty etāvad gamyate 
kālāvacchedo na vidhiḥ 
dhātvarthasaṃbandhino hi kālavibhāgā bhūtabhaviṣyadvartamānāḥ 
na caitad dhātvarthaphalaṃ kiṃ tu vaidham 
dhatvarthaphalaṃ hi tadānīm eva nirvartate devatoddeśena dravyatyāgo havirvikārādi 
yadi kaścit kasyacid ājñākaro bhavati tena preṣyate gaccha yāhi grāmam iti 
sa ājñāsaṃpādane pravṛttaḥ kadācit prārambha eva vetanaphalaṃ labhate kadācin madhye kadācit kṛta ājñāviṣaye samantaram anyedur vā kālāntare 'tha vā 
evam etac chāstraphalam aniyatakālam 
divyavṛṣṭyādes tu svābhāvyena pratyāsattimātraṃ gamyate na tu tadahar evotpattiḥ 
pratibandhakāni ca yathā phalasyaivaṃvidhasya loke bhavanti tathā vede 'pi purākṛtaṃ duṣkṛtādi 
tathā ca veda evaitad darśayati yadi na varṣet tathaiva vaset iti 
sarvasvāre tu vivadante naitat kratuphalam 
aṅgam etat smaraṇam 
kratuphalaṃ yaḥ kāmayetānāmayaḥ svargalokam iyām iti 
yac coktaṃ hiṃsāyāṃ lokavedayor na viśeṣa iti tatra śāstrāvagamyo hi tasyā ayaṃ svabhāvaḥ na pratyakṣādigocaraḥ 
tatra ca bhedaḥ 
rāgalakṣaṇā laukikī hiṃsā vidhilakṣaṇālaukikī hiṃsā 
vidhilakṣaṇā tv agnīṣomīyasyeti mahān bhedaḥ 
tasmān na kiṃcid vede 'nṛtam 
vyāghātaṃ parastāt parihariṣyati ślokenaiva 
yo 'vamanyeta te mūle hetuśāstrāśrayād dvijaḥ 
sa sādhubhir bahiṣkāryo nāstiko vedanindakaḥ 
asaty aprāmāṇyahetau vedasya yo dvijo hetuśāstrāśrayāt hetuśāstraṃ nāstikatarkaśāstraṃ bauddhcārvākādiśāstram yatra vedo 'dharmāyeti punaḥ punar udghuṣyate tādṛśaṃ tarkam āśritya yo 'vajñāṃ kuryāt śrutau smṛtau ca kenacid akāryān nivartyeta maivaṃ kārṣīḥ pratiṣiddhaṃ vedena iti tam anādṛtya cikīrṣet kiṃ nāma yadi vede smṛtiṣu vā pratiṣiddham na hi kiṃcit tayoḥ samyak prāmāṇyam asti iti kathayet manasā vā vicintayet 
tarkaśāstreṣu nibaddhādaro yadi dṛśyeta sa sādhubhiḥ śiṣṭair bahiḥkāryaḥ tiraskāryas tattatkāryebhyo yājanādhyāpanātithisatkārādibhyaḥ 
kriyāviśeṣasyānirdeśād vidvadarhebhya iti gamyate 
yato 'vidān samyagasaṃskṛtātmā tārkikagandhitayaivaṃ vyavaharati 
āsu ca kriyāsu vidān adhikriyate 
ata eva pūrvaśloke vicāra īdṛśaḥ pratiṣidhyate yatas tadavajñānaparatayā kriyate na tu yatas tadarthaviśeṣajijñāsayā 
evamartham eva hetum āha nāstiko vedanindakaḥ 
ataś ca pūrvapakṣe yo vedasyāprāmāṇyaṃ brūyān nāsau nāstikaḥ syāt 
siddhāntadārḍhyārtham eva pūrvapakṣe hetukathanam 
vedanindaka iti smṛtigrahaṇaṃ na kṛtam 
tulyatvenobhayoḥ prakṛtatvād anyataranirdeśenaiva siddham ubhasyāpi grahaṇam ity abhiprāyaḥ 
yas tv etam artham aviditvā vedaśabdasya vivakṣitārthatvam eva matvā smṛtinindakasya na bahiṣkāraḥ anena vedanindakasyaiva vihita iti pratipadyeta taṃ pratyāha 
vedaḥ smṛtiḥ sadācāraḥ svasya ca priyam ātmanaḥ 
etac caturvidhaṃ prāhuḥ sākṣād dharmasya lakṣaṇam 
nātra kaścid viśeṣaḥ 
vedanindāpratiṣedhena smṛtisadācārātmatuṣṭīnām api nindakasya bahiṣkāro 'nena vihitaḥ 
teṣām api vedamūladharmābhidhānam 
ataḥ smṛtyādinindako vedanindaka eva 
nanu ślokadvayena nārthaḥ 
evaṃ vaktavyam
śrutyādīn ātmatuṣṭyantān hetuśāstrāśrayād dvijaḥ 
yo nindet sa bahiṣkāryaḥ sādhubhir nāstikatvataḥ 
ucyate 
nācāryā granthagauravaṃ manyante 
buddhigauravaṃ yatnena pariharanti 
tasmin hi sati asamyagavabodho dharmasya 
sa ca puruṣārthaṃ vihanti 
bhedanirdeśe 'pi hi codayeyuḥ vedagrahaṇam eva kartavyam sarvasya dharmasya vaidikatvāt 
tasmād vispaṣṭārthaṃ bhedenobhayanirdeśaḥ saṃkṣiptarucīnāṃ pūrvaślokaḥ anyeṣāṃ ślokadvayam 
svasya ca priyam ātmanaḥ ity anena prāg uktā ātmatuṣṭir evoktā 
svagrahaṇaṃ vṛttapūraṇārtham 
etat sākṣād dharmasya lakṣaṇam nimittaṃ jñāpakam na punaḥ pratyakṣam 
yathā nairuktam sākṣātkṛtadharmāṇaḥ iti 
vidhāśabdaḥ prakāravacanaḥ 
ekam eva dharme pramāṇaṃ vedākhyam 
tasya tv ete bhedāḥ smṛtyādayaḥ 
anye tūpasaṃhārārtham imaṃ ślokaṃ vyācakṣate samāptaṃ dharmalakṣaṇaprakaraṇam iti 
punaḥpāṭhaḥ samāptiṃ sūcayati yathā dvirabhyāso vedāṅgeṣu saṃsthājapenopatiṣṭhanta upatiṣṭhanta iti 
tathā ca piṇḍīkṛta iva prāgukto 'rtho hṛdi vartate 
yathā naiyāyikāḥ anityaḥ śabdaḥiti pratijñāya sādhanopanyāsaṃ kṛtvā nigamayanti tasmād anityaḥ śabdaḥ iti 
prāyeṇa caiṣā granthākārāṇāṃ rītiḥ 
tathā mahābhāṣyakāro 'pi kvacit sūtraṃ vārtikaṃ vā paṭhitvā vyākhyāya punaḥ paṭhati 
arthakāmeṣv asaktānāṃ dharmajñānaṃ vidhīyate 
dharmaṃ jijñāsamānānāṃ pramāṇaṃ paramaṃ śrutiḥ 
gobhūmihiraṇyādidhanam arthaḥ 
tatra saktis tātparyeṇa tadarjanarakṣaṇārthaṃ kṛṣisevādivyāpārakaraṇam 
kāmaḥ strīsaṃbhogaḥ 
tatra saktiḥ nityaṃ tadāsevanaṃ tadaṅgānāṃ ca gītavāditrādīnām 
tadvarjitānāṃ puruṣāṇāṃ dharmajñānaṃ dharmāvabodho vidhīyate viśeṣeṇa dhīyate vyavasthitaṃ bhavati 
dhīṅ ādhāne ity asyaitad rūpam 
kim arthaṃ punas tatra saktānāṃ na bhavati dharmajñānam yāvatā te 'pi yathākṣaṇaṃ tadavirodhiny avasare bhojanādāv itihāsaśravaṇād anyopadeśāt samācārād vā śaknuvanti jñātum 
ity ata āha dharmaṃ jijñāsamānānām iti 
mukhyaṃ pramāṇaṃ dharme vedaḥ sa ca tair na śakyo jñātum 
atyantadurvijñāno hy asau nigamaniruktavyākaraṇatarkapurāṇamīmāṃsāśāstraśravaṇam apekṣate svārthabodhe 
na ceyān grantharāśiḥ sarvavyāpāraparityāgena vinā śakya āsādayitum 
samācāretihāsādeḥ katipaye dharmā avagamyante na vedādivat samastāṅgayukto jyotiṣṭomādiprayogaḥ 
ata uktam pramāṇaṃ paramaṃ śrutiḥ 
na tu samācārādeḥ prāmāṇyāpakarṣaḥ 
tad uktam
yo 'her iva dhanād bhīto miṣṭānnāc ca viṣād iva 
rākṣasībhya iva strībhyaḥ sa vidyām adhigacchati 
apare tv arthakāmā dṛṣṭaphalaiṣiṇa ucyante 
tatra saktānāṃ pūjākhyātyādikāmānāṃ dṛṣṭaphalārthitayā lokapaktimātraprayojanānāṃ na dharmajñānaṃ dharmānuṣṭhānaṃ vidhīyate upadiśyate 
jñāyate 'sminn iti jñānam anuṣṭhānam ity ucyate 
anuṣṭhīyamāno hi dharmo vyaktataro bhavati śāstrāvagamakālato 'pi 
ato 'nuṣṭhānaṃ dharmajñānam ucyate 
ata etad uktaṃ bhavati 
yady api dharmānuṣṭhānāl lokapaktyādi dṛṣṭaṃ prayojanam upalabhyate tathāpi na tatsiddhiparatayā tatra pravartitavyam kiṃ tarhi śāstreṇa tac coditam iti kṛtvā 
tathā ca pravṛttau yadi dṛṣṭam api bhavati bhavatu na vicāryate 
tathā ca śrutiḥ svādhyāyasya dṛṣṭaṃ phalam anuvadati yaśo lokapaktiḥ iti lokaḥ pacyamānaś caturbhir enaṃ bhunakti arcayā dānenājyeyatayā cāvadhyatayā ityādi 
ślokaś cātra bhavati 
yathekṣuhetor iha secitaṃ payas tṛṇāni vallīr api ca prasiñcati 
tathā naro dharmapathena saṃcaran yaśaś ca kāmāṃś ca vasūni cāśnute 
nanu ca yasya yaḥ svabhāvo 'vagataḥ so 'nyoddeśenāpy anuṣṭhīyamāno na svabhāvac cyavate karoty eva tatkāryam 
yathā viṣaṃ auṣadhoddeśenāpi pītaṃ hanty eva 
ato dṛṣṭārthatayāpy anuṣṭhīyamānāni karmāṇi śāstrīyāṇy adṛṣṭārthāny api bhaviṣyanti 
ko bhavato matsaro lokāvarjanahetutayā na pravartitavyam iti yenāttha 
ata āha 
dharmaṃ jijñāsamānānām 
vedo dharme pramāṇam 
tena caitad uktam dṛṣṭaphalakāmārthānāṃ nādṛṣṭaṃ bhavati 
na kevalam adṛṣṭaṃ na bhavati yāvat pratiṣiddhasevanād adharmo 'pi bhavati 
śrutidvaidhaṃ tu yatra syāt tatra dharmāv ubhau smṛtau 
ubhāv api hi tau dharmau samyag uktau manīṣibhiḥ 
prāg ukto vyāghātaḥ parihriyate 
yatra śrutyor dvaidham viruddhābhidhānam yaṃ dharmo 'yam iti kācic chrutir āha tam evādharmam ity anyā 
tatra ubhāv api tau dharmāv anuṣṭheyau vikalpena 
tulyabale hi te śrutī 
tatreyaṃ pramāṇam iyaṃ nety aśakyo vivekaḥ 
ata ekārthatulyabalavirodhe vikalpaḥ ity ubhāv api tau dharmāv ity uktam 
tatra samuccayaḥ prāpnoti 
evam ubhau dharmau bhavataḥ 
anyathā ekaḥ syāt 
neti brūmaḥ 
paryāyeṇāpi prayoge nobhayaśabdasya pravṛttivirodhaḥ 
na hy ayaṃ sāpekṣyadvayaviṣaya eva 
nyāyyaś ca vikalpaḥ 
yathāgnihotrākhyam ekaṃ karma tasya kālatrayam upadiṣṭaṃ 
tatra karma pradhānam kālo guṇaḥ 
na caikasmin prayoge kālatrayasaṃbhavaḥ 
na ca kālānurodhena proyogāvṛttir yuktā 
nāṅgānurodhena pradhānam āvartanīyam 
tasmān nyāyyo 'yam tulyabalavirodhe vikalpaḥ iti vacanāt 
ubhāv api hi tau dharmau nanu ca ko bhedas tatra dharmāv ity asmād etasya 
na kaścit 
pūrveṇa svamatam upanyastam uttareṇānyair api manīṣibhir etad evoktam iti svamatam ācāryāntaramatasaṃvādena draḍhayati 
udite 'nudite caiva samayādhyuṣite tathā 
sarvathā vartate yajña itīyaṃ vaidikī srutiḥ 
udāharaṇam idaṃ samanantarapradarśite virodhe 
ya ete trayaḥ kālā itaretaranindayā homasya vihitāḥ tatrāyam arthaḥ śrutivākyānām sarvathā vartate yajñaḥ 
sarvaprakāro homaḥ pravartate pravartanīya ity arthaḥ 
yā uditahomanindā sā na tatpratiṣedhārthā kiṃ tarhy anuditahomavidhyarthā 
evam itaratrāpi 
tenāyam artha ukto bhavati 
sarvathā kartavya eteṣāṃ kālānām anyatamasmin kāle 
tatra yasmin kṛtas tatra saṃpūrṇaḥ śāstrārtho bhavati 
itīyaṃ vaidikī śrutir evaṃparā 
asminn arthe 'syās tātparyam na punar nindyamānapratiṣedhe 
yajñaḥ homaḥ atrāgnihotrākhyo 'bhipretaḥ yāgahomayor yato nātyantaṃ bhedaḥ 
devatām uddiśya dravyasya svatvatyāgaḥ nedaṃ mama devatāyā idam iti yāgaḥ 
etac ca svarūpaṃ home 'py asti 
ayaṃ tu viśeṣaḥ dravyasya home prakṣepaḥ adhikaḥ āropaṇaviśeṣo 'gnyādau 
ato yajñaśabdenātra homasyābhidhānam 
home hy ete kālāḥ śrutāv āmnātāḥ na yāgamātre 
uditādiśabdaiś ca udite hotavyam ityādikā śrutir ekadeśena lakṣyate 
yeyam udite hotavyam nodite hotavyam iti śrutiḥ saivaṃparety evaṃ yojanā 
samayādhyuṣitaśabdena samudāyenaivoṣasaḥ kāla ucyate 
anye tu padadvayam etad ity āhuḥ 
samayaśabdaḥ samīpavacanaḥ samīpinam apekṣate 
uditānuditayoḥ saṃnidhānāt tatsamīpī saṃdhyākālaḥ 
adhyuṣitaṃ rātrer vivāsakālaḥ 
vyuṣṭāyāṃ rātrāv ity arthaḥ 
kāsucic chrutiṣv evaṃ paṭhitam kāsucid evam iti śrutivākyānukaraṇam eṣā smṛtiḥ tatra kiṃ padadvayam etad utaikam iti tata eva nirṇayaḥ 
ato vikalpenaikaṃ homākhyaṃ karma prati kālatrayavidhānān nāsti virodhaḥ 
siddharūpe hi vastunītaretaraviruddharūpasamāveśāsaṃbhavāt syād virodhaḥ na sādhye 
sādhyaṃ hy anenāpi sidhyaty anenāpity avagamyate 
tatra kuto virodhaḥ 
eṣa eva ca smṛtīnāṃ viruddhānāṃ vikalpo nyāyyaḥ 
niṣekādiśmaśānānto mantrair yasyodito vidhiḥ 
tasya śāstre 'dhikāro 'smiñ jñeyo nānyasya kasyacit 
viduṣā brāhmaṇenedam adhyetavyam iti paṭhanti 
sa cārthavādaḥ 
tatra tavyapratyayadarśanāt kasyacid vidhibhrāntiḥ syāt 
tathā ca sati kṣatriyavaiśyayor adhyayanaṃ nivartata ity etadāśaṅkānivṛttyartho 'yaṃ ślokaḥ kṣatriyavaiśyayoḥ prāptiṃ darśayati 
tathā yathākāmī śūdro 'py apratiṣedhād adhyetuṃ pravarteta tannivṛtyartham apīty evam idaṃ ślokaṃ pūrve vyācakṣare 
śāstraśabdo 'yaṃ mānavagranthavacanaḥ 
adhikāro mayaitad anuṣṭheyam ity avagamaḥ 
na ca śabdarāśeḥ siddhasvabhāvasyānuṣṭheyatvāvagatiḥ saṃbhavati 
na hi dravyam anāśritya kriyāviśeṣaṃ sādhyatayāvagamyate 
ataḥ śāstraviṣayāyāṃ kasyāṃcit kriyāyām adhikāra ity avagamyate 
tatra kṛbhvastayas tāvan na viṣayatayā pratīyante 
bhvastyor bhavatyarthatvāt 
bhvastisaṃbandhe hy ayam arthaḥ pratīyate śāstrasya yad bhavanaṃ yā ca sattā tām anutiṣṭhet iti 
na cānyadīyāyāṃ sattāyām anyasyānuṣṭhātṛtvasaṃbhavaḥ 
karotyarthe 'pi na saṃbhavati padānāṃ nityatvād vākyānāṃ cānyena kṛtatvāt 
ataḥ śāstrasahacāriṇy adhyayanakriyā pratīyate 
ato 'yam artha ukto bhavati 
śāstrādhyayane tasyādhikāraḥ 
yathaivādhyayane tathaiva tadarthaśravaṇe 'pi 
nanu ādimattvān mānavasya granthasya kathaṃ tadviṣayo vidhir anādivedamūla iti śakyate vaktum 
ucyate 
yāni kānicana śāstrapratipādakāni vākyāni na tāni śūdreṇādhyeyānīti śakyate sāmānyato 'numānam 
yāni vedavākyāni yāni tadarthavyākhyānavākyāni vyākhyātṝṇāṃ tatpratirūpakāṇi tāny api pravāhanityatayā nityāny eva 
anuṣṭhānaṃ tu śāstraviṣayaḥ 
tatra cāturvarṇasyādhikāraḥ 
nanu evaṃ saty anupāttakartṛviśeṣeṣu sāmānyadharmeṣu śūdrasyādhikāraprasaṅgaḥ 
yathā ca na bhavati tathā ca tatra tatra kathayiṣyāmaḥ 
nanu katham adhyayanāvabodhādhikāraniṣedhe karmādhikāraḥ 
na hy aviditakarmarūpasya tadanuṣṭhānasaṃbhavaḥ na cādhyayanam antareṇa tadarthāvabodhasaṃbhavaḥ na cāvaidyo 'dhikriyate 
satyam 
paropadeśād api yāvat tāvat siddhyati parijñānam 
yaṃ brāhmaṇam āśritaḥ śūdro yo vārthataḥ pravṛttaḥ sa enaṃ śikṣayiṣyatīdaṃ kṛtvedaṃ kurv iti 
ato na karmānuṣṭhānaprayukte śūdrasyādhyayanavedane strīvat parapratyayād apy anuṣṭhānasiddheḥ 
yathā strīṇāṃ bhartṛvidyaiva prasaṅgād upakaroti na karmaśrutayo vidyāṃ prayuñjate 
teṣām eva svapratyayo 'nuṣṭhānahetur yeṣāṃ svādhyāyo 'dhyetavyaḥ iti vidhir asti puṃsām 
sa ca puṃsāṃ traivarṇikānām 
teṣām api nārthajñānaprayukte 'dhyayanavedane api tu vidhidvayaprayukte ācāryakaraṇavidhinā svādhyāyādhyayanavidhinā ca 
niṣeko garbhādhānam sa ādir yasya saṃskārakalāpasya sa niṣekādiḥ 
garbhādhānaṃ ca vivāhād anantaraṃ prathamopagame viṣṇur yoniṃ kalpayatu iti mantravat keṣāṃcid vihitam 
pareṣām ā garbhagrahaṇāt pratyṛtu 
śmaśānam anto 'syeti śmaśānāntaḥ 
śmaśānaśabdena mṛtaśrīrāṇi yatra nidhīyante tat sthānam ucyate 
tac ca sāhacaryāt pretasaṃskāraṃ parācīm iṣṭiṃ lakṣayati 
sā hi mantravatī na sthānam 
anena ca dvijātayo lakṣyante 
teṣāṃ hi mantravantaḥ saṃskārāḥ 
dvijātīnām iti noktam 
vicitrā ślokānāṃ kṛtiḥ svāyaṃbhuvasyāsya manoḥ 
mantrair udita ukto vidhir iti nāyaṃ saṃbandhaḥ 
na hi mantrā vidhiṃ vadanti 
kiṃ tarhi prayogāvasthasya vidheyasya smārakāḥ na vidhāyakāḥ 
tasmād evaṃ vyākhyeyam 
mantrair yuktaḥ samantrako yeṣām ayam vidhir iti 
nānyasya kasyacid ity anuvādaḥ dvijātīnāṃ niyatatvāt 
atha vā kaścin manyeta dvijātīnām ayaṃ vihito 'vaśyakartavyaḥ 
śūdrāṇāṃ tv aśiṣṭo 'pratiṣiddha iti 
tadāśaṅkānivṛttyartham idam uktam 
sarasvatīdṛṣadvatyor devanadyor yad antaram 
taṃ devanirmitaṃ deśaṃ brahmāvartaṃ pracakṣate 
uktāni dharme pramāṇāni 
virodhe ca vikalpo 'bhihitaḥ 
adhikāriṇaś ca sāmānyenoktāḥ 
idānīṃ yeṣu yogyatayā dharmo 'nuṣṭeyatām āpadyate te deśā varṇyante 
sarasvatī nāma nadī 
aparā dṛṣadvatī 
tayor nadyor yad antaraṃ madhyaṃ taṃ deśaṃ brahmāvarta ity anayā saṃjñayā pracakṣate vyavaharanti śiṣṭāḥ 
devagrahaṇam avadhyavadhimatoḥ stutyartham 
devaiḥ sa nirmito 'taḥ sarvebhyo deśebhyaḥ pāvanatara iti 
tasmin deśe ya ācāraḥ pāraṃparyakramāgataḥ 
varṇānāṃ sāntarālānāṃ sa sadācara ucyate 
athāsmin deśe ya ācāras tasya prāmāṇye kiṃ vidvattā śiṣṭatā copādhir aṅgīkriyate 
athāviduṣām aśiṣṭānāṃ ca deśopādhir eva pramāṇam 
kiṃ cātaḥ 
yadi nāpekṣyate yat tad uktam ācāraś caiva sādhūnām iti viśeṣaṇadvayam anarthakam 
na tv asādhvācārasya dharmamūlatopapadyate vedasaṃyogāsaṃbhavāt 
athāpekṣyate deśaviśeṣasaṃbandhānupakāraḥ 
na hi deśāntare 'pi śiṣṭasamācārasyāprāmāṇyaṃ śakyate vaktum 
ucyate 
prāyikam etad abhidhānam 
prāyovṛttyāsamin deśe śiṣṭānāṃ saṃbhava ity uktam tasmin deśe ya ācāraḥ sa sadācāra iti 
anye tu deśāntare mātuladuhituḥ pariṇayanād deśācāraniṣedhārtham idam ity āhuḥ 
tad ayuktam 
aviśeṣeṇaivoktam
tad deśakulajātīnām aviruddhaṃ prakalpayet 
sa ca viruddhaḥ ūrdhvaṃ saptamāt pitṛbandhubhyaḥ mātṛbandhubhyaś ca pañcamāt ity etena 
asminn api deśe 'nupanītena saha bhojanādir ācāro naiva dharmatveneṣyate 
na ca smṛtiviruddhasyācārasya prāmāṇyasaṃbhavaḥ śrutiviprakarṣāt 
ācārāt smṛtir anumātavyā smṛteḥ śrutiḥ 
smṛtis tv avyavahitām eva śrutim anumāpayati 
kiṃ ca kāraṇagrahāc caivamāder ācārasya 
rūpavatīṃ mātulakanyāṃ kāmayamānā rājabhayād ūḍhavantaḥ kanyāgamanaṃ daṇḍo mā bhūd iti 
anye tv avidvāṃsaḥ yenāsya pitaro yātāḥ ity asya yathāśrutam arthaṃ gṛhītvā dharmo 'yam iti pratipannāḥ 
api ca etās tisras tu bhāryārthe nopayaccheta iti prāyaścittaṃ śrutam api bhrāntihetuḥ ābhyas tisṛbhyo 'nyā na pratiṣiddhā iti 
yathā cāsya nāyam arthas tathā vakṣyāmaḥ 
na ca dṛṣṭakāraṇayoḥ smṛtyācārayoḥ prāmāṇyam 
uktaṃ bhaṭṭapādaiḥ
viruddhā ca vigītā ca dṛṣṭārthā dṛṣṭakāraṇā 
smṛtir na śrutimūlā syād yā caiṣā saṃbhavaśrutiḥ 
tasmāt etān dvijātayo deśān saṃśrayeran ity etadvidhiśeṣā deśapraśaṃsārthavādā ete 
paraṃparaiva pāraṃparyam 
anyasmād anyam upasaṃkrāmati tasmād anyam tato 'py anyam ity evaṃrūpaḥ pravāhaḥ paraṃparā 
kramaḥ tadavicchedaḥ tata āgataḥ saṃprāptaḥ 
saṃkīrṇayonayaḥ antarālāḥ 
tatsahitānāṃ varṇānām 
kurukṣetraṃ ca matsyāś ca pañcālāḥ śūrasenakāḥ 
eṣa brahmarṣideśo vai brahmāvartād anantaraḥ
deśanāmadheyāny etāni 
kurukṣetraṃ samantapañcakaṃ prasiddham 
kuravas tatra kṣayaṃ gatāḥ 
kuru vā sukṛtaṃ kṣipram atra trāṇaṃ bhaviṣyati ity vyutpattiḥ 
matsyādayaḥ śabdā bahuvacanāntā eva deśavacanāḥ 
brahmarṣideśa iti samudāyasaṃjñā 
devanirmito deśo brahmāvartaḥ 
devebhyaḥ kiṃcin nyūnā brahmarṣaya ity ato 'yaṃ deśo brahmarṣisaṃbandhād brahmāvartān nyūnaḥ 
tathā cāha brahmāvartād anantraḥ īṣadbhinnaḥ 
nañ īṣadarthaḥ 
yathā anuṣṇāṃ yavāgūṃ pibed āmayāvī itīṣaduṣṇām upadiśanti 
antaraśabdo bhedavacanaḥ nārīpuruṣatoyānām anataraṃ mahad antaram iti yathā 
etaddeśaprasūtasya sakāśād agrajanmanaḥ 
svaṃ svaṃ caritraṃ śikṣeran pṛthivyāṃ sarvamānavāḥ 
eteṣu deśeṣu kurukṣetrādiṣu prasūtasya agrajanmanaḥ brāhmaṇasya sakāśāt svaṃ svaṃ caritram ācāraṃ śikṣeran jijñāseran 
tasmin deśe ity anenaitad vyākhyātam 
himavadvindhyayor madhyaṃ yat prāg vinaśanād api 
pratyag eva prayāgāc ca madhyadeśaḥ prakīrtitaḥ 
uttarasyāṃ diśi himavān parvataḥ dakṣiṇasyāṃ vindhyaḥ 
vinaśanaṃ sarasvatyā antardhānadeśaḥ 
prayāgaḥ gaṅgāyamunayoḥ saṃgamaḥ 
etān deśān avadhīkṛtya madhyaṃ madhyadeśanāmānaṃ deśaṃ vidyāt 
nātyutkṛṣṭo nātinikṛṣṭa ity ato 'yaṃ madhyadeśaḥ na tu pṛthivīmadhyabhavatvāt 
ā samudrāt tu vai pūrvād ā samudāc ca paścimāt 
tayor evāntaraṃ giryor āryāvartaṃ vidur budhāḥ 
ā pūrvasamudrād ā paścimasamudrād yo 'ntarālavartī deśaaḥ tathā tayor eva pūrvaślokopadiṣṭayor giryoḥ parvatayor himavadvindhyayor yad antaraṃ madhyaṃ sa āryāvarto deśo budhaiḥ śiṣṭair ucyate 
āryā vartante tatra punaḥ punar udbhavant 
ākramyākramyāpi na ciraṃ tatra mlecchāḥ sthātāro bhavanti 
āṅ atra maryādāyām nābhividhau 
tena samudradvīpāni nāryāvartaḥ 
ete catasṛṣu dikṣu deśāvadhaya upāttāḥ 
prācyāṃ pūrvasamudraḥ pratīcyāṃ paścimaḥ udagdakṣiṇayor himavadvindhyau 
etau hy avadhitvenopāttau na tayor āryāvartatvam asti 
atas tatra nivāsābhāve prāpta idam āha 
kṛṣṇasāras tu carati mṛgo yatra svabhāvataḥ 
sa jñeyo yajñiyo deśo mlecchadeśas tv ataḥ paraḥ 
kṛṣṇaśvetaḥ kṛṣṇapīto vā kṛṣṇasāraṅgo mṛgo yatra carati nivasati 
saṃbhava utpattir yatra deśe tasya svbhāvataḥ na punar deśāntarāt prāśastyopāyanādinā nimittenānītasya kiyantam api kālaṃ nivāsaḥ 
sa deśo yajñiyo yāgārho boddhavyaḥ 
ataḥ kṛṣṇamṛgacaraṇāt paro 'nyo mlecchadeśaḥ 
mlecchāḥ prasiddhāḥ 
cāturvarṇyajātyapetāḥ pratilomajātīyā anadhikṛtā medāndhraśabarapulindādayaḥ 
na cānena yāgādhikaraṇatāsya deśasya vidhīyate same yajeta itivat caratīti vartamānanirdeśāt 
na hi yatraiva carituṃ pravṛttas tadaiva tatra yāgaḥ śakyaḥ kartum 
yāgasya hi deśo 'dhikaraṇam tatsādhanakartrādikārakāśritadravādidhāraṇadvāreṇa 
na ca dvayor mūrttayor ekakāle ekadeśe sthanasaṃbhavaḥ 
na ca kālāntaralakṣaṇā nyāyyā vidhau lakṣaṇāyā anyāyyatvāt 
yathokaṃ śūrpādhikaraṇe etad dhi kriyata ity ucyate iti 
nanu ca nābhivyāpaka evādheyaḥ yena kṛtsnādhārābhivyāptyaivādhikaraṇārthanirvṛttiḥ syāt tileṣu tailam itivat 
kiṃ tarhi ekadeśasaṃbandhināpy ādheyena bhavati kṛtsnasyādhārabhāvaḥ prāsāda āste rathaṃ adhitiṣṭhati iti 
evam hi grāmanagarasamudāyasya nadīparvatāntādyavadhikasya deśasya prakṛtatvād ekadeśe 'pi parvatāraṇyādau caran sarvam ādhārīkaroti 
tenāyam adoṣaḥ mūrtayor naikadeśaḥ saṃbhavati 
ucyate 
naivātra yaṣṭavyam iti vidhir asti 
jānāteḥ paro vidhāyakaḥ śrutaḥ na yajeḥ 
yāgasya tatrārhatā śrutā yāgārho 'sau deśa iti 
sā ca yāgārhatāsaty api vidhau ghaṭate 
eteṣu deśeṣu yāgāṅgāni darbhapalāśakhadirādīni prāyeṇa ca bhavanti 
adhikāriṇaś ca traivarṇikā traividyāś ca teṣv eva deśeṣu dṛśyante 
ata etadavalambano yāgārhatānuvādaḥ 
kṛtyo 'pi jñeyaḥ ity adhyāropitavidhyarthaḥ jartilayavāgvā juhuyād itivad vidhivan nigadārthavāda eva 
yac coktam mlecchadeśas tv ataḥ paraḥ ity eṣo 'pi prāyiko 'nuvāda eva 
prāyeṇa hy eṣu deśeṣu mlecchā bhavanti 
na tv anena deśasaṃbandhena mlecchā lakṣyante svatas teṣāṃ prasiddher brāhmaṇādijātivat 
athārthadvāreṇāyaṃ śabdaḥ pravṛtto mlecchānāṃ deśa iti 
tatra yadi kathaṃcid brahmāvartādideśam api mlecchā ākrameyuḥ tatraivāvasthānaṃ kuryuḥ bhaved evāsau mlecchadeśaḥ 
tathā yadi kaścit kṣatriyādijātīyo rājā sādhvācaraṇo mlecchān parājayet cāturvarṇyaṃ vāsayet mlecchāṃś cāryāvarta iva cāṇḍālān vyavasthāpayet so 'pi syād yajñiyaḥ 
yato na bhūmiḥ svato duṣṭā saṃsargād dhi sā duṣyaty amedhyopahateva 
ata uktadeśavyatirekeṇāpi sati sāmagrye traivarṇikenākṛṣṇamṛgacaraṇe 'pi deśe yaṣṭavyam eva 
tasmād anuvādo 'yam sa jñeyo yajñiyo deśo mlecchadeśas tv ataḥ paraḥ ity uttaravidhiśeṣaḥ 
etān dvijātayo deśān saṃśrayeran prayatnataḥ 
śūdras tu yasmiṃs tasmin vā nivased vṛttikarśitaḥ 
yadarthaṃ deśasaṃjñābhedakathanaṃ tam idānīṃ vidhim āha 
etān brahmāvartādīn deśān dvijātayo deśāntare 'pi jātāḥ saṃśrayeran 
janmadeśaṃ tyaktvā brahmāvartādideśasaṃśrayaṇaṃ prayatnena kartavyam 
atra kecid āhur adṛṣṭārtha evāyam etaddeśasaṃśrayaṇavidhiḥ 
saty api deśāntare 'dhikārasaṃbhave eteṣu deśeṣu nivāsaḥ kartavyaḥ 
tatra kalpyādhikāratve yadi vā gaṅgāditīrthasnānavad etaddeśanivāsavidhiḥ pāvanatvena kalpyate 
yathaiva kāścid āpaḥ pavitratarā evaṃ bhūmibhāgā api kecid eva pavitrāḥ yathoktaṃ purāṇe 
yadi vā saṃśrayaṇād eva svatantrāt svargo viśvajidvat 
tatraitau dvāv api pakṣāv aprāptau 
yady aprāptaḥ saṃśrayo vidhīyate kalpyetāpy adhikāraḥ 
tatra cintyate 
kataraḥ pakṣo yukta iti 
sa tu nityakāmyānām uktayā rītyā etaddeśa evānuṣṭhānasaṃbhavād adhikṛtānāṃ prāpta eva 
na hy etaddeśavyatirekeṇa kṛtsnadharmānuṣṭhānasaṃbhavaḥ 
tathā hi himavati tāvat kāśmīrādau śītenārditā na bahiḥ saṃdhyopāsane 'dhikriyante na ca yathāvidhi svādhyāyasaṃbhavaḥ prāg vodag vā grāmād upaniṣkramya iti 
na hi hemantaśiśirayor ahar ahar nadīsnānādisaṃbhavaḥ 
idam eva ca dvijātaya iti vacanaliṅgam 
na kaścid eva deśo 'sati mlecchasaṃbandhe svata eva mlecchadeśaḥ 
anyathā taddeśasaṃbandhān mlecchatve kathaṃ dvijātitvam 
athocyate 
na gamanamātrān mlecchatā api tu nivāsāt 
sa cānena pratiṣidhyate 
tac ca na 
saṃśrayo 'tra śrūyate 
sa ca deśāntare bhavatas tattyāgenānyadeśasaṃbandhaḥ 
na saṃśritasyaiva saṃśrayaṇam 
anyathā evam evāvakṣyat etān deśāṃs tyaktvā nānyatra nivaset 
atha siddhe saṃśrayaṇe tadvacanam anyanivṛttiyartham iti parisaṃkhyā tathā syāt 
tasyāś ca trayo doṣāḥ 
atha śrutārthahānir lakṣyate etān deśān na jahyāt iti 
na śrutārthasaṃbhave lakṣaṇā yuktā 
ata eva na bhūtapūrvagatiḥ 
tasmāl liṅgam idaṃ na deśasaṃbandhena puruṣā mlecchāḥ kiṃ tarhi puruṣasaṃbandhena mlecchadeśatā 
śūdrasya dvijātiśuśrūṣāyā vihitatvāt taddeśanivāse sarvadā prāpte tatrājīvato deśāntaranivāso 'bhyanujñāyate 
yadā bahukuṭumbatayā śuśrūṣāśaktyā vā yaṃ dvijātim āśritaḥ sa enaṃ bibhṛyāt tadā deśāntare saṃbhavati dhanārjane nivaset 
tatrāpi na mlecchabhūyiṣṭhe kiṃ tarhi yājñiye mlecchāvṛte yānāsanāśanādikriyānimittasya saṃsargasyāparihāryatvāt tadbhāvāpattiprasaṅgāt 
vṛttikarśito vṛttyabhāvapīḍitaḥ 
vṛttir ātmakuṭumbasthitisamarthaṃ dhanam 
tadabhāve yat karśanaṃ tatsaṃbandhitayocyate yathā varṣākṛte subhikṣadurbhikṣe varṣābhāvakṛtaṃ durbhikṣaṃ varṣākṛtatvena vyapadiśyate 
yasmiṃs tasminn iti aniyamam āha 
eṣā dharmasya vo yoniḥ samāsena prakīrtitā 
saṃbhavaś cāsya sarvasya varṇadharmān nibodhata 
atikrāntasya sarvasya granthārthasya piṇḍārthakathanam avismaraṇārtham 
yoniḥ kāraṇam 
samāsena saṃkṣepeṇa 
saṃbhavaś ceti prathamādhyāyārthāvamarśaḥ 
asya sarvasyeti 
jagannirmāṇaṃ buddhyā pratyakṣīkṛtya nirdiśati 
varṇānuṣṭheyā dharmā varṇadharmāḥ 
tān nibodhata 
vistareṇeti viśeṣaḥ 
iha pañcaprakāro dharma iti smṛtivivaraṇakārāḥ prapañcayanti varṇadharma āśramadharmo varṇāśramadharmo naimittiko guṇadharmaś ceti 
tatra yo jātimātram apekṣya pravṛtto na vayovibhāgāśramādikam āśrayati sa varṇadharmaḥ 
yathā brāhmaṇo na hantavyaḥ brāhmaṇena surā na peyā iti 
jātimātrasyāntyād ucchvāsād eṣa dharmaḥ 
āśramadharmo yatra jātir nāpekṣyate kevalā tadāśramapratipattir āśrīyate 
yathā brahmacāriṇo 'gnīndhanabhikṣācaraṇe 
varṇāśramadharma ubhyāpekṣaḥ 
yathā maurvī jyā kṣatriyasya ityādiḥ 
nāśramāntare na ca jātyantarasya dhāraṇam asyā udāharaṇam 
prathamopādānaṃ tūpanayanadharmo nāśramadharmaḥ 
upanayanaṃ cāśramārthaṃ nāśramadharmaḥ 
naimittiko dravaśuddhyādiḥ 
guṇam āśrito guṇadharmaḥ ṣaḍbhiḥ parihāryaś ca ityādiḥ 
bāhuśrutyena guṇenaite dharmāḥ 
evam abhiṣiktasya kṣatriyasya ye dharmāḥ 
tad etad varṇagrahaṇena sarvaṃ gṛhītam iti darśitam 
avāntarabhedas tu tata evāvatiṣṭhate 
puruṣatvamātrāśritā avarṇadharmā api santi 
te 'pi bhedena vācyāḥ syuḥ 
evam anyo 'pi bhedo 'bhyūhyaḥ 
varṇagrahaṇaṃ cātra pradarśanārtham nāntaraprabhavavyudāsārtham 
pūrvaṃ pratijñātatvāt tadanuvādinī hy eṣā pratijñā 
vaidikaiḥ karmabhiḥ puṇyair niṣekādir dvijanmanām 
kāryaḥ śarīrasaṃskāraḥ pāvanaḥ pretya ceha ca 
mantraprayogā vaidikakarmāṇi 
vedā mantrā ihābhipretāḥ 
teṣāṃ yāny uccāraṇāni tāni tatra bhavāni 
ato 'dhyātmāditvāṭh ṭhak 
vedamūlatvād vopacarito vaidikaśabdaḥ 
karmaśabdena ca itikartavyatārūpaṃ karma gṛhyate 
tataś ca karmabhir niṣekādiḥ saṃskāraḥ kārya iti sādhyasādhanabhedopapattiḥ 
pradhānaṃ niṣeko mantroccāraṇam itikartavyatā 
niṣeko yonau śukranikṣepaḥ 
sa ādir yasya saṃskārakalāpasya vakṣyamāṇasyopanayanaparyantasya 
ekavacanaṃ śarīrasaṃskāra iti samudāyāpekṣam 
saṃskāraśabdena ca saguṇaśarīranirvartakam ucyate 
tatra niṣeko nirvartako 'nyāni viśeṣajanakāni 
etad evāha pāvana iti 
pāvayati aśuddhatām apakarṣatīti pāvanaḥ 
pretya ceha ceti 
saṃskṛtasya sarvatrātra dṛṣṭādṛṣṭaphaleṣu karmasu kārīrījyotiṣṭomādiṣv adhikārād ubhayalokopakārakatvam āha 
puṇyaiḥ śubhair maṅgalair iti yāvat 
saubhāgyam āvahanti daubhāgyaṃ cāpanudantīti puṇyapāvanaśabdayor arthabhedaḥ 
dvijamanām iti śūdraparyudāsārtham 
saṃskāryanirdeśaś cāyam 
lakṣaṇayā ca traivarṇikāḥ pratīyante 
na hi tadānīṃ dvijanmāno bhavanti 
gārbhair homair jātakarmacauḍamauñjīnibandhanaiḥ 
baijikaṃ gārbhikaṃ caino dvijānām apamṛjyate 
uktaṃ saṃskāraprayojanaṃ pāvanaḥ śarīrasaṃskāraḥ puṇyaś ca 
tatra pāvanatvam ucyate duṣṭasya doṣāpakarṣaṇam 
kutaḥ punaḥ śarīrasya duṣṭatety āśaṅkāyām āha 
baijikaṃ gārbhikaṃ caina iti 
bīje bhavaṃ bījanimittaṃ vā baijikam 
evaṃ gārbhikam 
enaḥ pāpam adṛṣṭaṃ duḥkhakāraṇam 
tasya bījagarbhayor nimittabhāvād śucitvamātram ihocyate 
śukraśoṇite puruṣasya bījam 
te ca svabhāvād aśucinī 
garbhādhāny api doṣasaṃkrāntyā duṣṭaiva 
atas tannimittam aśucitvaṃ puruṣasya saṃskārair apamṛjyate 'panudyate 
tān idānīṃ kāṃścin nāmadheyena kāṃścit saṃskāryaviśeṣopalakṣitān kṛtvā nirdiśati 
gārbhair homaiḥ 
garbhe saṃbhhute nāryāḥ kriyante 
garbhaṃ vā grahītum garbhaprayojanakatvād gārbhāḥ 
nārī tatra dvāramātram 
prayojakas tu garbha eva 
atas tatprayuktatvāc ca tadarthā homāḥ puṃsavanasīmantonnayanagarbhādhānāni 
homaśabda upalakṣaṇārthaḥ karmamātrasya 
na hi garbhādhānaṃ homaḥ 
eteṣāṃ ca karmaṇāṃ darvyadevatādirūpaṃ gṛhyasmṛtibhyo 'vasātavyam 
yathaiva gārbhair homair evaṃ jātakarmākhyena saṃskāreṇa 
evaṃ cauḍena 
cūḍārthaḥ cauḍaḥ 
mauñjīnibandhanam upanayanam 
tatra hi muñjavikāro mekhalā badhyate 
atas tenopanayanakarmopalakṣyate 
bandhanam eva nibandhanam 
niḥ vṛttapūraṇaḥ 
jātakarmādīni saṃskāranāmadheyāni kṛtadvandvāni karaṇavibhaktyā enopamārjanasya nirdiśyante 
saṃskāraś ca sarvaḥ saṃskārye kāryāntaraśeṣabhūte kṛtārthe kariṣyamāṇārthe vā kaṃcid dṛṣṭam adṛṣṭaṃ vā viśeṣam ādadhāti 
vrīhīn avahanti iti vrīhibhir yajeta iti yāgaṃ nirvartayiṣyatāṃ tuṣakaṇavipramokṣo dṛṣṭo viśeṣa ādadhāti 
śiraso 'vatārya srajaṃ śucau deśe nidadhāti iti upabhuktāyā ākīrṇākārāyāḥ pratipattiniyamād adṛṣṭaḥ srajo viśeṣaḥ 
tatreme saṃskārāḥ śrīraśuddhyarthāḥ śrutāḥ 
na ca gandhādhyapakarṣaṇaṃ mṛdvārisaṃbandhād iva śarīre dṛśyate 
teneyaṃ janmādikālaśuddhivad adṛṣṭaviśeṣā śuddhir veditavyā 
etayā ca śuddhyā pūtaḥ śrautasmārteṣu karmasv adhikriyate 
yathā mantrapūtam ājyaṃ home 
laukike tu kārye dravyaśuddhyaiva śuddhir yathājyasya bhojanādau 
spṛṣyatā hi kumārasya adbhir gātrāṇi śuddhyanti ity etāvataiva bhavati 
tathā cāha na tadupasparśanād aśaucam iti 
kathaṃ punaḥ karmārthatvam eteṣām 
yuktam utpavanasyājyadvārakaṃ prakaraṇena viniyogāt 
amī tu bāhyā na kasyacit karmaṇaḥ prakaraṇe śrutāḥ 
ataḥ puruṣadvārikā karmārthatā durbhaṇā 
na cāsati kāryopayoge svarūpataḥ saṃskāra eva nirvartyaḥ 
tathā sati saṃskārtaiva hīyeta pradhānakarmatā syāt 
ataś ca kāryaḥ śarīrasaṃskāra iti kumāre jāte purānyair ālambhāt iti ca dvitīyā śrutir bādhyeta śatrūñ juhoti itivad viniyogabhaṅgaḥ syāt 
tatra cādhikārakalpanetyādibahvasamañjasaṃ prāpnoti 
ucyate 
na vayaṃ śrutyādiprāmāṇyāpekṣaṃ tādarthyam aṅgalakṣaṇaṃ brūmaḥ api tūpakārakatvam 
tac cānaṅgatve 'py upapadyate 
yathādhānavidhiḥ svādhyāyādhyayanavidhiś ca 
na hy atra śrutyādayaḥ santi 
yadāhavanīye juhotītyāhavanīyādayo viniyuktāḥ 
alaukikatvāc ca tatsvarūpasyādhānavidhinaiva siddhiḥ vasante brāhmaṇo 'gnīn ādadhīta iti 
ata āhavanīyādinirvṛttidvāreṇādhānaṃ kratuṣūpayujyate 
na cāṅgam 
adhyayanavidhir apy arthāvabodhadvāreṇa kratūpakārakaḥ 
evam amī saṃskārāḥ 
etatsaṃkṛtasyādhyayanavidhiḥ niṣpāditādhyayanavidhyarthasya vivāhaḥ kṛtavivāhasyādhānam āhitāgner adhikāra ity asti saṃskārakāryopayogitā bāhyapuruṣasaṃskārāṇām 
niṣekagrahāc ca sarvatrāpi pitur adhikāraḥ 
tathā ca jātakarmaṇi mantraḥ ātmā vai putranāmāsi iti 
tasya hy apatyotpādanam apatyānuśāsanaṃ ca vihitam 
ṛṇāni trīṇy apākṛtya iti 
tasmād anuśiṣṭaṃ putraṃ lokyam āhuḥ iti 
anuśāsanaṃ ca svādhikārapratipādanam tac ca vedādhyāpanenārthāvabodhaparyantena bhavatīti vakṣyāmaḥ 
ata evobhayopakārakāḥ saṃskārāḥ apatyotpattividhau pitur māṇavakasya ca saṃskṛtasādhyāsu kriyāsu 
tasmāt pitur adhikāras tadabhāve tatsthānāpannasya 
tathā cāha asaṃskṛtās tu saṃskāryā bhrātṛbhiḥ pūrvasaṃskṛtaiḥ iti 
yeṣu karmasu māṇavakasya saṃskārā upakārakās tān idānīm udāharaṇamātreṇa darśayati 
svādhyāyena vratair homais traividyenejyayā sutaiḥ 
mahāyajñaiś ca yajñaiś ca brāhmīyaṃ kriyate tanuḥ 
adhyayanakriyā svādhyāyaśabdenātrābhipretā 
tasyā eṣa viṣayanirdeśas traividyeneti 
vyavadhāne 'py arthalakṣaṇaḥ saṃbandho yasya yenārthasaṃbandhaḥ iti nyāyena 
ata eva sāmānādhikaraṇye 'pi śruter viṣayaviṣayibhāvo vibhaktivipariṇāmena trayāṇāṃ vedānām adhyayanenety arthaḥ 
traya eva vedāḥ traividyaṃ 
cāturvarṇyādivad rūpasiddhiḥ 
atha vā svādhyāyena iti vedādhyayanam traividyena iti tadarthāvabodhaḥ 
vrataiḥ sāvitrādibhir brahmacārikartṛkaiḥ 
homair vratādeśanakāle ye kriyante 
yadi vā sāyaṃprataḥ samidbhir agīndhanaṃ brahmacāriṇo homaśabdenāgnyādhārasaṃbandhasāmānyād ucyate 
atha kiṃ samidādhānaṃ na homo yenaivam ucyate saṃbandhasāmānyād iti 
na bhavatīti bruvanti adanīyadravyasādhyatvād yāgahomayoḥ 
kathaṃ tarhi
sāyaṃ prātaś ca juhuyāt tābhir agnim atandritaḥ 
ity uktam 
lakṣaṇayā samidādhānaṃ homaśabdenocyate 
yathaiva hūyamānaṃ dravyam agnau prakṣipyate evaṃ samindhanārthāḥ samidho 'pi 
ata etena sāmānyena samindanam eva homa ity ucyate 
utpattivākye hi samidham ādadhyāt iti śrutam 
juhuyāt tābhir agnim ity agnim ity anuvādo 'yam anyārtha iti parastād vakṣyāmaḥ 
na cānuvāde lakṣaṇādoṣaḥ 
idaṃ tu yuktaṃ yan medhyamātradravyasādhyau yāgahomau 
tathā ca sati bahvyaś codanā yathārthā bhavanti 
yathā sūktavākena prastaraṃ praharati iti 
tatra hi prastaraṃ dravyam āhur haratiṃ ca yajatiṃ 
atha vacanād asau tādṛśa eva yāgaḥ 
darbhāś cāpy adanīyāḥ keṣāṃcit 
kathaṃ śākalahome 
tatrāpi hi śakalāny abhyādadhāti ity utpattir iti ced grahayajñe kā gatiḥ 
grahebhya ekaikasyai samidho juhuyād arkādīnām 
ato yatra juhuyād iti devatāsaṃbandhaś ca kāṣṭhāder api śruta utpattivākye so 'pi homa eva 
ijyayā devarṣitarpaṇena 
eṣa tāvad upanītasya brahmacarye kiryākalāpaḥ 
idānīṃ gṛhasthadharmāḥ 
sutair apatyotpattividhinā 
mahāyajñaiḥ pañcabhir brahmayajñādibhiḥ 
yajñaiḥ śrautair jyotiṣṭomādibhiḥ 
nanu yady eṣāṃ karmaṇāṃ kiṃcit prayojanaṃ syāt tadā tadadhikārayogyatotpattyarthā bāhyāḥ saṃskārā arthavantaḥ syuḥ 
ata āha brāhmīyaṃ kriyate tanuḥ 
brahma paramātmā kāraṇapuruṣaḥ tasyeyaṃ saṃbandhinī tanuḥ śarīram etaiḥ śrautasmārtaiḥ sarvaiḥ karmabhiḥ kriyate 
brahmasaṃbandhitā ca tadbhāvāpattilakṣaṇā 
sa hi paraḥ puruṣārthaḥ 
saṃbandhāntarāṇi sarvasya kasyacit kāraṇatvena siddhatvān nābhilaṣitavyāni 
tato mokṣaprāptir uktā bhavati 
brāhmīty anena tanuśabdena ca tadadhiṣṭhātā puruṣo lakṣyate 
tasya hy ete śarīradvārakāḥ saṃskārāḥ 
tasyaiva ca mokṣaprāptiḥ śarīrasya pañcatāpatteḥ 
anye tv āhur brahmattvaprāptau yogyā kriyate 
na hi karmabhir eva kevalair brahmatvaprāptiḥ prajñānakarmasamuccayāt kila mokṣaḥ 
etais tu saṃskṛta ātmopāsanāsv adhikriyate 
tathā ca śrutiḥ ya etad akṣaraṃ gārgy aviditvā yajate juhoti tapas tapyate adhīte dadāty antavad evāsya tad bhavati iti 
nanu ca naiteṣāṃ karmaṇāṃ brahmaprāptiḥ phalaṃ śrutam 
tathā hi nityāni tāvad aśrutaphalāny eva 
kalpanāyāṃ ca pauruṣeyatvam 
yāvajjīvādipadaiś ca nityatāyā avagamitatvād viśvajinnyāyo 'pi nāsti 
athāsmād eva vacanād etatpalatvam iti yad ucyeta mokṣārthinaḥ tadādhikāraḥ syāt tathā ca nityatvahānis tataś ca śrutivirodhaḥ 
niṣphalaṃ na kāścid anutiṣṭhati tatrānarthakyam iti cet kāmam anānuṣṭhānam 
pramāṇasya prameyāvagatir arthaḥ 
sā cet kṛtā jātam arthavattvam 
asti cātra kartavyatāvagatiḥ 
satyāṃ ca tasyām akaraṇe śāstrārthātikramas tataś ca pratyavāyaḥ 
īdṛśa evarthe liṅādīnāṃ vṛddhavyavahāre vyutpattiḥ 
yo hi bhṛtyādiḥ kartavyaṃ na karoti kasyacid ājñātuḥ sa vetanārthī vetanaṃ na labhate yadi vā prayavāyena yojyate 
tatra phalasyāśrutatvān na phalānutpattiḥ pratyavāyaḥ api tu duḥkhena yojanaṃ nityeṣu 
evaṃ sarvapuruṣādhikāro nityaḥ samarthito bhavati 
tasmān na nityānāṃ kiṃcit phalam 
kāmyānāṃ tv anyad eva phalam na mokṣaḥ śrutatvāt 
tatra katham etat sarvakarmānuṣṭhānasādhyaḥ paraḥ puruṣārtha iti 
ata eva kaiścid arthavādo 'yam iti vyākhyāyate 
saṃskāravidhiḥ stutyarthaḥ 
atra ca brāhmīyam iti yatkiṃcid ālambanam āśritya guṇavādena nīyate 
brahma vedas taduccāraṇārthā tatkarmādhikāriṇī ca 
yat tarhi gautamenoktam catvāriṃśat saṃskārāḥ iti tat katham 
tatra hi somasaṃsthāpi saṃskāratvenoktā 
na ca pradhānakarmaṇāṃ saṃskāratvopapattiḥ 
nāpy etad arthavādatayā śakyaṃ vyākhyātum aviśeṣatvāt 
tatrāpy ātmaguṇaśeṣasaṃskāratvādhyāropeṇa stutiḥ 
evam ihāpi saṃskāraiḥ saṃskārān samānīkṛtya tulyaphalatādhyāropeṇa saṃskārāṇām avaśyakartavyatām ācaṣṭe 
tathā ca saṃskāraprakaraṇān notkṛṣyate 
stutiḥ kriyate iti ca vartamānāpadeśaḥ 
na vidhivibhaktiḥ 
tatra kuto brahmaprāpteḥ phalatvāvagamaḥ 
na cātra karmāṇi vidhīyante yenādhikārākāṅkṣyāyāṃ saty api vartamānanirdeśe rātrisatre pratiṣṭhāvat phalanirdeśaḥ syāt 
tasmāt saṃskārastutyartham eva sarvam etad ucyate 
ye 'pi vibhāgena varṇayanti nityānāṃ brahmaprāptiphalaṃ kāmyānāṃ tu yathāśrutam eva tad apy apramāṇam sarvasyāsyārthavādatvāt 
antareṇa ca phalaṃ nityeṣv anuṣṭhānasiddheḥ pratipāditatvāt 
tad uktam kāmātmatā na praśastā iti 
prāṅ nābhivardhanāt puṃso jātakarma vidhīyate 
mantravat prāśanaṃ cāsya hiraṇyamadhusarpiṣām 
vardhanaṃ chedanam 
jātakarmeti karmanāmadheyam etat 
rūpaṃ cāsya gṛhyasmṛtibhyo jñātavyam 
kasya punaḥ karmaṇo jātakarmeti nāma 
tadartham uktaṃ prāśanaṃ hiraṇyamadhusarpiṣām 
asya iti dārakaṃ vyapadiśanti karma vā asya jātakarmaṇa idaṃ pradhānaṃ yan mantravat prāśanam iti 
samantrakaṃ mantreṇa kartavyam ity arthaḥ 
mantrasya cehānuktatvāt smṛtīnāṃ caikārthyād yad anyatroktaṃ tad atrāpi pratīyate 
tena gṛhyasmṛtiṣu ye mantrā upāttās tair mantravad iti draṣṭavyam 
yadi gṛhyasmṛtayo 'pekṣante dravyanirdeśo 'pi na kartavyaḥ 
evaṃ hi tatra paṭhyate sarpirmadhunī hiraṇyanikāṣaṃ hiraṇyena prāśayet pra te dadāmi madhuno ghṛtasya iti 
kiṃ ca bahvyo gṛhyasmṛtayaḥ bhinnāś ca pratigṛhyamantrāḥ anyāpi bhinnetikartavyatā tatra kāśrīyatām iti na vidmaḥ 
atha caraṇasamākhyā niyāmikā bhaviṣyati vyarthas tarhi jātakarmādyupadeśas tata eva siddheḥ 
kaṭhānāṃ gṛhyaṃ bahvṛcāṃ āśvalāyanānāṃ ca gṛhyam iti yad yena samākhyāyate sa tad uktam anuṣṭhāsyatīti 
ucyate 
dravyādinirdeśena suspaṣṭaṃ karmaikatvam iti pratīyate 
tathā hi pratyabijñāsiddhiḥ 
tad dravyam evedaṃ tannāmadheyakaṃ cedaṃ karmātas tad evedam iti bhūyasā dṛṣṭaṃ tadguṇayogena pratyabhijñāyate 
sati caikatve yad aṅgajātaṃ kvacin noktaṃ tad aviruddham anyata ānetavyam 
yathā sarvaśākhāpratyayam ekaṃ karma evaṃ sarvasmṛtipratyayam api 
yat tu bahutvād gṛhyasmṛtīnāṃ kāśrīyatām ity anadhyavasāyaḥ 
sarvāsāṃ prāmāṇyāviśeṣād ekārthānāṃ ca vikalpaḥ bhinnārthānāṃ samuccayaḥ 
caraṇasamākhyā tu naiva niyāmikā 
yato na samākhyayā puruṣasya niyataḥ saṃbandhaḥ gotrapravaravat 
yaiva śākhā yenādhītā sa eva tathā samākhyāyate kaṭho bahvṛcaḥ iti 
na cādhyayane niyamo 'sty aneneyaṃ śakhādhyetavyeti 
anekaśākhādhyayanam apy asti vedān adhītya iti 
tatra trivedādhyāyinaḥ sarve vyapadeśāḥ pravartante 
ke 'py ūcuḥ kauthumāḥ kaṭhā bahvṛca iti tatrāvaśyaṃ vikalpa āstheyaḥ 
ekaśākhādhyāyinas tu yad gṛhyaṃ yayā śākhayā samākhyāyate taduktam eva tasya yuktaṃ kartum 
eṣa hi taduktam eva śaknoti kartuṃ tacchākāmantrā eva tenādhītāḥ śaknoti tān prayoktum 
tam eva vā vṛtaṃ veda 
vedane ca karmānuṣṭhānārthaṃ vedādhyayanaṃ yena tāvato mantrān karmopayogino 'dhyeṣyata iti 
ucyate 
svādhyāyavidhivaśena vedādhyayanam 
anadhītavedasya nādhikāraḥ 
na ca karmaprayuktam adhyayanam 
ata iyaṃ samākhyā mantraviśeṣaviniyoganimittaiva kaṭhānāṃ gṛhyam vājasaneyināṃ gṛhyam iti 
yasyāṃ śākhāyāṃ ye mantrā adhītās te yatra bāhulyena viniyuktās tadgṛhyaṃ tathā samākhyāyate 
pramāṇaṃ gṛhyasmṛtiḥ 
sā kaṭhānām iyam iti vyapadiśyamānā bahvṛcānām api svārthāvagamanaṃ karoty eva 
kartavyatā vedasya svārthe smṛtīnāṃ ca 
avagatāyāṃ ca kartavyatāyāṃ kartṛviśeṣāśravaṇe svādhikāro na syād yathā ca tanūnapāti prayāje vasiṣṭhānām niṣedhād vā patitam 
na ceha dvayam apy asti 
na ca śakyaṃ kalpayituṃ na hi kaṭhānāṃ bāhvṛcyaṃ na pramāṇam bahvṛcānāṃ vā kāṭhakam yato ya eva katḥaḥ sa evākatho 'sati tacchākādhyayane 
gotraṃ tu niyatam ity asamānaḥ 
eṣa evārthaḥ svasūtraṃ yaḥ parityajya parasūtreṇa vartate iti 
tad eva sa yad adhīte tadarthaḥ śakyo 'nuṣṭhātum 
tena yaḥ svādhītāṃ śākhām atikramya pitrādyadhītaśākhayā karmāṇi kuryāt tadgṛhyaṃ ca samāśrayet tasya śākhātyāgadoṣaḥ 
pitrādīnāṃ vā śākhātyāgaḥ yair māṇavakaḥ kramādhītāṃ śākhāṃ nādhyāpitaḥ 
mānavakasyātra doṣo nāsti 
yadā mṛtapitṛko jābālavad ayaṃ bālaḥ svayam ācāryam āśrayet tadā yenāsya pitaro yātāḥ ity anena śāstreṇa saivādhyatuṃ yuktā syāt 
athātmaśākhādhyayanaṃ na saṃbhavati tadā svaśākhātyāgaḥ 
ataḥ sthitam idam 
sarvaṃ sarvāsu smṛtiṣu jātakarmādy upadiśyate 
tatra bhinnārtham aṅgajātaṃ smuccīyate viruddhaṃ vikalpyate samānārthaṃ ca ca 
puṃsa iti strīnapuṃsakavyāvṛttyartham 
anye tv avivakṣitaṃ pumarthaṃ manyante dvijanmanām iti sāmānyena traivarṇikānāṃ saṃskāryatvena prakṛtatvāt 
saṃskāryaś ca pradhānam uddeśo na ca pradhāne liṅgasaṃkhyādiviśeṣaṇaṃ vivakṣyate 
grahaṃ saṃmārṣṭi iti saty apy ekavacane sarve grahāḥ saṃmṛjyante 
jvaritaṃ jvaram uktaṃ ca dinānte bhojayen naram 
iti nāryā api jvaritāyā eṣa eva bhojanakālaḥ 
tathā ca prāptapratiṣedhaḥ 
strīṇāṃ amantrikā tu kāryeyaṃ strīṇām āvṛt iti 
napuṃsakānāṃ ca pāṇigrahaṇadarśanaṃ yady arthitā tu dāraiḥ syāt klībādīnām iti 
tatrocyate 
nāyaṃ puṃśabdo manuṣyajātivacano naraśabdavad yena vibhaktivācyaṃ liṅgaṃ na vivakṣyeta 
eṣa hi sarvatra sthāvaramūrtāmūrtagataṃ liṅgaviśeṣaṃ prasavarūpam ācaṣṭe 
prātipadikārtho hy atra liṅgam 
vibhaktivācyasya hy arthasya vivakṣāvivakṣe yujyete 
yato na vibhakter vacanam evaikaṃ prayojanam karmādyarthāntarābhidhānenāpy arthavattvāt 
iha tv avivakṣāyām ānarthakyam eva prāpnoti puṃśpadasya 
yathā tatraiva grahaprātipadikārtho vivakṣyate vākyānarthakyaparihārāya 
athocyeta na pratyayārthamātrasya vivakṣā 
kṛtsno 'pi padārtha uddiśyamānaviśeṣaṇaṃ na vivakṣyate 
yathā yasyobhayaṃ haviḥ iti saty apy ubhayapadaśravaṇe dadhipayasor anyatarāvṛttāv api tad eva prāyaścittaṃ 
na vivakṣita ubhayaśabdaḥ 
atra kecit parihāram āhuḥ 
naitat tena samānam 
na hi havirarthaḥ pañcaśarāvaḥ 
havirvināśe hi naimittiko 'dhikāraḥ 
iha tu māṇavakārthā eva saṃskārāḥ 
eṣa tv aproyojako viśeṣaḥ 
vākyabhedabhayād viśeṣaṇavivakṣā neṣyate 
tādarthye 'pi vākyabhedo naivāpaiti 
tasmād ayaṃ parihāraḥ 
etad evotpattivākyaṃ jātakarmaṇaḥ 
vaidikaiḥ karmabhiḥ ity etad upakramam 
tatra pumān eva saṃskāryatayā nirdiṣṭaḥ 
tadavivakṣāyāṃ vākyānarthakyam yathā tatraiva haviḥpadaṃ vivakṣyate 
yady evaṃ śūdrasyāpi prāptiṃ jativiśeṣānirdeśāt 
na prāpsyati mantrasādhyatvāt 
atha vā dvijanmanām iti vākyaśeṣako bhaviṣyati 
na ca tadānīṃ vidheyārthaviṣayatvena nirdiṣṭo yena tata eva saṃskāryāvagatau puṃsa ity etad ubhayapadavad avivakṣitam āśaṅkyeta 
strīṇāṃ tv aprāpte 'pi vidhānam upapadyate 
klībasyāpi dāradarśanam 
vātaretā yaḥ kḷiba ubhayavyañjano 'pravṛttendriyo vā 
bahuprakāravyāvṛttikaraṃ jātakarmādisaṃskārakāle 'paricchedyatvāc chakyapratīkāratvāc ca 
na ca yo na niyato dharmaḥ so 'dhikāraṃ vyāvartayati yathādravyatvam na hy adravyatvaṃ niyataṃ jātivat 
ya evādravyaḥ so 'pi dravyavān bhavati 
ciram adhano bhūtvā bhavaty ahnā mahādhanaḥ 
īdṛśasyaiva ṣaṇḍhasya vadhe palālabhārakaśuddhiḥ 
sa hy asaṃskṛto 'nupanītaḥ śāntyai na kasyacit tiṣṭhati 
ataḥ sthitaṃ puṃśām evaite saṃskārā ebhir vidhīyante 
vidhyantareṇa strīṇām amantrakāḥ 
napuṃsakasya naiva santīti 
nāmadheyaṃ daśamyāṃ tu dvādaśyāṃ vāsya kārayet 
puṇye tithau muhūrte vā nakṣatre vā guṇānvite 
daśamyāṃ tithau dvādaśyāṃ vasya dārakasya nāmadheyaṃ kurvīta 
ṇijartho na vivakṣitaḥ 
tathā ca gṛhyam daśamyām utthāpya pitā nāma karoti iti 
nāmaiva nāmadheyam 
yena śabdena kāryeṣv āhūyate tan nāma 
prāṅ nābhivardhanāt iti jātakarmaṇaḥ prakṛtatvāj janmanaḥ prabhṛti daśamīdvādaśyau gṛhyete na candratithī 
iha kecid daśamīgrahaṇam āśaucanivṛttir ity upalakṣaṇārthaṃ varṇayanti 
atītāyām iti cādhyāhāraḥ daśamyām atītāyāṃ brāhmaṇasya dvādaśyāṃ kṣatriyasya pañcadaśyāṃ vaiśyasyeti 
tad ayuktaṃ 
lakṣaṇāyāṃ pramāṇābhāvāj jātakarmavad āśauce 'pi kariṣyate 
yadi tu brāhmaṇabhojanaṃ vihitaṃ kvacit tadā yuktā lakṣaṇā 
yadi daśamīdvādaśyau vakṣyamāṇaguṇayukte bhavataḥ tadā tayoḥ kartavyam 
atha na tadānyasminn api puṇye 'hani 
puṇyāny ahāni dvitīyāpañcamyādīni 
puṇyaṃ praśastam navamīcaturdaśyādayo riktās tithayaḥ apuṇyāḥ 
muhūrto lagnaṃ kumbhādi 
tasmin puṇye pāpagrahair anadhiṣṭhite gurubhyāṃ ca dṛśyamāne 
lagnaśuddhir jyotiṣād avagamyate 
nakṣatre ca guṇayukte 
nakṣatraṃ śraviṣṭhādi tad yasminn ahani guṇayuktaṃ bhavati 
nakṣatraguṇāś ca krūragrahapāpagrahaviṣṭivyatīpātavivarjitam 
vāśabdaḥ samuccaye 
tena praśastāyāṃ tithau nakṣatre ca śuddhe lagna ity upadiṣṭaṃ bhavati 
samuccayaś ca jyotiṣāvagamyaḥ 
ayaṃ ca paramārthaḥ 
daśamīdvādhaśamībhyām arvāṅ na kartavyam 
uttarakālaṃ ca yad ahar nakṣatraṃ lagnaṃ pariśuddhaṃ tad ahar eva kartavyam 
idānīṃ yādṛśaṃ nāma kartavyaṃ tan niyamayati svarūpato 'rthataś ca 
maṅgalyaṃ brāhmaṇasya syāt kṣatriyasya balānvitam 
vaiśyasya dhanasaṃyuktaṃ śūdrasya tu jugupsitam 
tatra svarūpam avadhārayiṣyann āha 
maṅgalāya hitaṃ tatra vā sādhu māṅgalyam iti vyutpattiḥ 
abhimatasyārthasya cirajīvitvabahudhanāder dṛṣṭādṛṣṭasukhaphalasya siddhiḥ maṅgalam 
tadabhidhānam eva śabdasya hitatvaṃ sādhutvaṃ ceti taddhitasiddhiḥ 
sādhutvaṃ nābhipretārthasiddhipratipādanam eva vivakṣitam 
kiṃ tarhi ya āśāsyate tadvacanenaiva siddhiḥ 
samāsād āyuḥsiddhiḥ dhanasiddhiḥ putralābha ityādeḥ pratīyate 
taddhitād vā hitanimittaprayojanārthīyāt 
tatra gṛhye taddhitāntaṃ pratiṣiddham kṛtaṃ kuryān na taddhitam iti 
samāse 'pi padadvayaikārthībhāvas tatra bahvakṣaraprayogaprasaṅgāḥ 
yato vakṣyati śarmavad brāhmaṇasya ity upapadaniyamam 
tatra caturakṣare tryakṣare vā nāmni śarmaśabde copapade pañcākṣaraṃ ṣaḍakṣaraṃ nāma bhavati 
tac ca pratiṣiddham dvyakṣaraṃ caturakṣaraṃ vā kuryāt iti 
tena yad yat kiṃcit prāyeṇa sarvasyābhilaṣaṇīyam agarhitaṃ putrapaśugrāmakanyādhanādi tadvacanāḥ śabdā nāmadheyatvena viniyoktvyāḥ śarmāntāḥ 
tena gośarmā dhanaśarmā hiraṇyaśarmā kalyāṇaśarmā maṅgalyaśarmetyādiśabdaparigrahaḥ siddho bhavati 
atha vā maṅgalaṃ dharmas tatsādhanaṃ maṅgalyaṃ nāma 
katamat punar dharmasādhanaṃ nāma 
ya ete devatāśabdāḥ indro 'gnir vāyuḥ 
tathā ṛṣiśabdāḥ 
vasiṣṭho viśvāmitro medhātithiḥ 
teṣām api dharmasādhanam asti 
ṛṣīṃs tarpayet puṇyakṛto manasā dhyāyed iti 
devatānām ṛṣīṇāṃ ca dvijānāṃ puṇyakarmaṇām 
prātaḥ prabuddhaḥ śrīkāmo naro nāmāni kīrtayet  iti 
maṅgalyagrahaṇāc ca yad apraśastaṃ yamo mṛtyur ityādi tan nirasyate yac cānarthakaṃ ḍitthādi yadṛcchānimittam 
kṣatriyasya balānvitam 
balasaṃyuktaṃ balavāci 
anvayaḥ saṃbandhah 
śabdasyārthena saṃbandhaḥ pratipādakabhāva eva 
sāmarthyaṃ balaṃ tad yena yena pratipādyate tādṛśaṃ nāma kṣatriyasya kartavyam 
śatruṃtapaḥ duryodhanaḥ prajāpāla ityādi 
yena vibhāgena ca nāmanirdeśo jāticihnam 
evaṃ vaiśyasya dhanasaṃyuktam 
na cātra paryāyā eva gṛhyante dhanaṃ vittaṃ svāpateyam iti 
kiṃ tarhi yena prakāreṇa pratipattiḥ 
yadi vā dhanādiśabdaprayogād arthasaṃbandhād vā dhanakarmā mahādhanaḥ gomān dhānyagraha iti 
evaṃ sarvatra draṣṭavyam 
tathā cānvitādiśabdaprayogo balānvitaṃ dhanasaṃyuktam iti 
itarathā evam evāvakṣyad balanāmāni kuryāt iti 
svalpatvād balādyarthavācinām ānantyāc ca puruṣavyaktīnāṃ duravadhāne bhede vyavahāroccheda eva syāt 
śūdrasya jugupsitam 
kṛpaṇako dīnaḥ śabaraka ityādi 
śarmavad brāhmaṇasya syād rājño rakṣāsamanvitam 
vaiśyasya puṣṭisaṃyuktaṃ śūdrasya preṣyasaṃyutam 
atra svarūpagrahaṇaṃ pāṭhānukramaś cādau maṅgalyam ante śarmaśabdaḥ 
tathā codāhṛtam 
kṣatriyādināmnāṃ tu naitat saṃbhavati rakṣāśabdasya strīliṅgasya śravaṇāt puṃsāṃ sāmānādhikaraṇyānupapatteḥ 
tasmād ekopakramatvāt samācārāc ca sarvatrārthagrahaṇaṃ 
vākyabhedāc ca samuccayaḥ 
yan maṅgalyaṃ tac charmārthavat 
śarma śaraṇam āśrayaḥ sukhaṃ ca 
arthagrahaṇāt svāmidattabhabhūtyādiśabdaparigrahaḥ 
indrasvāmīndrāśrayaḥ indradattaḥ 
tadāśrayatā pratīyate 
evaṃ sarvatronneyam 
atha ko 'yaṃ hetur vākyabhedāt samuccaya iti 
vrīhibhir yajeta yavair yajeta iti kiṃ na samuccaya iti 
ucyate 
liṅgadarśanamātram etat pauruṣeyatvāt granthasya 
vikalpe 'bhiprete maṅgalyaṃ śarmavad veti lāghavād avakṣyat 
vākyabhede hi dvirākhyātoccāraṇam 
tad guru bhavati 
rakṣā paripālanam puṣṭir vṛddhir guptiś ca 
govṛddho dhanagupta iti 
preṣyo dāsaḥ 
brāhmaṇadāso devadāso brāhmaṇāśrito devatāśrita iti 
strīṇāṃ sukhodyam akrūraṃ vispaṣṭārthaṃ manoharam 
maṅgalyaṃ dīrghavarṇāntam āśīrvādābhidhānavat 
puṃsa ity adhikṛtatvāt strīṇām aprāptau niyamyate 
sukhenodyate sukhodyam 
strībālair api yat sukhenoccārayituṃ śakyate tat strīṇāṃ nāma kartavyam 
bāhulyena strīṇāṃ strībhir bālaiś ca vyavahāras teṣāṃ ca svakaraṇasauṣṭavābhāvān na sarvaṃ saṃskṛtaṃ śabdam uccārayituṃ śaktir asti 
ato viśeṣeṇopadiśyate 
na tu puṃsām asukhodyam abhyanujñāyate 
udāharaṇaṃ maṅgaladevī cārudatī suvanadetyādi 
pratyudāharaṇaṃ śarmiṣṭhā suśliṣṭāṅgīti 
akrūram akrūrārthavāci 
krūrārthavāci krūrārthaṃ ḍākinī paruṣeti 
vispaṣṭārthaṃ yasyārtho vyākhyānagamyo na bhavati śruta eva viduṣām aviduṣāṃ vārthapratītiṃ karoti 
avispaṣṭārthaṃ yathā kāmanidhā kārīṣagandhyeti 
kāmasya nidheva nidhā tayā kāmas tatraiva tiṣṭhatīti 
evaṃ yāvan na vyākhyātaṃ tāvan nāvagamyate 
evaṃ kārīṣagandher duhitā kārīṣagandhyeti vyākhyānam apakṣyate 
manoharaṃ cittāhlādakaram āśreyasī 
viparītaṃ tu kālākṣī 
śarmavatī rudravatīti maṅgalyam 
viparītam abhāgā madabhāgeti 
dīrgho varṇo 'nte yasya 
viparītam śarat 
āśiṣaṃ vadatīty āśīrvādam 
abhidhānaṃ śabdaḥ 
tayor viśeṣaṇasamāsaḥ 
tad yasminn asti vidyate tad āśīrvādābhidhānavat saputrā bahuputrā kulavāhiketi 
ete hy arthā āśīrviṣayā 
vaparītā apraśastā alakṣaṇeti 
atha maṅgalyasyāśīrvādasya ca ko viśeṣaḥ 
na kaścit 
vṛttapūrṇārthaṃ tu bhedenopādānam 
caturthe māsi kartavyaṃ śiśor niṣkramaṇaṃ gṛhāt 
ṣaṣṭhe 'nnaprāśanaṃ māsi yad veṣṭaṃ maṅgalaṃ kule 
janmacaturthamāse gṛhād bahir niṣkramaṇam ādityadarśanaṃ śiśor bālasya kartavyam 
trīn māsān garbhagṛha eva vāsayet 
śiśugrahaṇaṃ śūdrasyāpi prāptyartham 
evaṃ ṣaṣṭhe māśy apy annaprāśanam 
pañcamāsān kṣīrāhāra eva 
yad vā kule dārakasya sreyasyaṃ maṅgalyaṃ pūtanā śakunikaikavṛkṣopahārādi prasiddham 
kālaviśeṣe vā tat kartavyam 
ayaṃ ca saṃskāraśeṣaḥ 
tena nāmadheyam uktalakṣaṇavyatirekeṇāpi yathākuladharmaṃ labhyate 
indrasvāmī indraśarmā indrabhūmiḥ indraghoṣa indrarāta indraviṣṇuḥ indradeva indrajyotiḥ indrayaśā ityādi kulabhedenopapannaṃ bhavati 
cūḍākarma dvijātīnāṃ sarveṣām eva dharmataḥ 
prathame 'bde tṛtīye vā kartavyaṃ śruticodanāt 
cūḍā śikhā 
tadarthaṃ karma cūḍākarma 
keṣucin mūrddhadeśeṣu keśānāṃ sthāpanāṃ racanāviśeṣaś caitac cūḍākarmocyate 
prathamavarṣe tṛtīye vā 
grahasausthityā vikalpaḥ 
śrutinodanād ity anuvādas tanmūlatayaiva prāmāṇyasyoktatvāt 
atha vā śrutiśabdena na vidhāyakāny eva vākyāny ucyante 
kiṃ tarhi mantrāḥ 
te ca cūḍākarma yāñ janāḥ itivad adṛṣṭaṃ prakāśayanti yat kṣureṇa mārjayeta ityādi tena samantrakam etat karmety uktaṃ bhavati 
viśeṣāpekṣāyāṃ gārhyo vidhir aṅgīkriyate 
ataḥ śūdrasya nāyaṃ saṃskāraḥ dvijātigrahaṇāc ca 
aniyatakālaṃ tu keśavapanaṃ śūdrasyārthaprāptaṃ na nivāryate 
garbhāṣṭame 'bde kurvīta brāhmaṇasyaupanāyanam 
garbhād ekādaśe rājño garbhāt tu dvādaśe viśaḥ 
garbhasthasya yaḥ saṃvatsaras tata ārabhyate yo 'ṣṭamo 'bdaḥ 
garbhaśabdena sāhacaryāt saṃvatsaro lakṣyate 
na hi mukhyayā vṛttyā garbhasya saṃvatsaro 'ṣṭama iti vyapadeśaṃ labhate 
tasminn aupanāyanaṃ brāhmaṇasya kurvīta 
upanayanam evaupanāyanaṃ svārthiko 'ṇ 
anyeṣām api dṛśyate ity uttarpadasya dīrghaḥ 
chāndasatvād vobhayapadavṛddhiḥ 
upanayanam iti hi eṣa saṃskāro vedavidāṃ gṛhyasmṛtiṣu prasiddho māujñībandhanāparaparyāyaḥ 
upanīyate samīpaṃ prāpyate yenācāryasya svādhyāyādhyayanārthaṃ kuḍyaṃ kaṭaṃ vā kartuṃ tad upanayanam 
viśiṣṭasya saṃskārakarmaṇo nāmadheyam etat 
garbhād ekādaśe rājñaḥ 
garbhāt prabhṛti garbhād vā paro ya ekādaśo 'bdas tatra kṣatriyasya kartavyam 
rājaśabdo 'yaṃ kṣatriyajātivacano nābhiṣekādiguṇayogam apekṣate grantheṣu tathā prayogadarśanāt brāhmaṇādijātiśabdasāhacaryāc ca 
guṇavidhiṣu ca kṣatriyaśabdadarśanāt kṣatriyasya tu maurvī iti 
yas tu rājaśabdasya kṣatriyād anyatra janapadeśvare vaiśyādau prayogaḥ sa gauṇa iti vakṣyāmaḥ 
mukhye cāsati gauṇasya grahaṇam 
tathā ca gṛhyakāraḥ aṣṭame varṣe brāhmaṇam upanayed ekādaśe kṣatriyaṃ dvādaśe vaiśyam iti 
bhagavāṃś ca pāṇiniḥ evam eva pratipanno rājñaḥ karma rājyam iti rājyaśabdasya rājaśabdaṃ prati prakṛtitvaṃ bruvann eva janapadaiśvaryeṇa rājaśabdārthaprasiddhim āha 
evaṃ garbhāt tu dvādaśe 'bde viśaḥ vaiśyasya 
brahmavarcasakāmasya kāryaṃ viprasya pañcame 
rājño balārthinaḥ ṣaṣṭhe vaiśyasyehārthino 'ṣṭame 
pitṛdharmeṇāpatyaṃ vyādiśati brahmavarcasī me putraḥ syāt iti pitṛkāmanayā putro vyapadiṣṭas tatkāmasyeti 
putrasya bālatvān naivaṃvidhā kāmanā saṃbhavati 
nanu caivam anyakṛtāt karmaṇa anyasya phale 'bhyupagamyamāne 'kṛtābhyāgamadoṣāpattiḥ 
akāmyamānaṃ ca phalaṃ bhavaty etad apy utkrāntaśabdapramāṇanyāyamaryādayocyate 
naiṣa doṣaḥ 
syenavad etad bhaviṣyati 
śyenam abhicaran karoty abhicaryamāṇaś ca mriyate 
athocyate kāmina evaitat phalam 
śatrumaraṇaṃ hi yajamānaḥ kāmayate 
tad eva prāpnotīti nākartṛgāmitā phalasya 
atrāpi viśiṣṭaputravattālakṣaṇam upanetur eva phalam 
yathā putrasyārogyeṇa pituḥ prītiḥ evaṃ brahmavarcasenāpy ato 'dhikṛtasya kartuś ca tatphalam anvayānusārī hi śāstrārthāvasāyaḥ 
iha ca putrasya phalakāmenaivaṃ kartavyam ity anvayaḥ pratīyate 
na ca yathāśrutānvayatyāge kiṃcana pramāṇam asti 
etena pitur aurdhavdehikaḥ putrakṛta upakāro vyākhyātaḥ 
tatrāpi hi putraḥ kartā pitṛtṛptiś ca phalam 
tathā ca liṅgaṃ atmā vai putranāmāsi iti 
pitraiva hi tāvac chrāddham ātmasaṃpradānakaṃ vastutaḥ kṛtam eva yenāpatyotpādanam evamartham eva kṛtam 
yathā sarvasvāre mṛtasyārbhakāvamānāt ye parāñcaḥ padārthās teṣv api yajamānasyaiva kartṛtvam 
brāhmaṇāh saṃsthāpayata yajñam it praiṣeṇa dakṣiṇābhir varaṇena vā prayogasamāptāv ṛtvijāṃ viniyoktṛtvāt evam ihāpi tādarthyena putrasyotpādanāt yac chrāddhādikaṃ pitrarthaṃ kriyate pitraiva tatkṛtaṃ bhavati 
adhyayanavijñānasaṃpannaṃ brahmavarcasam 
balaṃ sāmarthyam ābhyantaraṃ brāhmaṃ ca 
utsāhaśaktir mahāprāṇatā cety etad ābhyantaram bāhyaṃ ca hastyaśvarathapadātikośasaṃpat 
tad uktam svāṅgābhyuccayaṃ sāṃyaugikānāṃ cārthānām iti 
īhā ceṣṭā 
bahunā dhanena kṛṣivāṇijyādivyavahāraḥ 
sarvatra garbhādisaṃkhyā ca varṣāṇām garbhād iti hy anuvartate 
ā ṣḍaśād brāhmaṇasya sāvitrī nātivartate 
ā dvāviṃśāt kṣatrabandhor ā caturviṃśater viśaḥ 
evaṃ tāvan mukhyakāmyāv upanayanakālāv uktau 
idānīṃ pitur abhāve vyādhyādinā vā kathaṃcid anupanīte māṇavake kālātipattāv anupaneyatā prāptā saty api kālasyāṅgatve tadabhāve 'dhikāranivṛtteḥ yathā sāyaṃprātaḥkālātipattāv agnihotrasyākaraṇe 
ato vihitakālavyatirekeṇa pratiprasavārtham idam ārabhyate 
yāvat ṣḍaśaṃ varṣaṃ garbhād ārabhya tāvad brāhmaṇasyopanayanarhatā na nivartate 
sāvitrīśabdena tadanuvacanasādhanam upanayanākhyaṃ karma lakṣyate 
nātivartate nātikrāntakālaṃ bhavatīty arthaḥ 
evam ā dvāviṃśāt kṣatrabandhoḥ kṣatriyajātīyasyety arthaḥ 
bandhuśabdo 'yaṃ kvacit kutsāyāṃ pravartate 
yat svaṃ kathaṃ vetsa brahmabandha iti 
jñātivacanaḥ yathā
grāmatā janatā caiva bandhutā ca sahāyatā 
mahendrasyāpy agamyāsau bhūmibhāgabhujāṃ kutaḥ 
dravyavacano jātyantāccha bandhuni iti 
tatra pūrvayor arthayor asaṃbhavāt tṛtīyo 'rtho gṛhyate 
dvāviṃśateḥ pūraṇo dvāviṃśo 'bdaḥ taddhitārthaḥ 
ā caturviṃśater viśaḥ 
prāpto 'py atra pūraṇapratyayo vṛttānurodhān na kṛtaḥ pratīyate tu tadarthaḥ 
na hi sumudāyaviṣayāyāś caturviṃśatisaṃkhyāyā avadhitvena saṃbhavaḥ 
tadavayavas tu caturviṃśo bhavati saṃvatsaro 'vadhiḥ 
āṅam abhividhau vyācakṣate 
liṅgadarśanaṃ codāharanti 
gāyatryā brāhmaṇam upanayīta triṣṭubhā rājanyam jagatyā vaiśyam iti 
eteṣāṃ ca chaṃdasām iyatā kālena dvau pādau pūryete 
tāvantaṃ kālaṃ balavanti na tyajanti svāśrayabhūtān varṇān 
tṛtīye tu pāde 'pakrānte gatarasāny ativayāṃsi nyūnasāmarthyāni bhavanti samāptim upayānti 
yathā pañcaśatā sthaviro manuṣyaḥ iti 
ataś ca naitena vayam upāsitānīti tyajanti taṃ varṇam 
tato na gāyatro brāhmaṇo na traiṣṭubho rājanyo na jāgato vaiśyaḥ iti 
savitā devatā yasyā ṛcaḥ sā savitrīḥ sā ca gāyatrī draṣṭavyā pradarśitā gṛhyāc ca 
evaṃ kṣatriyasya triṣṭup sāvitrī ākṛṣṇena iti 
vaiśyasya jagatī viśvā rūpāṇi iti 
ata ūrdhvaṃ trayo 'py ete yathākālaṃ asaṃskṛtāḥ 
sāvitrīpatitā vrātyā bhavanty āryavigharhitāḥ 
asmāt kālād ūrdhvaṃ pareṇa trayo 'py ete varṇāḥ brāhmaṇādayo yathākālaṃ yasyopanayanakālaḥ tatrānukalpike 'py asaṃskṛtā akṛtopanayanāḥ sāvitrīpatitā upanayanabhraṣṭā bhavanti 
vrātyāś ca saṃjñayā 
āryaiḥ śiṣṭaiḥ vigarhitāḥ ninditāḥ 
vrātyasaṃjñāvyavahāraprasiddhyartho 'yaṃ ślokaḥ 
anupaneyatvaṃ tu pūrveṇaiva siddham 
uktam āryair ninditaḥ iti 
kā punar eṣāṃ nindety āha 
naitair apūtair vidhivad āpady api hi karhicit 
brāḥmān yaunāṃś ca saṃbandhān nācared brāhmaṇaiḥ saha 
etair vrātyair apūtair akṛtaprāyaścittair vidhivad yādṛśo vidhiḥ prāyaścitte śāstreṇopadiṣṭaḥ tāṃś cārayitvā trīn kṛcchān ity āpady api hi karhicit kasyāṃcid apy āpadi na saṃbandhān ācaret kuryāt taiḥ saha 
kiṃ sarvasaṃbandhaniṣedhaḥ 
nety āha brāhmān yaunāṃś ca 
brahma vedaḥ 
tannimittāḥ saṃbandhā yājanādhyāpanapratigrahāḥ 
na te yājyāḥ na yājakāḥ kartavyāḥ 
evaṃ nādhyāpyā naitebhyo 'dhyetavyam 
vedārthaṃ viduṣaḥ pratigrahādhikārād eṣo 'pi brāhmasaṃbandho bhavati 
yaunaḥ saṃbandhaḥ kanyāyā dānādāne 
brāhmaṇagrahaṇaṃ pradarśanārtham 
asmāc ca doṣadarśanād vrātyatāparihārārthe pitur abhāve 'pi vyutpannabuddhinā māṇavakenāpy ātmanātmopanāyayitavya iti pratīyate 
kāmyo hy ayam ācāryasya vidhiḥ 
tatrācāryatvam akāmayamāno yadi kaścin na parvartate tadā māṇavakena prārthayitavyo dakṣiṇādinā 
tathā ca śrutiḥ satyakāmo jābālaḥ hāridrumataṃ gautamam iyāya brahmacaryaṃ bhavati vakṣyāmi iti svayam ācāryam abhyarthitavān upanayanārtham 
kārṣṇarauravabāstāni carmāṇi brahmacāriṇaḥ 
vasīrann ānupūrvyeṇa śāṇakṣaumāvikāni ca 
kṛṣṇaśabdo yady api kṛṣṇaguṇayuktavastumātre vartate kṛṣṇā gauḥ kṛṣṇaḥ kambalaḥ iti tathāpīha smṛtyantarād rauravasāhacaryāc ca mṛga eva pratīyate 
rurur mṛgajātiviśeṣaḥ 
bastaḥ chāgaḥ 
sarvatra vikāre 'vayave vā taddhitaḥ 
kṛṣṇājinaṃ brāhmaṇo rurucarma kṣatriyo vaiśyaś chāgacarma vasīrann ācchādayeyuḥ 
śaṇakṣumorṇās tatra kṛtāni ca vastrāṇi 
caśabdaḥ samuccaye 
tatrānuttarīyāṇi śāṇādīni 
carmāṇy uttarīyāny aucityāt kaupīnācchādanāni ca vastrāṇy 
ānupūrvyeṇa naikaikasya sarvair abhisaṃbandho nāpi vyutkrameṇa 
prathamasya brahmacāriṇaḥ prathamena carmaṇā vastreṇa ca saṃbandho dvitīyasya dvitīyasthānasthena 
tathā ca darśitam 
nanu cāntareṇāpi vacanaṃ lokata evaitat siddham cūrṇitākṣiptadagdhānāṃ vajrānilahutāśanaiḥ iti yathākramaṃ saṃbandhapratipattiḥ cūrṇitā vajreṇākṣiptāḥ anilena dagdhā agnineti 
ucyate 
bhaved etad evaṃ yadi bhedena nirdeśaḥ syāt samasaṃkhyātvaṃ ca 
iha tu brahmacāriṇa ity ekaśabdopādānān na kramo 'vagamyate 
trayaś ca brahmacāriṇaḥ 
ṣaḍ anudeśinaḥ trīṇi carmāṇi trīṇi vastrāṇi 
ānupūrvyagrahaṇe tu sati vākyāntaropāttaḥ krama āśrīyate 
tathā ca carmabhiḥ saṃbadhya punar brahmacāripadam āvartya vāsobhiḥ saṃbadhyate 
tataḥ saṃkhyāsāmyasiddhiḥ 
īdṛśa eva viṣaye bhagavatā pāṇininā yatnaḥ kṛtaḥ yathāsaṃkhyam anudeśaḥ samānām iti 
mauñjī trivṛt samā śalkṣṇā kāryā viprasya mekhalā 
kṣatriyasya tu maurvī jyā vaiśyasya śaṇatāntavī 
muñjas tṛṇajātis tadvikāro mauñjī 
sā brāhmaṇasya mekhalā raśanā kartavyā madhyabandhanī 
trivṛt triguṇā 
samā na kvacit sūkṣmā na kvacit sūkṣmatarā 
kiṃ tarhi sarvata eva samā 
ślakṣṇā tanutvaguṇayuktā parighṛṣṭā ca 
kṣatriyasya punar jyā dhanurguṇaḥ 
sā kadācic carmamayī bhavati kadācit tṛṇamayī bhaṅgomādirajjur vā 
tadartham āha maurvīti 
tayā dhanuṣo 'vatāritayā śroṇībandhaḥ kartavyaḥ 
yady api trivṛttādir guṇo mekhalāmātrāśrito mauñjyā eva tathāpi jyāyāḥ svarūpanāśaprasaṅgān na bhavati 
śaṇatantuvikāraḥ śaṇatāntavī 
chāndasatvād uttarapadavṛddhiḥ 
atha vā kevalāt tantuśabdāt taddhite kṛte tadantasya śaṇaiḥ saṃbandhaḥ śaṇānāṃ tāntavīti 
prakṛter vikāraḥ śaṇatāntavī prakṛtisaṃbandhitayā vyapadiśyate 
gavyaṃ ghṛtam devadattasya pautraḥ iti 
tantuḥ sūtraṃ śaṇamauñjīvat kartavyā 
gṛhyakārair vaiśyamekhalāyāḥ trivṛttādidharmaḥ suspaṣṭa evoktaḥ 
muñjālābhe tu kartavyāḥ kuśāśmantakabalvajaiḥ 
trivṛttā granthinaikena tribhiḥ pañcabhir eva vā 
ādiśabdalopam atra smaranti 
muñjādyalābha iti 
kartavyā iti ca bahuvacanam upapannataram 
bhinnajātisaṃbandhitayā suvyakto mekhalābhedaḥ 
ekajātisaṃbandhitve tu kevalavyaktibhedālambanaṃ bahuvacanaṃ syāt 
viprasyeti ca prakṛtasya bahuvacanena pariṇāmaḥ kartavyaḥ 
vikalpaś caikaviṣayatve syāt 
na ca saṃbhavatyāṃ gatau vikalpo yuktaḥ 
tena muñjābhāve kauśī 
jyāyā abhāve 'śmantakena 
śāṇānāṃ balvajaiḥ tṛṇauṣadhivacanāt kuśādayaḥ 
pratinidhiniyamaś cāyam 
kuśādyabhāve 'py anyan muñjādisadṛśam upādeyam 
trivṛttā granthinaikena 
nāyaṃ granthisaṃkhyābhedo varṇabhedena 
api tu pratyekaṃ vikalpaḥ 
kuśādimekhalāsv apy ayaṃ granthibhedo dharmabhedaś codyamānaḥ smṛtyantarasamācārasyānityatve 'pi draṣṭavyaḥ 
kārpāsam upavītaṃ syād viprasyordhvavṛtaṃ trivṛt 
śaṇasūtramayaṃ rājño vaiśyasyāvikasautrikam 
upavītaśabdena vāso vinyāsaviśeṣa ucyate 
vakṣyati uddhṛte dakṣiṇe pāṇau iti 
tac ca dharmamātram 
tasya na kārpāsatā saṃbhavaty ato dharmeṇa dharmī lakṣyate yasyāsau vinyāsas tat kārpāsam ucyate 
arśa āditvād vā matvarthīyo 'kāraḥ kartavyaḥ upavītavad upavītam iti 
ūrdhvavṛttam ūrdhvāṃ diśaṃ diśaṃ prativartyate veṣṭyate 
trivṛt triguṇam 
kartanikābhyo labdhasūtrabhāvasya triguṇīkṛtasyedam ūrdhvanivartanaṃ vidhīyate 
saṃhatya tantutrayam ūrdhvaveṣṭanena rajjvākāraṃ kṛtvā tenopavītaṃ kuryāt 
sā ca rajjur ekaiva dhārayitavyā tisraḥ pañca sapta vā 
yajñasaṃbandhād dhi tad yajñopavītākhyāṃ labhate 
yajñārtho 'yam udyate iti bhaktyopacaryate 
tatreṣṭipaśusomānāṃ yajñarūpatayaikatvād ekatantukaṃ kriyate 
agnitrayasādhyatvād ahīnaikāhasatrabhedād vā tritantukam 
somasaṃsthānāṃ saptasaṅkhyatvāt sapta vā tantavaḥ 
trīṇi savanāni trisaṃdhyena iti pañca 
sūtrābhāve paṭādināpi kartavyam 
smṛtyantara evam uktam 
aviḥ meṣas tasya sūtraṃ tena kṛtaṃ āvikasūtrikam 
adhyātmāditvāṭ ṭhañ kartavyaḥ 
avikasūtrikam iti vā paṭhitavyam 
tatra ca matvarthīyena ṭhanā rūpasiddhiḥ 
brāhmaṇo bailvapālāśau kṣatriyo vāṭakhādirau 
pailavaudumbarau vaiśyo daṇḍān arhanti dharmataḥ 
saty api dvandvanirdeśe guṇavidhiṣv ekatvaśravaṇāt keśāntakaḥ iti pratigṛhyepsitaṃ daṇḍam iti ca vikalpitam ekadaṇḍadhāraṃ pratīyate 
bailvaḥ pālāśo brāhmaṇasya daṇḍaḥ iti gṛhye 
gautamīye caikadaṇḍagrahaṇam evoktam 
iha kevalā daṇḍasattā śrūyate daṇḍān arhanti 
daṇḍā ete brahmacāriṇāṃ yojyāḥ 
kasyāṃ kriyāyām ity etad atra coktam uttaratra bhaviṣyati pratigṛhyepsitam iti 
tasmiṃś ca grahaṇe daṇḍasyopāyatvād vivakṣitam ekatvam ata iha dvivacananirdeśaḥ 
devaś ced varṣed bahavaḥ kṛṣiṃ kuryur iti yathā prāptānuvādaḥ 
bilvapalāśavaṭakhadirapīlūdumbarā vṛkṣajātiviśeṣanāmadheyāni 
bilvasya vikāro 'vayavo vā bailvaḥ 
evaṃ sarvatra 
pradarśanārthāś caite 
yajñiyā vā sarveṣām iti vacanāt 
etān daṇḍān vakṣyamāṇe kārye arhanti 
dharmataḥ śāstrataḥ 
keśāntiko brāhmaṇasya daṇḍaḥ kāryaḥ pramāṇataḥ 
lalāṭasaṃmito rājñaḥ syāt tu nāsāntiko viśaḥ 
ākāraviśeṣavacano daṇḍaśabdaḥ 
dīrghaṃ kāṣṭhaṃ saṃmitāyāmaṃ daṇḍa ity ucyate 
kiyat tasya dairghyam ity apekṣāyām āha 
keśāntaṃ gacchati prāpnoti keśāntago mūrddhapramāṇaḥ 
pādāgrād ārabhya mūrddhāvadhiḥ keśāntagaḥ 
keśā vānto 'syeti keśāntakaḥ 
samāsāntaḥ kakāraḥ 
pramāṇataḥ pramāṇenānena yukto daṇḍaḥ kāryaḥ kārayitavyaḥ brāhmaṇasyācāryeṇa 
lalāṭasaṃmitaḥ lalāṭāntam itaḥ lalāṭantapramāṇaḥ 
lalāṭamātre caturaṅgulena mīyamānasya daṇḍaśabdavācyatvābhāvād evaṃ vyākhyāyate pādāgrād ārabhya yāval lalāṭāntaṃ prāptaḥ 
evaṃ viśo vaiśyasya nāsāntaga iti 
ṛjavas te tu sarve syur avraṇāḥ saumyadarśanāḥ 
anudvegakarā nṝṇāṃ satvaco 'nagnidūṣitāḥ 
ṛjavaḥ avakrāḥ 
sarve ity anuvādaḥ prakṛtatvāviśeṣāt 
avraṇā acchidrāḥ 
saumyaṃ priyakaraṃ darśanam eṣāṃ te saumyadarśanāḥ varṇapariśuddhāḥ akaṇṭakitāś ca 
anudvegakarāḥ 
naitaiḥ kaścid udvejayitavyaḥ svā vā manuṣyo vā 
nṛṇām iti pradarśanārtham 
satvaca ataṣṭāḥ 
anagnidūṣitāḥ vaidyutena dāvotthena vāspṛṣṭāḥ 
pratigṛhyepsitaṃ daṇḍam upasthāya ca bhāskaram 
pradakṣiṇaṃ parītyāgniṃ cared bhaikṣaṃ yathāvidhi 
prāvṛteṣu carmasu mekhalābandhanaṃ kartavyam 
ābadhya mekhalām upanayanaṃ kartavyam 
kṛte copavīte daṇḍagrahaṇam 
daṇḍaṃ gṛhītvā bhāskara āditya upastheyaḥ 
abhimukhaṃ sthitvādityadaivatair mantrair upasthānam ādityasya kartavyam 
gṛhyān mantrāvagamaḥ 
anyā cetikartavyatā tata eva 
yat sarvasādhāraṇaṃ tad ihocyate 
pradakṣiṇaṃ parītya sarvato gatvāgnim 
caret kuryāt 
bhaikṣam 
bhikṣāṇām samūho bhaikṣam 
tac cared yāceta 
yathāvidhīti vakṣyamāṇavidhyanuvādaḥ 
bhikṣāśabdena svalpaparimāṇaṃ bhaktādy ucyate 
bhavatpūrvaṃ cared bhaikṣam upanīto dvijottamaḥ 
bhavanmadhyaṃ tu rājanyo vaiśyas tu bhavaduttaram 
bhikṣāprārthanāvākyam atra bhaikṣaśabdenocyate 
tasya hi bhavacchabdapūrvatā saṃbhavati na bhaktāder arthasya 
strīṇāṃ ca prathamaṃ bhikṣyamāṇatayopadeśāt prārthanāyāṃ ca prārthyamānasya saṃbodhyatvāt saṃbuddhivibhaktyantaḥ strīliṅgo bhavacchabdaḥ prayoktavyaḥ 
krama eva cātrādṛṣṭārtho niyamyate 
yathārthaṃ tu śabdaproyogo bhavati bhikṣāṃ dehi iti 
kutaḥ punaḥ saṃskṛtaśabdārthalābhaḥ yāvatā striyaḥ saṃbodhyante 
tāś ca saṃskṛtaṃ nāvabuddhyante 
nityam upanayanam 
tasya ca śabdoccāraṇam aṅgatvenoktam iti 
anityāś cāpabhraṃśāḥ 
na tair nityasya saṃyoga upapadyate 
tathaiva ca śiṣṭā asādhūn upaśrutyaikadeśasādṛśyena sādhūn saṃsmṛtyārthaṃ pratiyanty asādhur anumānena vācaka iti darśanena gāśabdo hi sādṛśyād gośabdam anumāpayati 
tato 'rthapratipatteḥ evaṃ striyaḥ sādṛśyāt sādhubhyaḥ asādhūn utpannasaṃbandhāt smṛtvā tebhyo 'rthaṃ pratyeṣyanti 
svalpākṣaraṃ caitat padatrayaṃ sarvatra prasiddhaṃ strībhir api sujñānam 
evaṃ bhavanmadhyaṃ kṣatriyaḥ bhikṣāṃ bhavati dehi iti 
tathā vaiśyo bhavacchabda uttaram asyeti bhavaduttaraṃ vākyaṃ samāsārthaḥ 
upanīta iti bhūtapratyayanirdeśād ānvahike 'pi vṛttyarthe bhaikṣyacaraṇe 'yam eva vidhir iti darśayati 
eṣa prokto hi dvijātīnām aupanāyanikaḥ ity atropanayanaprakaraṇam upasaṃharann upanayanāṅgasyāpi bhaikṣyasyāyam eva vidhir ity āha 
anyathākaraṇād upanayanāṅgam evaitat syād yadi vā bhūtapratyayasāmarthyāt prakaraṇaṃ bādhitvā vṛttyartha eva bhaikṣye 
upanīyamānasya tadaṅgaṃ yadbhaikṣaṃ yac cāhar ahar vṛttyarthaṃ tatra sarvatrāyaṃ dharmaḥ 
mātaraṃ vā svasāraṃ vā mātur vā bhaginīṃ nijām 
bhikṣeta bhikṣāṃ prathamaṃ yā cainaṃ nāvamānayet 
mātrādayaḥ śabdāḥ prasiddhārthāḥ 
nijā sodaryā 
yā cainaṃ na vimānayet 
vimānanā avajñānam na dīyata iti pratyākhyānam 
tathā ca gṛhyam apratyākhyāyinam agre bhikṣetāpratyākhyāyinīṃ vā iti 
tad eva hi mukhyaṃ prāthamyaṃ yad upanīyamānasya 
ahar ahas tu na vimānanābhayam āśrayaṇīyam 
samāhṛtya tu tad bhakṣaṃ yāvad artham amāyayā 
nivedya gurave 'śnīyād ācamya prāṅmukhaḥ śuciḥ 
samāhṛtyeti śabdo bahvībhya āharaṇaṃ darśayati 
naikasyāḥ sakāśāt bahvyo grahītavyāḥ 
tad iti yasyānantaraṃ śabdasaṃnidhir vṛttyarthasya na prākaraṇikasyopanayanāṅgasya 
tasya hi gṛhyakāraiḥ anupravacanīyaṃ śrapayet iti vihitam na bhojanam 
tiṣṭhed ahaḥśeṣam iti ca kṛtaprātarāśasya copanayanam 
ato nopanayanāṅgaṃ bhaikṣabhojanam 
yāvadarthaṃ yāvatā baikṣyeṇa tṛptākhyaprayojananirvṛttiḥ 
na bahu bhikṣitavyam 
amāyayā niveda gurave na kadannena saṃskṛtam annaṃ pracchādya kadannaṃ guroḥ prakāśayet 
kadannaṃ kila eṣa na grahīṣyatīty anayā buddhyā 
nivedanam idaṃ prāptam iti prakaṭīkaraṇam 
agṛhīte guruṇā anujñāto aśnīyāt 
kathaṃ punar nivedanam adṛṣṭasaṃskārārtham eva na bhavati itihāsaprāmāṇyāt 
tathā ca bhagavān vyāsaḥ tritakūpākhyāne guruṇā gṛhītam iti darśitavān 
anujñāto bhuñjīta iti yat kvacic chrūyate 
ācamya prāṅmukhaḥ 
ācamane prāṅmukhateyam ānantaryād iti kecit 
tad ayuktam 
prāgudaṅmukhaḥ ity ācamane diṅniyamo bhaviṣyati 
tasmād bhojanenaiva saṃbandhaḥ 
śuciḥ 
cāṇḍālādidarśanam aśuci deśākramaniṣṭhīvanādi kṛtācamanasya bhojanakāle 'nena niṣidhyate 
āyuṣyaṃ prāṅmukho bhuṅkte yaśasyaṃ dakṣiṇāmukhaḥ 
śriyaṃ pratyaṅmukho bhuṅkte ṛtaṃ bhuṅkte hy udaṅmukhaḥ 
niṣkāmasya prāṅmukhasya bhojanaṃ vihitaṃ nityatayā 
idānīṃ kāmyā vidhaya ucyante 
āyuṣe hitaṃ āyuṣyaṃ prāṅmukho bhuṅkta iti 
yadi tadbhojanād āyuḥ prāpyate tata āyuṣyaṃ tad bhavati tenāyam arthaḥ saṃpadyate āyuṣkāmaḥ prāṅmukho bhuñjīta 
adhikāradvayaṃ prācyām nityaṃ kāmyaṃ ca 
āyuṣkāmaḥ phalam abhisaṃdadhīta 
itaras tu na tatheti 
yathā nityam agnihotram svargakāmasya cāsakṛtprayogāt tantreṇa phalakāmasya nityo 'py adhikāro nirvartate 
evaṃ yaśaḥkāmo dakṣiṇāmukhaḥ 
ime kāmyā eva vidhayaḥ 
śriyam icchan 
śriyan kyajantācchatā kṛtaḥ 
śriyai hitaṃ vā śriyam iti makārāntaḥ pāṭhaḥ āyuṣyādivat 
prāṇyaṅgatvāt svārthe bhujir vartate 
tathā ṛtaṃ bhuṅkta iti 
śriyaṃ bhojanāt prāpnotīti 
tathā ca dvitīyāntaḥ pāṭhaḥ śriyam iti 
tādarthye vā caturthī śriyai pratyag iti 
ṛtaṃ satyaṃ yajñaś ca tatphalaṃ vā svargaḥ 
svargakāma udaṅmukho bhuñjīta 
antareṇāpi vidhipratyayam aprāptatvād vidhyarthāvagatiḥ pañcamalakārādikalpanayā 
evam etad digvibhāgena bhojanaṃ phalaviśeṣārtham 
vidigbhojanaṃ tv arthaprāptaṃ nityena prāṅmukhatāniyamenāpodyate 
ayaṃ ca kāmyo vidhir na brahmacāriṇa eva bhaikṣyabhojanaviṣayaḥ api tu gṛhasthādīnām api bhojanamātrāśritaḥ 
tathā cāśnīyād iti prakṛte bhuṅkta ity ākhyātāntaranirdeśo liṅgam 
itarathāśnīyād iti yato niḥsaṃdigdhā prakṛtaviṣayatā pratīyate tad eva niradaikṣyat 
bhuṅkta iti tu nirdeśe kiṃ prakṛta evārthaḥ śabdāntareṇa nirdiṣṭaḥ uta śabdārthatayā bhojanamātram iti saṃdehe ākhyātāvṛttāv arthāntarāvagatir na prakṛtapratyabhijñānam eva 
yat tu vidhipratyayābhāvād arthavāda evāyaṃ pūrvaśeṣa iti coktaḥ parihāraḥ vacanāni tv apūrvatvād iti 
na ca pūrvaikavākyatāhetur vibhajyamānasākāṅkṣatvādir asti 
yady apy uttareṣāṃ caitad avarodhīty anenātideśena brahmacāridharmo 'pi puruṣamātraviṣayaḥ syāt phalaṃ tu na syāt 
guṇakāmanāyāṃ hi nātideśāt pravṛttim anumanyante 
godohanena paśukāmasya praṇayet khādiraṃ vīryakāmasya iti vikṛteṣu neṣyate kaiścit 
upaspṛśya dvijo nityam annam adyāt samāhitaḥ 
bhuktvā copaspṛśet samyag adbhiḥ khāni ca saṃspṛśet 
ācamanopaspṛśatiśabdau samānārthau śuddhyarthasaṃskāraviśeṣavacanau śiṣṭavyavahārād avagamyete 
yady upaspṛśatir arthāntare paṭhitaś camur apy adanamātre tathāpi viśeṣa eva sopasargayoḥ prayogadarśanāt tadarthataiva pratīyate 
spṛśeḥ sāmānyaviṣayatve 'pi prayogo niyāmakaḥ 
gaḍir vadanaikadeśe paṭhyate 
sa ca kapola eva gaṇḍa iti prayujyate naikadeśāntare 
puṣyasiddhyau nakṣatramātre paṭhyete viśeṣe ca vartete 
dhāyyāśabdaḥ sāmidhenīmātre paṭhyate āvāpikīṣu ca vartate 
ato 'pa evācamyety arthaḥ 
sa evopaspṛśyety asyāpi 
sa ca parastād vidhāyiṣyate 
sāmānādhikaraṇyaṃ cānayor dṛśyate nityakālam upaspṛśed ity abhidhāya trir ācāmed ity āha 
ataḥ samārārthaḥ 
ukte 'py ācamyeti bhojanārthatayācamane punarvacanam ānantaryārtham anantaram eva bhuñjīta na vyāpārāntareṇa vyavadadhīta 
tathā ca bhagavān vyāsaḥ
pañcārdrā bhuñjate nityaṃ teṣu vatsyāmy ahaṃ hare 
śrīḥ kilaivam āha 
dvau hastau dvau ca pādāv āsyaṃ ca eṣā pañcārdratā 
sā copasparśanāntaraṃ bhuñjānasya bhavati na vilambamānasya 
ihāpi vakṣyaty ārdrapādas tu bhuñjīta iti snātakavrateṣu 
tasyāpaunaruktyaṃ ca vakṣyāmaḥ 
nityagrahaṇaṃ prakaraṇād brahmacārībhojanadharmo mā vijñāyi bhojanamātradharmo yathā syād upadeśata eva 
atra dvijagrahaṇaṃ bhoktṛmātradharmārthaṃ cāhuḥ nityagrahaṇaṃ cānuvādam 
na te samyaṅ manyante 
yadi dvijaśabdaḥ prakṛte brahmacāriṇi na samāviśet tadā syād api 
yadā tu tasyāpy etad abhidhānaṃ tadā nāntareṇa nityagrahaṇaṃ prakaraṇabādhopalabhyate 
samāhitaḥ 
bhujyamānaṃ dravyaṃ svātmaśaktiṃ cāvekṣamāṇaḥ 
anyacetaskasya hi guruviruddhavidāhivarjanaṃ sātmyabhojanaṃ ca na syāt 
bhuktvā copaspṛśet 
snehādilepāpanayanaṃ dravyaśuddhāv uktam 
kṛte tasmin bhuktavata idam ācamanaṃ vidhīyate 
atra kecin manyante śuddhyartham ekam ācamanam suptvā kṣutvā ca bhuktvā ca iti anenādṛṣṭārthaṃ dvitīyaṃ kartavyam 
evaṃ ca paṭhyate ācāntaḥ punar ācāmet iti 
etat pañcame sthāpayiṣyāmaḥ 
samyag iti vaidhatām ācamanapadārthasyānuvadati 
yādṛśo vidhir uktas taṃ sarvam anutiṣṭhet 
adbhiḥ khāni ca saṃspṛśet 
khāni chidrāṇi śīrṣaṇyāni 
nanu caitad uktam eva khāni caiva spṛśed adbhiḥ iti 
ātmaśirasor vyāvṛttyartham iti kecit 
yadā śuciḥ sann abhojanārthatayaivācāmati 
yeṣāṃ ca bhojanottarakālam ekaṃ śuddhyartham ācamanam aparam adṛṣṭārthaṃ tatrādṛṣṭārtha ātmaśirasī na spṛśyete śuddhyarthaṃ tu tādṛśam utpannam 
tasya saṃpūrṇāṅgasya prayogo vakṣyate śaucepsuḥ sarvadācāmet iti 
yad vā vidhipratyabhijñānārthaṃ śāstrīyam etad ācamanaṃ na laukikam iti 
jñātāṅgaviśeṣasaṃbandhasya tadaṅginirdeśe tad evedam iti pratyabhijñānasiddhiḥ 
ataś ca yatrācāmed iti śrutaṃ tatra na yasya kasyacid dravyasya bhakṣaṇamātraṃ pratīyate kiṃ tarhi śāstrīyasya saṃskārasya saparikarasyeti yad uktaṃ tad darśitaṃ bhavati 
pūjayed aśanaṃ nityam adyāc caitad akutsayan 
dṛṣṭvā hṛṣyet pasīdec ca pratinandec ca sarvaśaḥ 
aśyata ity aśanaṃ bhaktasaktvapūpādy ucyate 
tad aśanārtham ānītaṃ devatārūpeṇa paśyet eṣā vai paramā devatā yad annam 
tasya sarveṣāṃ bhūtānāṃ sraṣṭṛtvena sthitihetutayā ca yaddarśanaṃ sāsya pūjā 
atha vā prāṇārthatvena bhāvanaṃ dhyāyan yajan mama yad arthatvaṃ saṃpūjayati māṃ sadā iti 
namaskārādinā vā praṇamya grahaṇaṃ pūjā 
adyāc caitad akutsayan 
kadannatayā duḥsaṃskāropagrahaṇena vā kutsāhetusaṃbhave nānnaṃ kutsayet 
kim idam aśyate arucikaraṃ dhātuvaiṣamyajanakam ity evamādinābhidhānena nākṣipet 
yadi tu tadrūpaṃ bhavati tadā nādyān na kutsayann adyāt 
dṛṣṭvaiva hṛṣyet 
putrastryādisaṃdarśanena cirapravāsapratyagata iv tuṣyeta prīyeta 
prasīdec ca 
nimittāntarajam api kāluṣyam annadarśanena hitvā manaḥprasādam āśrayet 
pratinandec ca 
samṛddhyā śaṃsanaṃ pratinandanam 
nityayuktā etena syāma ity ādaropadarśanam abhinandanam 
sarvaśaḥ sarvadā 
anyatarasyām iti vyavasthitavibhāṣāvijñānāt saptamyarthe śam kartavyaḥ 
sarvadeti vā paṭhitavyam 
pūjitaṃ hy aśanaṃ nityaṃ balam ūrjaṃ ca yacchati 
apūjitaṃ tu tad bhuktam ubhayaṃ nāśayed idam 
pūrvavidhiśeṣo 'yam arthavādaḥ na tu phalavidhiḥ 
phalavidhau hi kāmyo 'yaṃ vidhiḥ syād ūrjakāmasya balakāmasya ca 
tataś ca nityaśabdo nopapadyeta pūjitaṃ hy aśanaṃ nityam iti 
ato 'yaṃ yāvajjīvikaḥ prāṅmukhatā niyamaḥ 
apūjitaṃ bhuktaṃ hy ubhayaṃ nāśayed balam ūrjaṃ ca 
balaṃ sāmarthyam anāyāsena bhārodyamanādiśaktatā 
kṛśasyāpy ūrjaṃ mahāprāṇatā 
aṅgopacayaḥ mahākāyo mahābalaś ca bhavati 
nocchiṣṭaṃ kasyacid dadyān nādyād etat tathāntarā 
na caivātyaśanaṃ kuryān na cocchiṣṭaḥ kvacid vrajet 
pātrīstham annam āsyasparśadūṣitam ucchiṣṭam ucyate 
tan na kasyacid dadyād anenaiva siddhe snātakavrateṣu yaḥ śūdraviṣayaḥ pratiṣedhaḥ sa tatraiva nirūpayiṣyate 
caturthyāṃ prāptāyāṃ ṣaṣṭhī saṃbandhamātraniṣedhārthā 
ye 'pi dattam idam asmabhyam iti na vidus teṣām api bhojanāya na prakalpyaṃ śvabiḍālādīnām 
na hy atra dadātyarthaḥ paripūrṇaḥ svatvanivṛttimātraṃ dātuḥ parasya svatvāpattir nāsti 
antarāśabdo madhyavacanaḥ 
dvau bhojanakālau sāyaṃ prātaś ca 
tato 'nyasmin kāle na bhuñjīta 
atha vā vyavadhāne antarāśabdaḥ 
tyaktabhojanavyāpāraḥ kriyāntareṇa vyavadhāya punas tad eva prākpātragṛhītaṃ na bhuñjīta 
smṛtyantare tu viśeṣaḥ paṭhyate utthānācamanavyāpetam iti 
kecit tu vicchedam antaram ācakṣate 
savyena pāṇinā pātram anvālabhya dakṣiṇenāvadāya prāṇāyāsye juhoti iti śrūyate 
tatra yaḥ savyena pātrasyānugrahas tadanantaram 
na caivātyaśanam atimātram aśanaṃ kuryāt 
etac cānārogyakāraṇaṃ guruviruddhādīnāṃ pradarśanārtham 
hetūpadeśān mātrāśitāyāś cāyurvedād atimātratā boddhavyā 
yāvad aśitam annam udarapūraṃ na karoti samyag jīryati tāvad aśitavyam 
trayaḥ kukṣer bhāgāḥ adhyardham annasya bhāgārdhaṃ pānasya bhāgo doṣasaṃcārāya 
anyathānārogyam 
na cocchitṣṭaḥ kvacid vrajet 
ataś cocchiṣṭam apanīya śucitvam āpādite tasminn eva deśa ācāntavyam 
anārogyam anāyuṣyam asvargyaṃ cātibhojanam 
apuṇyaṃ lokavidviṣṭaṃ tasmāt tat parivarjayet 
dṛṣṭamūlatām atyaśanapratiṣedhasyācaṣṭe 
anārogyaṃ vyādhyutpattir jvarodarādipīḍā 
viṣūcikādinā jīvitanāśa anāyuṣyam 
sarvata evātmānaṃ gopāyet iti śarīraparirakṣādivyatikramād asvargyam 
narakaprāptiḥ svargābhāvena pratipadyate 
apuṇyaṃ daurbhāgyakaram 
lokavidviṣṭaṃ bahubhojitayā nindyate 
tasmāt kāraṇād atyaśanaṃ parivarjayet na kuryāt 
brāhmeṇa vipras tīrthena nityakālam upaspṛśet 
kāyatraidaśikābhyāṃ vā na pitryeṇa kadācana 
tīrthaśabdena pavitram udakādhikaraṇam ucyate 
tāraṇāya pāpapramocanāya ca tiṣṭhatīti tīrtham 
kvacit tu taranty aneneti tīrtham udakāvataraṇamārgaḥ 
iha tūdakādhārakaratalaikadeśa ucyate 
stutyā vā tīrthaśabdaprayogaḥ 
na hi tatra nityasthā āpaḥ 
tena upaspṛśed ācāmet 
brāhmeṇety etad api stutyartham eva 
brahmā devatāsyeti 
na hi tīrthasya devatā bhavaty ayāgarūpatvād amantratvāc ca 
yāgarūpatāṃ ca kenacid dharmeṇa śuddhihetutvādinādhyāropya devatātaddhitaḥ 
nityakālaṃ śaucārthe karmāṅge ca 
kaḥ prajāpatiḥ sa devatāsyeti kāyam 
evaṃ tridaśā devatā asyeti traidaśikam 
tridaśaśabdād devatāṇikṛte svārthe kaḥ 
devatātvaṃ ca pūrvavat 
ebhis tīrthair upaspṛśet 
vipragrahaṇam avivakṣitam 
yataḥ kṣatriyādīnaṃ viśeṣaṃ vakṣyati 
na cāsatyāṃ sāmānyataḥ prāptau viśeṣavidhānam upapadyate kaṇṭhagābhis tu bhūmipaḥ ityādi 
na pitryeṇa pitṛdaivatyena kadācid api 
sphoṭapiṭakādinā brāhmāditīrtheṣv ayogyatām āyāteṣv api 
nanu cāvidhānād eva pitryasyāprāptiḥ 
asty atrāśaṅkā 
pitṛtīrthajñāpanārthaṃ tāvat pitryaṃ tayor adha ity avaśyaṃ vaktavyam 
na ca tasyeha kāryaṃ nirdiśyate 
kāryākāṅkṣāyāṃ prakṛtatvāt tena kāryeṇa saṃbandha āśaṅkyeta 
adya punaḥ pratiṣedhe sati pitryam iti samākhyayaiva kāryāvagatiḥ udakatarpaṇādi pitṛkarma etena tīrthena kartavyam 
evaṃ stutir anvayinī bhavati 
śrutinoditatvāc ca brāhmādīnāṃ tadabhāve prāptāśaṅkānivṛttyarthaṃ yuktam asyābhidhānam 
aṅguṣṭhamūlasya tale brāhmaṃ tīrthaṃ pracakṣate 
kāyam aṅgulimūle 'gre daivaṃ pitryaṃ tayor adhaḥ 
aṅguṣṭhasya mūlam adhobhāgaḥ 
tasya talapradeśo brāhmaṃ tīrtham 
hastābhyantaraṃ talam āha 
mahārekhāntam abhimukham ātmano brāhmaṃ hastamadhye 
aṅgulīnāṃ mūle daṇḍarekhāyā ūrdhvaṃ kāyam 
agre aṅgulīnāṃ daivam 
upasarjanībhūto 'pi mūle aṅguliśabdaḥ sāpekṣatvād agraśabdasya saṃbadhyate 
pitryaṃ tayor adhaḥ 
atrāpi guṇībhūtasyāṅgulīśabdasyāṅguṣṭasya ca saṃbandhaḥ 
pradeśinī cātrāṅgulir vivakṣitā 
tayor adha antaraṃ pitryam 
smṛtyantaraśiṣṭaprasiddhisāmarthyād evaṃ vyākhyāyate yathāśrutānvayāsaṃbhavāt 
yathā ca śaṅkhaḥ aṅguṣṭhasyādharataḥ prāg agrāyāś ca rekhāyā brāhmaṃ tīrtham pradeśinyaṅguṣṭhayor antarā pitryam kaniṣṭhātalayoḥ pūrveṇā parvaṇ kāyam agram aṅgulīnāṃ daivikam iti 
trir ācāmed apaḥ pūrvaṃ dviḥ pramṛjyāt tato mukham 
khāni caiva spṛśed adbhir ātmānaṃ śira eva ca 
anyatamena tīrthena trir apa udakam ācāmed āsyena jaṭharaṃ praveśayet 
tata udakabhakṣaṇāntaraṃ dvir abhyāsena mukham oṣṭhadvayaṃ parimṛjyāt 
oṣṭhaśliṣṭānām udakāvayavānāṃ sodakena hastenāpanayanaṃ pramārjanam atra 
kutaḥ punar hasteneti 
samācārāt tīrthādhikārād vā 
tīrthenaivādbhir iti cottaratra śrutam atrāpy apakṛṣyate 
dṛṣṭarthatvāc ca pramārjanasya mukhaśabda ekadeśe yathokte vartate 
khāni chidrāṇi copaspṛśed adbhir hastagṛhītābhiḥ sparśanam evopasparśanam 
mukhasya ca prakṛtatvān mukhyānām eva khānām eṣa sparśanavidhiḥ 
gautamaś cāha khāni copaspṛśec chīrṣaṇyāni 
ātmānam iti hṛdayaṃ nābhiṃ vā nirdiśati 
upaniṣatsu hi antarhṛdayam ātmānaṃ paśyet iti kathyate 
ato hṛdayasyāyaṃ sparśaḥ kṣetrajñasyātmano vibhoḥ 
amūrtasya na sparśasaṃbhavaḥ 
nābhim ālabheta iti kvacit smaryate tena nābhiṃ manyāmahe 
śiraḥ prasiddham 
smṛtīnāṃ caikārthyāt ā maṇibandhāt pāṇī prakṣālya ity evamādi labhyate 
tathā aśabdakaraṇaṃ vāṅniyamaḥ pādābhyukṣaṇam 
mahābhārate prakṣālanam api pādayor darśitam 
anuṣṇābhir aphenābhir adbhis tīrthena dharmavit 
śaucepsuḥ sarvadācāmed ekānte prāgudaṅmukhaḥ 
uṣṇaśabdaḥ kvāthopalakṣaṇārthaḥ 
tathā hi paṭḥyate aśṛtābhir adbhiḥ iti 
evaṃ ca grīṣmoṣmataptāḥ svabhāvoṣṇāś ca na pratiṣidhyante 
phenagrahaṇaṃ budbudānām api pradarśanārtham 
paṭhitaṃ ca hīnābhiḥ phenabudbudaiḥ iti 
tīrthena dharmavid iti vṛttapūraṇam eva 
śaucam āptum icchuḥ śaucepsuḥ 
śuddhikāma ity arthaḥ 
nānyathā śuddho bhavati 
sarvadā 
na prakaraṇād bhojana eva 
kiṃ tarhi na retoviṇmūtrādiśuddhiṣv api 
apāṃ bhakṣaṇe karmatvāt tṛtīyānirdeśaḥ na bhakṣamāṇānām evāyaṃ dharmaḥ api tu kāraṇabhūtānām api pādābhyukṣaṇādau 
vayaṃ tu brūmo bhakṣaṇe 'pi karaṇam evāpo na hi tāsām ācamanaṃ saṃskāraḥ 
ekānte śucau deśe 
ekānto hi janair anākīrṇaḥ prāyeṇa śucir bhavati 
pragudaṅmukhaḥ 
mukhaśabdaḥ pratyekam abhisaṃbadhyate 
prāṅmukha udaṅmukho vā evaṃ hi gautamena paṭhitam 
vigrahaś caivaṃ kartavyaḥ prāgudaṅmukham asyeti 
nāyaṃ dvaṃdvagarbho bahuvrīhiḥ api tu bahuvrīhir eva 
dvaṃdvagarbhatāyāṃ samāhāre samāsāntenākāreṇa bhavitavyam 
itaretarayogo 'pi naiva 
na hi yugapad ubhayadiṅmukhatā saṃbhavati 
tatra kaścid ācamanabhāgaḥ prāṅmukhena kartavyaḥ kaścid udaṅmukhenety āpatati na caikadeśa ācamanam 
na ca digartha upādeyo yena parasparāpekṣe saṃbadhyeyātām 
nāpi dakṣiṇapūrvādivat prāgudakśabdo 'parājitāyā diśo vācakatven prasiddho yena diksamāsabahuvrīhir jñāyate 
tasmān nāyaṃ vṛttyantaragarbho bahuvrīhiḥ 
ato vikalpaḥ 
udāhṛtaṃ ca smṛtyantare prāṅmukha udaṅmukho vā śaucam ārabheta iti 
yathā bṛhadrathantarasāma ṣaḍahe iti keṣucid ahaḥsu bṛhat keṣucid rathantaram na tv ekasminn ahani samastobhayasāmatvam 
uktam ācamanaṃ tīrthenāpāṃ bhakṣaṇam 
parimāṇaṃ tu noktam 
atas tad avadhāraṇārtham āha 
hṛdgābhiḥ pūyate vipraḥ kaṇṭhagābhis tu bhūmipaḥ 
vaiśyo 'dbhiḥ prāśitābhis tu śūdraḥ spṛṣṭābhir antataḥ 
hṛdayaṃ gacchanti prāpnuvanti hṛdgāḥ 
anyeṣv api dṛśyate iti gabher ḍaḥ 
hṛdayasya hṛd iti yogavibhāgād dhṛdādeśaḥ 
pūyate pavitratāṃ prāpnoty aśucitvaṃ vyāvartate 
āpa īṣadūnaculukamātrapramāṇaḥ kaṇṭhagābhis tābhiḥ kaṇṭhamātravyāpinībhiḥ bhūmipaḥ kṣatriyaḥ 
bhūmer ādhipatyaṃ kṣatriyasya vihitam 
tena prasiddhena karmaṇā kṣatriyajātir lakṣyate 
ādhipatyavivakṣāyāṃ rājadharmeṣv evāvakṣyat 
vaiśyaḥ prāśitābhir antarāsyapraveśitābhiḥ 
kaṇṭham aprāptā api śuddhihetavo vaiśyasya 
śūdraḥ spṛṣṭābhir antata anteneti 
ādyāditvāt tṛtīyārthe tasiḥ 
antaśabdo 'yaṃ samīpavacano 'sti 
udakāntaṃ gata udakasamīpam iti gamyate 
asty avayavavacanaḥ 
vastrānto vasanānta ity ubhayatrāpi vartamānaḥ saṃbandhyantaram apekṣyate kasya samīpaṃ kasya vāvayava iti 
tatreha yena sthānena varṇāntarāṇām ācamanaṃ vihitam tīrthair jihvoṣṭhena ca tadanteneti pratīyate 
samīpavacanas tu na saṃbhāvyaḥ vidhīyamānasyācamanasya tatsādhyatvāsaṃbhavāt 
sparśe 'pi prāśanam asti 
jihvauṣṭhena hi spṛśyamānasya rasāsvādanam avaśyaṃbhāvi 
tatra vaiśyaparimāṇāt kiṃcinnyūnatātra vivakṣitā 
jihvāmūlaṃ yāvad vaiśyasya jihvāgraṃ śūdrasya 
dravatvād udakasyāparihāryo 'vadhyatikramaḥ avaśyaprāptau tv aśuddhiḥ 
sarvaś cāyaṃ tīrthavibhāgo dakṣiṇahastasyopasparśane hastasyaucityād dakṣiṇācāratāyāś ca puruṣadharmatayā vihitatvāt 
evamartham eva cāsminn avadhāv idam ucyate 
uddhṛte dakṣiṇe pāṇāv upavīty ucyate dvijaḥ 
savye prācīna āvītī nivītī kaṇṭhasajjane 
nanu ca lokataḥ siddhāḥ padārthā dharmaśāstre 'py āśrīyante 
na padārthasaṃvijñānārthāni manvādivākyāni vyākaraṇābhidhānakāṇḍasmṛtivat 
uktam asmābhir yo nātiprasiddho 'rthas taṃ cel lakṣayanti kim upālambham arhanti 
asti cātra kiṃcit prayojanam anyad api 
ācamanakramam ucyamānam upasaṃvyānādikam ācamanāṅgaṃ yathā vijñāyate 
yady apy upavītadhāraṇaṃ vratārthatayā puruṣārthatayā vā sarvadā prāptaṃ tathāpi tena vinācamanaṃ kṛtam apy aparipūrṇam eva syāt 
asaty asmin vacane vrate vaiguṇyaṃ puruṣadoṣaś ca syāt 
atha punar antareṇopavītam ācamanaṃ kṛtam apy akṛtasamam doṣaś ca syād apy aśucinā kṛtam apāṃ bhakṣaṇam iti 
kathaṃ punaḥ kevalasyopavītasyaivācamanāṅgatā yāvatānyad apy atra nirdiṣṭaṃ prācīnāvīti ca 
ucyate 
prācīnāvītaṃ svaśabdenaiva pitrye karmaṇi vihitam tatrārthavattāyām upayātāyāṃ nākṛtārthenopavītena vikalpitum arhati 
nivītam apy abhicāre 'rthavat 
yady apy atra nivītasya viniyogo nāsti tathāpi smṛtīnāṃ caikārthyād anyatra yo viniyogas tenehāpy arthavattā bhavaty eva 
pāṇigrahaṇaṃ bāhūpalakṣaṇārtham uddhṛtabāhur yato loka upavītīty ucyate 
sārvakālikaṃ copavītaṃ vakṣyāmaḥ 
na ca kevalapāṇāv uddhṛta upavītī 
savye uddhṛte prācīnāvītī 
samāsapadān nāmadheyam 
asamāsas tu vṛttānurodhitayā 
kaṇṭhasajjane 
kaṇṭhe sajjanaṃ saṅgaḥ sthāpanam 
yadā vastrasya sūtrasya vānyataro 'pi bāhur uddhriyate tadā nivītī bhavati 
mekhalām ajinaṃ daṇḍam upavītaṃ kamaṇḍalum 
apsu prāsya vinaṣṭāni gṛhṇītānyāni mantravat 
vinaṣṭānām apsu prāsanam anyeṣāṃ ca grahaṇam atra vidhīyate 
prāsanagrahaṇayoḥ paurvāparyaṃ yathāśrutam eva 
asmāc ca punar upādānān naiṣām upanayanāṅgataiva 
tadaṅgatve hi tatprayogāpavargitaiva syāt 
kiṃ tarhi yāvad brahmacaryaṃ dhāraṇam 
atha kim upanayanakāla eva prāk karmaniṣpatteḥ daivān mānuṣād vā pratibalād vinaṣṭānāṃ pratipattir na saṃbhavati 
prayogasamāptyarthaṃ ca punarupādānam yathā kapālasya yenaivam ucyata asmāt punarupādānād dhāraṇam anumīyate 
ucyate 
grahaṇaṃ tāvad daṇḍasya coditam mekhalāyā bandhanam 
tatra sūtrasya vinyāsas tāvad upanayanāṅgatvenāvaśyaṃ kartavyam 
kṛte tasmin kṛtaḥ śāstrārthaḥ 
uttarakālaṃ kiṃ tair naṣṭair anaṣṭair vā 
aṅganāśe ca pratipattiviśeṣaḥ karmopakārako bhavati 
na ca teṣāṃ kiṃcana kāryam āmnātaṃ yena tatsiddhyarthaṃ viśiṣṭe kāle vācanikam upādānam 
akṛtatvāc ca kāryasya tatprayuktaṃ punarupādānam arthasiddham ucyate 
tasmāt pratipattividhānād upādānavacanāc ca dhāraṇam aṅgam na ca prayogāpavargi 
yataḥ kamaṇḍalunopanayanottarakālānuvartinā tulyavan nirdeśāt teṣām apy uttaratrānuvṛttiḥ pratīyate 
sā ca vratāṅgam 
ata ubhayārthā mekhalādayaḥ prakaraṇād upanayanārthāḥ nivṛtte copanayane darśanād yāvad brahmacaryabhāvinaḥ 
kamaṇḍaluś codakārthaḥ kartavyo 'smād eva pratipattividhānāt 
anyathā yadā kamaṇḍalus tadeyaṃ pratipattir iti pākṣikatvaṃ syāt 
tatra daṇḍadhāraṇaṃ pratigṛhya daṇḍaṃ bhikṣāṃ cared iti kramād bhaikṣyacaryāṅgatvam eva prāptaṃ samācārād abhaikṣe 'rthe 'pi bhramaṇe bhavaty eva 
na tu sarvadaiva karataladhṛtadaṇḍasya sthānāsanaśayanabhojanādīni 
tathā ca svādhyāye brahmāñjaliṃ vakṣyati 
mantravad ity upanayanavidhinā grahaṇam anuvadati 
tatra ca mekhalāyā mantraḥ na daṇḍasya 
keśāntaḥ ṣoḍaśe varṣe brāhmaṇasya vidhīyate 
rājanyabandhor dvāviṃśe vaiśyasya dvyadhike tataḥ 
keśānto nāma saṃskaraḥ 
sa garbhaṣoḍaśe varṣe brāhmaṇasya kartavyaḥ 
tasya ca svarūpaparijñāne gṛhyam eva śaraṇam 
dve varṣe 'dhike yasya dvāviṃśasya tasmin dvyadhike dvāviṃśe 
atha vā kālamātram anyapadārthaḥ 
tato dvāviṃśād varṣād dvyadhike kāle 
vaiśyasyeti 
dviśabdasya ca varṣāṇy eva saṃkhyeyāni prakṛtāni hi tāni 
amantrikā tu karyeyaṃ strīṇām āvṛd aśeṣataḥ 
saṃskārārthaṃ śarīrasya yathākālaṃ yathākramam 
iyam āvṛd aśeṣataḥ strīṇām amantrikā kāryā 
jātakarmaṇa ārabhya iyaṃ saṃskārāṇām āvṛt paripāṭhī 
setikartavyatākaḥ saṃskārakalāpa iti yāvat 
saṃskārārthaṃ śuddhyarthaṃ śarīrasya puṃsām iva strīṇām api prayojanam āha 
yathākālam 
yasmin kāle yaḥ saṃskāra uktas taṃ kālam anatikramya 
padārthānativṛttau yathāsādṛśye avyayībhāvaḥ 
evaṃ krame 'pi draṣṭavyam 
mantramātrarahitāyā āvṛto vihitatvād ayathākālakramaprāptir eva nāstīty ato niṣedho nityānuvādo vṛttapūraṇārthaḥ 
etāvad vivakṣitaṃ strīṇāṃ caite amantrakā iti 
pūrveṇāvṛdvacanena jātakarmādivad upanayane 'py amantrake prāpte tannivṛttyartyam ārabhyate 
vaivāhiko vidhiḥ strīṇāṃ saṃskāro vaidikaḥ smṛtaḥ 
patisevā gurau vāso gṛhārtho 'gniparikriyā 
vedagrahaṇārtho vaidikaḥ saṃskāra upanayanākhyo yaḥ sa strīṇāṃ vaivāhiko vidhiḥ 
vivāhe bhavo vivāhaviṣayo vivāhasādhyaḥ 
ato vivāhasyopanayanasthāne vihitatvāt tadāpattivacanaṃ vivāhasya 
tasya ca nivṛttir yadi vivāhas tatkāryakaraḥ 
hanta prāptaṃ vedādhyayanam prāptā ca vratacaryā upanayanaṃ nāma mā bhūt 
etad ubhayam api nivartayati patisevā gurau vāsaḥ 
patiṃ yat sevata upacaraty ārādhayati sa evāsyā gurau vasatiḥ 
gurau vasatyādhyayanaṃ kartavyaṃ na cāsyā gurau vāso 'sty ataḥ kuto 'dhyayanam 
gṛhārtho gṛhakṛtyāni randhanapāriṇahyapratyavekṣaṇādīni yāni navame vakṣyate 
arthasya saṃgrahe cainām ityādi 
sāyaṃprātar brahmacāriṇo yat samidādhānaṃ tad evāsyā gṛhakṛtyam 
agnikriyayā ca yāvān yamaniyamasamūho brahmacāriṇaḥ sa sarva upalakṣyate 
evaṃ caitad uktaṃ vivāhasyopanayanāpattya 
yathaiva puruṣasyāyopanayanāt prabhṛti śrautāḥ smārtā ācāraprāptāś ca vidhayo bhavanti prāktanaṃ kāmacāravādabhakṣatvam evaṃ strīṇāṃ prāg vivāhāt kāmacāraḥ parasmāt śrautasmārteṣv adhikāraḥ 
evaṃ vā padayojanā 
vivāha eva strīṇāṃ vaidikaḥ saṃskāra upanayanam 
anupanayane 'pi vivāhe bhaktyopanayanatvam ucyate 
kiṃ tad upanayanena vivāhasya sāmyaṃ yenāsya tadvyapadeśa ata āha patisevetyādi 
prakaraṇopasaṃhāraḥ 
eṣa prokto dvijātīnām aupanāyaniko vidhiḥ 
utpattivyañjakaḥ puṇyaḥ karmayogaṃ nibodhata 
etāvad upanayanaprakaraṇam 
atra yad uktaṃ tat sarvam upanayanārtham 
nanu keśānto 'py evaṃ prāpnoti 
na anirvṛtte upanayane svakāle tasya vidhānāt 
prakaraṇe 'pi paṭhitasya vākyād anyārthatā bhavati 
tathā ca keśāntaḥ samāvṛttasyāpi kaiścid iṣyate 
upanayane bhava aupanāyanikaḥ 
uttarapadasya dīrghatvam pūrvavat 
utpattiḥ mātāpitroḥ sakāśāj janma 
tāṃ vyanakti prakāśayati saguṇatāṃ karotīty utpattivyañjakaḥ 
jāto 'py ajātasamo 'nupanīto 'dhikārābhāvāt 
ato 'yaṃ vidhir utpattivyañjakaḥ 
puṇya ity uktārthaḥ 
upanītasya yena karmaṇā yogaḥ saṃbandho 'dhikāraḥ yat tenopanītena kartavyam tad idānīṃ vakṣayāṇaṃ nibodhata 
upanīya guruḥ śiṣyaṃ śikṣayec chaucam āditaḥ 
ācāram agnikāryaṃ ca saṃdhyopāsanam eva ca 
śikṣayed vyutpādayec chaucam āditaḥ 
ādita iti vacanenācārādibhyaḥ prāg upadeśaḥ śaucasya neṣyate 
kiṃ tarhi aniyatakramakāḥ parasparam ete 
kevalam upanayanānantaraṃ vratādeśanaṃ vakṣyati 
ādiṣṭavedavratasya ca vedādhyayanam 
ato 'gnīndhanasaṃdhyopāsanayoḥ samantrakatvād akṛte vratādeśe mantroccāraṇam aprāptaṃ vidhīyate 
śaucaṃ cāniyatakālam tad avaśyaṃ tadahar evopadeṣṭavyam 
evam ācāro 'pi 
ata idam ādita iti vacanam ādarārthaṃ na prathamopadeśyatāṃ śaucasya vidhatte 
śaucam ekā liṅge ityādyācamanāntam 
ācāro gurvādīnāṃ pratyutthānāsanadānābhivādanādiḥ 
agnikāryam agnyādhānakāryaṃ samitsamindhanam 
saṃdhyāyām ādityasyopāsanaṃ tatsvarūpabhāvanaṃ saṃdhyāyā upāsanam 
evaṃ vā pūrvāṃ saṃdhyām ityādi 
eṣa vratadharmaḥ 
adhyayanadharmān idānīm āha 
adhyeṣyamāṇas tv ācānto yathāśāstram udaṅmukhaḥ 
brahmāñjalikṛto 'dhyāpyo laghuvāsā jitendriyaḥ 
pratyāsanne bhaviṣyati ḷḍayaṃ draṣṭavyaḥ 
adhyayane pravartamānaḥ adhyayanam ārabhamāṇaḥ adhyetum icchann iti yāvat 
udaṅmukho 'dhyāpyaḥ 
gautamīye tu prāṅmukho vā śiṣyaḥ pratyaṅmukha ācāryaḥ iti 
ācānto yathāśāstram iti 
prāguktam ācamanavidhiṃ smārayati 
brahmāñjaliḥ kṛto yeneti 
āhitāgnyāder ākṛtigaṇatvān niṣṭhāntasya paranipātaḥ 
brahmāñjalikṛd iti vā pāṭhaḥ 
laghuvāsā dhautavāsāḥ 
prakṣālanena laghunī vāsasī bhavataḥ 
ato laghutvena vāsasaḥ śuddhir lakṣyate 
atha vāyaṃ romādisthūlavasanaḥ cittavyākṣepe tāḍyamāno na prahāraṃ vedayet tataś ca na yuktaḥ paṭhet 
apanīyamāne tu vāsasi guroḥ khedaḥ syāt 
nirāvaraṇe ca kāye rajjvādinā tāḍyamāno mahatīṃ bālo vedanām anubhavet 
ato dṛṣṭārthaṃ laghuvāsastvam 
jitāni niyamitānīndriyāṇy ubhayāny api yena sa jitendriyaḥ 
na itas tato vīkṣeta yat kiṃcin na śṛṇuyāt adhyayane 'vahito bhavet ity uktaṃ bhavati 
brahmārambhe 'vasāne ca pādau grāhyau guroḥ sadā 
saṃhatya hastāv adhyeyaṃ sa hi brahmāñjaliḥ smṛtaḥ 
brahmaśabdo 'yam anekārtho 'py adhyayanādhikārād atra vedavacanaḥ pratīyate 
tasyārambhe 
nimittasaptamy eṣā 
adhyayanādhikārād eva ca tadviṣayādhyayanakriyā tasyāyam ārambhaḥ prathamāvṛttiḥ puruṣasya 
tatredaṃ pādagrahaṇam 
vedasya tu yāny ādyakṣarāṇi agnim īḷe iṣe tvā agna āyāhi iti na so 'trārambha ucyate 
na hi tasya nimittabhāvaḥ saṃbhāvitaḥ nityatvāt 
kādācitkaṃ hi nimittaṃ bhavati 
tenaitad uktaṃ bhavati vedādhyayanam āripsamāno guroḥ pādasaṃgrahaṇaṃ kuryāt kṛtvā tataḥ svādhyāyākṣarāny uccārayet na punaḥ pravṛttādhyayanakriyaḥ pādau gṛhṇīyāt 
nanu cādyakriyākṣaṇa ārambhaḥ sa ca nimittam 
vidyamānasya ca nimittatvaṃ yuktaṃ jīvanasyeva 
atra gehadāhādyatītam api nimittaṃ tatra tathaiva śravaṇam 
tasmāt sahaprayoga evādhyayanapādopasaṃgrahaṇayor yuktaḥ 
ucyate 
adhyāpanādhyavasāya ārambha ucyate nādyaḥ kriyākṣaṇaḥ 
yadaiva gurur adhīṣyety āha tadaivādhyavasyati mānavakaḥ 
atas tadanantaraṃ pādopagrahaḥ 
upakārapravṛttasya guroś cittaprasādanam etat 
yathā loke kaścid upakārapravṛttaṃ sabhājayati vācā nanu tvayā vayam asmāt pāpān mocitāḥ iti 
anakṣarā ceyam adhyeṣaṇā upasanno 'smy adhyayanāya iti 
na hi gurur uparodhyo 'dhyāpayeti 
kevalam upasadanam asya kartavyaṃ saṃbodhārtham avasaro 'dhyayanasyeti 
ataḥ kṛtopasadanasya vedākṣaroccaraṇam 
api ca saṃhatya hastāv adhetavyam ity ucyate 
tatrādhīyānaḥ pādopasaṃgrahaṇavidhim atikrameta 
avasānaṃ samāptir adhyayanād uparamaḥ 
yady api brahmaśabda ārambhe guṇabhūtas tathāpy avasānasya sāpekṣatvāt saṃnihitatvād brahmapadenaiva saṃbandhaḥ pratīyate anyasyāśrutatvāt 
sadāgrahaṇam anvahaṃ bhāviprayogārambhāvasānayor eṣa vidhir yathā syād itarathā ya eva vratādeśānantaro mukhyaprārambhaḥ tatraiva syāt 
athānvārambhaṇīyā darśapūrṇamāsārambhe coditā ya evādhānānantarabhāvī darśapūrṇamāsaprayogārambhaḥ tatraiva bhavati na māsikaprayogārambhe 
prātar ārabhya yāvad āhnikaṃ na nivṛttaṃ prapāṭhakadvayamātraparimāṇam tāvad ekaiva sādhyayanakriyeti 
antarā kathaṃcid vicchede 'pi punaḥ pravṛttau nārambhaśabdavācyatāstīti na punaḥ pādopasadanaṃ kriyate 
smṛtyantare ca paṭhyate pādopagrahaṇaṃ guroḥ prātar anvaham iti 
saṃhatya saṃlagnau saṃśliṣṭau parasparaṃ kṛtvā adhyeyam 
kacchapa iti yaḥ saṃniveśo hastayoḥ prasiddhas tathā kartavyaḥ 
sa hi brahmāñjaliḥ 
padārthakathanam etat 
vyatyastapāṇinā kāryam upasaṃgrahaṇaṃ guroḥ 
savyena savyaḥ spraṣṭavyo dakṣiṇena ca dakṣiṇaḥ 
yad upasaṃgrahaṇaṃ pūrvaśloke guror uktaṃ tad vyatyastapāṇinā kāryam 
kīdṛśaḥ punaḥ pāṇyor vyatyāsaḥ kartavya ity ata āha 
savyena hastena savyaḥ pādaḥ spraṣṭavyaḥ sparśaḥ kartavyaḥ na tu ciraṃ nipīḍyāsitavyam 
eṣa ca vyatyāso yugapad itaretaradiksaṃcāreṇa hastayor bhavati 
agrataḥ sthitena saṃmukhena guror upasaṃgrahaṇaṃ kartavyam 
tatra vāmo dakṣiṇamārgaṃ nīyate dakṣiṇo vāmam ity evaṃ savyena savyaḥ spṛṣṭo bhavati dakṣiṇena ca dakṣiṇa ity eṣa pāṇivyatyāsaḥ 
anye tu vinyastapāṇinā iti paṭhanti 
sparśād eva ca vinyāse siddhe nāgnitaptāyaḥpiṇḍasparśanavad dāhabhayād aṅgulyagramātreṇa sparśanaṃ na kartavyam api tu hastau vinyasitavyau nidhātavyau 
pīḍanaṃ tu pīḍākaraṃ niṣiddham iti varṇayanti 
adhyeṣyamāṇaṃ tu gurur nityakālam atandritaḥ 
adhīṣva bho iti brūyād virāmo 'stv iti cāramet 
adhyeṣyamāṇam ityādīni prāgvyākhyātāni padāni 
guror ayaṃ niyogaḥ 
guror yadā māṇavako 'dhyāpayitum abhilaṣitas tadā adhīṣva bho ity āmantrayitavyaḥ 
anāmantritena na guruḥ khedayitavyaḥ upadiśānuvākam iti 
uktaṃ ca 
āhūtaś cāpy adhīyīta iti 
virāmo 'stv ity etaṃ śabdaṃ samuccāryāramet nivarteta 
kaḥ 
gurur eva prathamāntanirdeśāt 
atha vā guruṇotsṛṣṭo nivarteta na svecchayā 
evaṃ caitad vyākhyāyate yadā gurur virāmo 'stv iti brūyāt tadā viramed brahmacārī 
anye tv adhyetṛmātrasya śiṣyāṇām upādhyāyasya ca uparamaṇakāle dharmam imam icchanti 
tathā ca smṛtyantaram svādhyāyam adhītya viramaṇakāle pradeśinyā pṛthivīm ālabhya svastīti yajuḥṣu brūyāt vispaṣṭam iti sāmasu virāmaḥ paramāsv ṛkṣu āramas tv atharvasu 
atandrita analasaḥ 
tandrālasyam 
tadyogāt puruṣas tandrita ity ucyate 
tyaktvālasyam atandritaḥ 
anuvādaś cāyam 
nātra tandrā śramaḥ 
na tv iyam āśaṅkā kartavyā ya atandritas tasyāyaṃ vidhiḥ ālasyavatas tv anyaḥ 
brahmaṇaḥ praṇavaṃ kuryād ādāv ante ca sarvadā 
sravaty anoṃkṛtaṃ pūrvaṃ parastāc ca viśīryati 
atrāpi pūrvoktena nyāyena brahmaṇa ādāv ante ca praṇavaṃ kuryāt 
brahmaviṣayāyā adhyayanakriyāyā iti draṣṭavyam 
praṇavaśabda oṃkāravacanaḥ 
tathā ca vakṣyati sravaty anoṃkṛtam iti 
sarvadāgrahaṇam adhyayanavidhimātradharmo yathā syād itarathā prakaraṇād grahaṇārtha eva brahmacāriṇaḥ syāt 
asmiṃs tu sati yo 'py avismaraṇārtho yac ca ahar ahaḥ svādhyāyam adhīyīta iti gṛhasthādīnām tatra sarvatra siddhaṃ bhavati 
saṃdhyājapādau tu svaśabdena vidhāsyati etad akṣaram etāṃ ca iti 
na cāyaṃ vedadharmo yena yatra kutracid vaidikavākyoccāraṇam ārabheta tatra prāpnuyāt 
ato homamantrajapaśāstrānuvacanayājyādīnām ārambhe nāsti praṇavaḥ anyatrāpy udāharaṇārthe vaidikavākyavyāhāre 
tasmāt sthitaṃ prākaraṇikasvādhyāyādhyayanavidhidharmārthaṃ sarvadāgrahaṇam 
praṇavaprayogasyānvāhikārambhārthatā tu nityakālagrahaṇānuvṛttyaiva siddhā 
asyārthavādaḥ sravaty anoṃkṛtam 
pūrvaṃ prārambhe anoṃkṛtaṃ brahma sravati 
omā kṛtaṃ oṃśabdena saṃskṛtam 
sādhanaṃ kṛteti samāsaḥ 
atha vā oṃkṛta uccārito yasmin brahmaṇi tad oṃkṛtaṃ sukhāditvāt paranipātaḥ 
parastāc ca samāptau 
cakāreṇānoṃkṛtam iti saṃbadhyate 
sravati viśīryati ity ubhābhyām api naiṣphalyam adhyayanasya pratipādyate 
adhītaṃ brahma yasmin karmaṇi viniyujyeta tan niṣphalaṃ bhavatīti nindārthavādaś ca 
pākārthaṃ niṣiktasyāprāptapākakṣīrāder avacchidrite bhājane ya itas tato vikṣepaḥ prakṣaraṇaṃ tat sravatīty ucyate 
labdhapākasya piṇḍībhūtasya bhogyatāṃ prāptasya yo vināśaḥ sa viśaraṇam 
prākkūlān paryupāsīnaḥ pavitraiś caiva pāvitaḥ 
prāṇāyāmais tribhiḥ pūtas tata oṃkāram arhati 
kūlaśabdo darbhāgravacanaḥ 
tān paryupāsīnaḥ teṣu prāgagreṣu darbheṣūpaviṣṭa ity arthaḥ 
adhiśīṅsthāsām sthā ā āsām ity āṅā praśleṣāt karmatvam 
pari upa ā āsīna iti ihāpy āṅā śliṣṭanirdiṣṭo draṣṭavyaḥ 
paryupaśabdāv anarthakau 
pavitrair darbhair eva pāvitaḥ śucitvam āpāditaḥ 
aghamarṣaṇādis tu mantro neha pavitraśabdenocyate brahmacāriṇas tadānīm anadhītatvāt teṣām 
na ca darbhāḥ svasattāmātreṇa kāṃcit kriyām akurvataḥ pāvane karaṇaṃ bhavantīti 
avāntaravyāpārāpekṣayā smṛtyantare prāṇopasparśanaṃ pratīyate 
āha ca gautamaḥ prāṇopasparśanaṃ darbhaiḥ 
prākkūleṣv āsanaṃ ca 
prāṇāyāmais tribhiḥ pūtaḥ 
mukhanāsikāsaṃcārī vāyuḥ prāṇas tasyāyāmo nirodhaḥ śarīre dhāraṇaṃmbahir niṣkramaṇaniṣedhaḥ tasya smṛtyantare dharaṇakālasya mānaṃ samāmnātam 
mantrānusmaraṇaṃ ca 
pratipraṇavasaṃyuktāṃ gāyatrīṃ śirasā saha 
trir japed āyataprāṇaḥ prāṇāyāmaḥ sa ucyate 
vasiṣṭhena bhagavatā mahāvyāhṛtayo 'py uktāḥ 
mantrāvasāna eva nirodhāvadhir anyasyānāmnātatvāt sarvasmṛtīnāṃ cāsati virodha ekārthatvād ihāpy evam evānuṣṭhānam 
nanu evam itaretarāśrayaḥ syād akṛteṣu prāṇāyāmeṣu oṃkāro na kartavyaḥ na coṃkāreṇa vinā prāṇāyāmo nivartate 
naiṣa doṣaḥ 
trir japet iti prāṇāyāmeṣu mānasavyāpāreṇoṃkārasya smaraṇam ucyate 
na hi niruddhaprāṇasya śabdoccaraṇaṃ saṃbhavati 
yady api japaḥ kaścid vāgvyāpārasādhyo bhavati 
svādhyāyādhyayane tu punar uccāraṇaṃ vivakṣitam 
adhyayanakriyāyā evaṃrūpatvāc chabdakriyāyāṃ hy ayaṃ dhātuḥ śrotragrāhyaś ca śabdo na kevalena manasā gṛhyate 
na cāyam oṃkāradharmo yenānyatrāpi tasminn uccāryamāṇe 'pi prasajyeta 
uktaṃ ca svādhyāyārambhe kartavyaḥ iti 
oṃkāradharmatve hi laukikeṣu vākyeṣv om iti brūma ityādiṣu prasajyeta 
gautamena tu paṭhitam prāṇāyāmās trayaḥ pañcadaśa mātrāḥ iti 
mātrāśabdena cāvikṛtasya svarasyākārāder yāvān kālaḥ sa ucyate 
tatra virodhāt smṛtyantaroktaḥ kālo nāsti na ca mantrasmaraṇaṃ tatrānoṃkārā api prāṇāyāmāḥ santīti netaretarāśrayadoṣāpattiḥ 
tata oṃkāram arhati kartum iti śeṣaḥ 
yadāyaṃ samudāya eva rūḍhirūpeṇa praṇavavacanaḥ 
yadā tu karaṇaṃ kāraḥ 
om ity etasya kāra uccāraṇam oṃkāras tadā nāsti padāntarāpekṣā 
praṇavaśabdena kartavyatām uktvātroṃkāram ity anuvadaty ata etāv ekārthau 
tathā ca darśitam 
akāraṃ cāpy ukāraṃ ca makāraṃ ca prajāpatiḥ 
vedatrayān niraduhad bhūr bhuvaḥ svar itīti ca 
pūrvasya vidher arthavādaḥ 
akṣaratrayasamāhārarūpa oṃkāras tatraikaikasya vyutpattim āha 
vedatrayāt tribhyo vedebhyaḥ niraduhad uddhṛtavān yathā dadhno ghṛtam uddhriyate 
na kevalam akṣaratrayaṃ yāvad idam aparaṃ bhūr bhuvaḥ svar iti 
tribhya eva tu vedebhyaḥ pādaṃ pādam adūduhat 
tad ity ṛco 'syāḥ sāvitryāḥ parameṣṭhī prajāpatiḥ 
ayaṃ tat savitur vareṇyam ity etasyāḥ gāyatryāḥ utpattyarthvādo vidhānārthaḥ 
pūrvaśloke cārthavādād eva vyāhṛtīnām api vidhānam 
kramas tu pāṭhāvagamyaḥ 
vakṣyati ca
etad akṣaram etāṃ ca japan vyāhṛtipūrvikām 
iti 
adūduhad uddhṛtavān iti 
yady api tad ity etat pratīkena tat savitur vṛṇīmahe iti vā śakyate sakṣayitum na tu sā tripadeti 
tripadaiva grāhyā 
tripadā caiva sāvitrīti 
kaśyapādayo 'pi prajāpatayaḥ santi 
ato viśinaṣṭi parameṣṭhīti hiraṇyagarbhaḥ 
sa hi parame sthāne 'nāvṛttilakṣaṇe sthitaḥ 
ādarātiśayārthaṃ caitat sāvitryāḥ 
sākṣāt kileyaṃ sarvamukhyena prajāpatinā vedebhyaḥ samuddhṛteti 
etad akṣaram etāṃ ca japan vyāhṛtipūrvikām 
saṃdhyayor vedavid vipro vedapuṇyena yujyate 
saty api svādhyāyavidhiprakaraṇa ekavākyāt saṃdhyājapavidhir ayam 
tatra gāyatryā anuvādaḥ praṇavavyāhṛtīnām aprāptavidhiḥ 
atra kaścid āha 
nāyaṃ saṃdhyāvidhir aprakaraṇāt 
vidhir hi bhavan brahmacāriṇaḥ syāt tasya prakṛtatvāt 
na ca tasya saṃbhavati 
iha hi vedavid ity ucyate 
na ca tasya prathamopanītasya vedavittvam asti 
api ca phalam atra śrūyate vedapuṇyena yujyate 
nityasya saṃdhyopāsanavidhiḥ na phalārthaḥ 
na caitad vidmaḥ kim idaṃ vedapuṇyaṃ nāma phalaṃ yena yogo 'yaṃ japa ucyate 
yadi tāvad vedādhyayanatvād yat puṇyam abhipretaṃ tadavāptir vedapuṇyena yogo 'bhipretas tatra yaḥ tāvad ayaṃ prakṛtaḥ svādhyāyavidhis tasya nārthāvabodhād ṛte kiṃcit palam asty aśrutatvād dṛṣṭatvāc cārthāvabodhasya kalpanāpi nāsti 
yaś ca gṛhasthādīnāṃ vidhiḥ ahar ahaḥ svādhyāyam adhīyīta iti so 'pi nitya eva 
yat tatra phalaśravaṇaṃ payo dadhi ghṛtaṃ madhu iti so 'rthavāda eva 
tasmān nāyaṃ vidhiḥ 
vidhau hi sarvam etad vivakṣitavyam 
yadā tv ayam arthavādas tadā japan iti prakṛtam adhyayanam ucyate vedapuṇyena ity etad api yathākathaṃcin nīyate 
atrocyate 
vākyena prakaraṇaṃ bādhyata ity uktam eva 
yata eva vedavitpadaṃ saṃdhyāpadaṃ ca na prakṛtaviṣayatayānveti tata evānyatrāyam vidhiḥ 
saṃdhyayor etat trayaṃ japed ity etāvān vidhiḥ 
vedavitpadam anuvadiṣyate 
gṛhasthādīnāṃ vedavittvasya saṃbhavāt brahmacāriṇo vedavittvaṃ na saṃbhavatīti cet kiṃ tadīyena saṃbhavena 
yathā prāptānuvāde hi sarvāśramiṇām adhikāraḥ 
kartṛviśeṣaṇe hi vedavitpade brahmacāriṇo nādhikāraḥ syāt 
kathaṃ punar asyānuvādaḥ 
vākyabhedaprasaṅgāt 
vidhau saṃdhyāvidhau prāpte praṇavavyāhṛtayas tāvad aprāptās tatra vidhātavyāḥ 
tatra yady aparaṃ vedavid iti vidhīyate tadā vākyabhedaḥ syāt 
prāpte hi karmaṇi nānekārthavidhānaṃ saṃbhavati 
praṇavavyāhṛtīnāṃ tu nānuvādaḥ saṃbhavati 
tenāyam atra vākyārthaḥ 
saṃdhyayor yat sāvitrīṃ japed ity uktaṃ tatrāyam aparo guṇaḥ praṇavavyāhṛtipūrvikāṃ tām japet 
vipragrahaṇaṃ ca tadā pradarśanārtham eva 
yad apy uktam phalam atra śrūyate nityaś cāyaṃ vidhiḥ saṃdhyāyāḥ 
ko nāmāyaṃ virodhaḥ 
nitya eva tasmin guṇe kāmo bhaviṣyati 
praṇavavyāhṛtiguṇakāt tasmād idaṃ phalam iti 
yathā godohanapraṇayanakād agnihotrāt paśavaḥ phalam godohanena paśukāmasya praṇayet iti vākyasāmarthyena 
adhyetuś caitad uktam na tv ayaṃ kāmyo vidhiḥ 
smṛtyantare hi nitya evāyaṃ vidhiḥ spaṣṭa evoktaḥ
gāyatrīṃ śirasā sārdhaṃ japed vyāhṛtipūrvikām 
iti 
phalānām avagamo bhavataivoktaḥ 
ayaṃ hy artho vedapuṇyeneti 
vede yat saṃdhyopāsanāt puṇyam uktaṃ tena trikam etaj japan yujyate na kevalaṃ gāyatrīm 
puṇyaṃ ca dharmaḥ vedamūlatvāt smṛtīnāṃ smṛtyuktam api vedapuṇyatayā vyapadiśyate vedasya puṇyaṃ vedapuṇyam 
kiṃ ca vedasya puṇyam 
yat tena pratipādyate 
paṭhyamānad vedād yaj jāyate tad api śakyate tasyeti vaktum kiṃ tv asādhāraṇatvāt pratipādyam eva yuktaṃ vyapadeṣṭuṃ notpādyam 
yāgādayo dharmam utpādayanti pratipādakas tu veda eva 
ye 'py antyasya pādasya sāmarthyam āhuḥ yad uktaṃ nityasvādyāyaḥ iti tatra saṃdhyāyāṃ trikajapād eva kṛtārthā bhavantīti 
tad apy asat 
evaṃ sati tena vidhinā vikalpeta 
tatra ca pākṣiko nityasvādhyayatāyā bādhaḥ syāt 
na cābādhe saṃbhavati bādho 'bhyupagantavyaḥ 
etad akṣaram ity oṃkārasya pratinirdeśaḥ 
nanu ca naitad ekam akṣaram 
dve vā trīṇi vā 
ucyate 
akṣaraśabdena kevalaṃ svara ucyate vyañjanasaṃyogaś ca 
tatreha yādṛśaḥ prakṛtaḥ tādṛśasyābhidhānam 
etāṃ ca tat savitur vareṇyam iti sāvitrīm 
vyāhṛtayaḥ pūrvā yasyās tām vyāhṛtipūrvikāṃ 
tisraḥ prakṛtā eva tā vyāhṛtayo gṛhyante prakṛtaparatvād asya na sapta satyāntāḥ 
sahasrakṛtvas tv abhyasya bahir etat trikaṃ dvijaḥ 
mahato 'py enaso māsāt tvacevāhir vimucyate 
bahir ity anāvṛto deśa ucyate 
tenaitad uktaṃ bhavati 
grāmanagarābhyāṃ bahir araṇye nadīpulinādau 
sahasravārān abhyasya āvartya 
nanu kṛtvasuco 'py āvṛttiḥ pratipādyate abhyasyety anenāpi 
tatra paunaruktyam 
sāmānyaviśeṣabhāvād adoṣaḥ 
abhyasyety anena sāmānyato 'bhyāsa uktas tatra viśeṣāpekṣāyāṃ sahasrakṛtveti 
na ca kṛtvasujantād evobhayāvagatis tasya kriyāviśeṣāpekṣatvāt 
na hi devadattaḥ pañcakṛtvo 'hna ity ukte yāvad bhuṅkta iti nocyate tāvād vākyārthaḥ samāpyate 
nanu cābhyasyety anenāpi na kācid viśiṣṭā kriyopāttā 
satyam 
japaḥ prakṛtas tam abhyasyeti pratīyate 
āvṛttiḥ paunaḥpuṇyena sevā 
mahato 'py enasaḥ 
mahat pāpaṃ ca brahmahatyādi 
tato 'pi mucyate kiṃ punar upapātakebhyaḥ 
apiḥ saṃbhāvane na samuccaye 
bhedopādānena samuccayāvagamo yathā devadattasyātra prabhutvaṃ yajñadattasyāpi 
iha na tathā nirdeśaḥ 
kebhyaḥ punar upapātakebhyo 'yaṃ mokṣa ucyate 
govadhādīny upapātakāni 
tāni ca pratipāpam āmnātaprāyaścittāni sarahasyāni 
yāni vā saṃvetti na kṛtāny anuktaparihārāṇy avaśyaṃbhāvitayā ca jñāyate kṛtānīti 
teṣām api nityāni saṃdhyopāsanādīny apanodakāni 
yadi caitat prāyaścittaṃ syāt tadā tatraivāvakṣyat japed vai niyatāhāraḥ trir vai vedasya saṃhitām itivat 
prāyaścitte cāsmin prāyaścittaprakaṇam evānarthakaṃ syāt 
ko hi daivaśapto japamātrasādhyāṃ niṣkṛtiṃ hitvā kṛcchreṣu śarīraprāṇahareṣv adhyavasyet 
uktaṃ ca 
arke cen madhu vindeta kim arthaṃ parvataṃ vrajet 
iṣṭasyārthasya saṃprāptau ko vidvān yatnam ācaret 
tathā
paṇalabhyaṃ hi na prājñaḥ krīṇāti daśabhiḥ paṇaiḥ  iti 
na ca prakṛtenaikavākyatābījaṃ kiṃcid vibhajyamānasāpekṣatvādy asti yena taccheṣatayā 'rthavāda ucyate 
atrocyate 
vidhir evāyam 
pāpapramocanārtha evāyaṃ prayogaḥ 
yat tūktaṃ viṣamaśiṣṭair vikalpo na sidhyati iti japaprāyaścitta evāsmin vikalpārtho bhaviṣyati 
aghamarṣaṇādibhiḥ sarvapāpāpanodanam uktam tenāsya vikalpaḥ 
aghamarṣaṇe hi tryaham upavāsa uktaḥ 
ihāśnann eva māsikena prayogeṇa śudhyati 
tato na dūraviprakṛṣṭena tapasā pramīyate yena viṣamaśiṣṭatā syāt 
atha vā pūrvakṛtasyainasaḥ śuddhir eṣā grahādausthityādisūcite daive doṣe 
tasmān mokṣaḥ 
aniṣṭam ena ucyate 
tasmān mucyate 
tatphalena na saṃbadhyata ity arthaḥ 
tvacevahiḥ 
jīrṇayā tvacā muktaḥ sarpo yathā bhavati 
niravaśeṣeṇa pāpanāśa etena pratipādyate 
yat tu dauścarmādisūcitaṃ pūrvakṛtam aśubhaṃ tatra smṛtyantare prāyaścittam āmnātaṃ bahu 
tat prāyaścitteṣv eva nidarśayiṣyāmaḥ 
etad evābhipretyoktam 
japatāṃ juhvatāṃ caiva vinipāto na dṛśyate 
iti  
etayarcā visaṃyuktaḥ kāle ca kriyayā svayā
brahmakṣatriyaviḍyonir garhaṇāṃ yāti sādhuṣu 
etayā sāvitryā 
visaṃyukto hīnasaṃdhyopāsanas tyaktasvādhyāyaś ca 
garhaṇāṃ nindāṃ sādhuṣu viśiṣṭeṣu yāti prāpnoti 
kīdṛśīṃ garhaṇāṃ prāpnoty ata āha kāle ca kriyayā svayā 
kālaḥ ā ṣoḍaśād ity asmin viyukte gate nindyate 
evam upanīto 'pi svādhyāyārambhayogyaḥ sāvitrīvarjito vrātya eva bhavati 
trayāṇāṃ yā sādhāraṇī svakriyā seha nirdiṣṭā 
sā copanayanam eva 
kālaśabdaś caivamarthavān 
adhyayanādisvakarmavivakṣāyām etāvad eva vācyaṃ syāt yat kriyayā svayeti 
yoniśabdo janmaparyāyo jātyarthaṃ gamayati 
viprādijātīya ity arthaḥ 
arthavādo 'yaṃ vrātyaprāyaścittārthaḥ 
oṃkārapūrvikās tisro mahāvyāhṛtayo 'vyayāḥ 
tripadā caiva sāvitrī vijñeyaṃ brahmaṇo mukham 
oṃkāraḥ pūrvo yāsāṃ tā oṃkārapūrvikāḥ 
mahāvyāhṛtayaḥ prakṛtā eva bhūr bhuvaḥ svar ity ete śabdā abhidhīyante 
avyayā avināśinyaḥ 
phalasya dīrghakālatvād evam ucyate 
anyathā sarva eva śabdā nityāḥ iti viśeṣaṇam anarthakam 
tripadā tat savitur ity eṣā sāvitrī brahmaṇo mukham 
ādyatvān mukhavyapadeśaḥ ataś cārambhe adhyeyam etad ity asyaivārthavādaḥ 
atha vā mukhaṃ dvāram upāyo brahmaprāptir anena bhavatīty etad evāha 
yo 'dhīte 'hany ahany etāṃ trīṇi varṣāṇy atandritaḥ 
sa brahma param abhyeti vāyubhūtaḥ khamūrtimān 
ākāśa iva sarvavyāpī vibhuḥ saṃpadyate khamūrtiḥ khasvabhāvavān bhavati 
na tu mūrtiḥ śarīram ākāśasya śarīrābhāvāt 
atha kim idaṃ brahma yad rūpāpattir ucyate 
paramātmānandarūpaḥ yasyeme kṣetrajñāḥ pavanajavoddhatasya vārirāśer ivormayaḥ 
te yathā praśāntāvasthe tasmiṃs tadrūpā bhavanti 
evam amī tadrūpā ātmānaḥ saṃpadyante 
viśeṣataś ca sarvam etad dvādaśe vakṣyate 
adhyayanam idaṃ gāyatryāś coditaṃ na japo na cāvṛttigaṇanāsti 
atandrita itivacanād bahukṛtvaḥ karaṇaṃ pratīyate 
sakṛtprayoge hi nāsti tandrāśaṅkā 
mokṣārthino 'yaṃ vidhiḥ 
ekākṣaraṃ paraṃ brahma prāṇāyāmāḥ paraṃ tapaḥ 
sāvitryās tu paraṃ nāsti maunāt satyaṃ viśiṣyate 
oṃkāra ekākṣaram 
tat paraṃ brahma brahmaprāptihutvāt 
tajjapas tadarthabhāvanam tayā brahmaprāpter evam ucyate 
om iti brahmābhidhānam 
evaṃ hy āhuḥ tasya vācakaḥ praṇavaḥ iti 
tatparaṃ prakṛṣṭaṃ kutaḥ 
anyābhyaḥ brahmopāsanābhyaḥ 
annaṃ brahmety upāsīta ādityo brahmety ādeśaḥ iti evamādyābhya upāsanābhyaḥ oṃkāropāsanā prakṛṣyate adhyayanād eva tatprāptyabhidhānāt śabdasyaiva ca brahmatvena śravaṇāt 
śabdabrahmaṇi niṣṇātaḥ paraṃ brahmādhigacchati iti 
sarvo hy artho vāgvyavahārānatītaḥ vācaś ca sarvasyā oṃkāro mūlam 
tathā ca śrutiḥ tad yathā śaṃkunā sarvāṇi patrāṇi saṃtṛṇṇāny evam oṃkāreṇa sarvā vāk saṃtṛṇṇā 
oṃkāra evedaṃ sarvam iti 
saṃtardanam anusṛtiḥ āśrayabhāvāpattir vā 
kathaṃ punaḥ sarvā vāg oṃkāreṇa saṃtṛṇṇā 
vaidikyās tāvad oṃkārapūrvakatvam uktam 
laukikyā api tadādīni vākyāni syuḥ ity āpastambavacanāt 
upaniṣadbhāṣye caitad anyathā vyākhyātam 
tat tv ihānupayogān na pradarśitam 
prāṇāyāmaśabda ācamanavad viśiṣṭetikartavyatāke prāṇanirodhe vartate 
paraṃ tapaḥ cāndrāyaṇādibhyaḥ 
kiṃ punas tasya śraiṣṭhyam 
bhaktir eṣā 
sāvitryāḥ paraṃ mantrajñānaṃ nāsti 
eṣām iti praśaṃsā 
maunāt satyaṃ viśiṣyate 
maunaṃ vāṅniyama ucyate 
tasya ca yat phalaṃ tato 'dhikaṃ satyavacanāt prāpyate 
satyavacane vidhyartho 'pi tathānuṣṭhito bhavati 
maune tu kevalam anṛtapratiṣedhānuṣṭhānam eva 
arthavādo 'yaṃ ślokaḥ 
kṣaranti sarvā vaidikyo juhotiyajatikriyāḥ 
akṣaraṃ tv akṣaraṃ jñeyaṃ brahma caiva prajāpatiḥ 
yāvantaḥ kecana vaidikā homā agnihotrādayaḥ ye ca yāgā jyotiṣṭhomādayaḥ te sarve kṣaranti na paripūrṇā bhavanti 
phalaṃ vā tadīyaṃ sravaty āśu vinaśyati 
akṣaraṃ tv etad oṃkārākhyam akṣaraṃ jñeyam akṣayaphalam 
brahmībhūtasya na punaḥ saṃsārāpattiḥ 
ato 'kṣayaphalatvād akṣaram ucyate 
eko 'kṣaraśabda uddeśyaḥ saṃjñāśabdo dvitīyo yaugikaḥ kriyāśabdaḥ 
brahma ca tad eva 
prajāpatiś coṃkāra eva 
stutir eṣā 
juhotiyajatīti dhātunirdeśas tayoḥ kriyāpratipādyārthā yāgahomāḥ 
vyaktyapekṣaṃ bahutvam 
atha vā dhātvarthanirdeśa evāyaṃ juhotiyajatīti 
kriyās tadvyatiriktā dānādyāḥ 
dvandvaś cāyam juhotiyajatīti ca kriyāś ca 
homayāgau prādhānyāt pṛthag upādīyete 
atroktā oṃkārasya stutiḥ kevalasyāpi japavidhānārtheti kecit 
na hi prakṛtavidhiśeṣataivātra punaḥ parāmarśābhāvāt 
vaiśvānare hy aṣṭatvādīnām yad aṣṭākapālo bhavati gāyatryā cainaṃ brahmavarcasena punāti yan navakapālas trivṛtaivāsmiṃs tejo dadhāti iti 
sarvatra vaiśvānarapadāpekṣayā tadekavākyatve saṃbhavati na vākyabhedakalpanayā vidhyantarasaṃbhavaḥ 
iha tv akṣaraṃ jñeyam iti na pūrvāpekṣā nāpi sāvitryādīnāṃ punaḥ parāmarśo 'sti 
ataḥ svapadārthair eva vākyārthaparisamāpter nānyaśeṣatā 
jñeyam ity atra kṛtvo vidhāyakaḥ 
brahmapadena ca saṃbandhād brahmarūpatayā jñeyam upāsyaṃ bhāvanīyam 
bhāvyamāne ca tasmin mānasajapa ukto bhavati 
vidhiyajñāj japayajño viśiṣṭo daśabhir guṇaiḥ 
upāṃśuḥ syāc chataguṇaḥ sāhasro mānasaḥ smṛtaḥ 
vidhiviṣayo yajño vidhiyajño jyotiṣṭomādiḥ 
yat karma yajeteti coditam bāhyena vyāpāreṇa ṛtvigādisarvāṅgasaṃpattyā kriyate sa vidhiyajña ihocyate 
japas tu na yajñaḥ 
praśaṃsayā yajña upacāreṇocyate 
ato nāsau vidhiyajñaḥ 
sa viśiṣṭaḥ prakṛṣṭaḥ śreṣṭho yajño jyotiṣṭomāder daśabhir guṇaiḥ 
mahāphalatvam etena japasyocyate 
yad eva yāgāt phalaṃ tad eva bahutaraṃ japāt pāpyate 
na ca yāgebhyaḥ śrautebhyo japasyādhikaphalatvaṃ yuktam 
tathā hi sati kaḥ śarīradhanaparikṣayarūpeṣu yāgeṣv adhyavasyet 
tasmāt praśaṃsaiṣā 
pūrṇāhutyā sarvān kāmān avāpnotītivat 
etāvad asyārthaḥ tad eva svargādiphalam avāpyate kiṃ tu lokavat prayatnaviśeṣāt 
phalaparimāṇaviśeṣo 'viśeṣitvāt yajñasya svargagrāmaputrapaśvādi yasya yajñasya yat phalaṃ tat tajjapāt prāpyate 
upāṃśuḥ śataguṇaḥ yad anyo na śṛṇoti samīpastho 'pi 
sahasra guṇaḥ sāhasro mānasaḥ manovyāpāramātreṇa yaś cintyate 
japamātraviṣaya upāṃśutvādiguṇaḥ prakṛtasya yo 'dhītety anena vicchedāt tena ya prāyaścittādau japo yaḥ śāntiko yaś cābhyudayikaḥ sarvatraite guṇāḥ 
sahasram asyāstīti sāhasraḥ 
guṇānāṃ prakṛtatvāt sahasraguṇasadbhāvaḥ pratīyate 
guṇaśabdaś cāvayavavacanaḥ 
phalabhūmā ca saṃbandhād avagamyate 
ye pākayajñāś catvāro vidhiyajñasamanvitāḥ 
sarve te japayajñasya kalāṃ nārhanti ṣoḍaśīm 
mahāyajñāḥ pākayajñā ucyante brahmayajñaṃ varjayitvā catvāro yajñā bhavanti 
vidhiyajñā uktās taiḥ samanvitāḥ sahitāḥ 
kalām aṃśaṃ ṣoḍaśīṃ nārhanti 
ṣoḍaśena bhāgena na samā bhavanti 
atha vārhatiḥ prāptyaṅge mūlyapaṇane vartate 
arhaśabdāt tipaṃ kṛtvā arhanti rūpam 
japyenaiva tu saṃsidhyed brāhmaṇo nātra saṃśayaḥ 
kuryād anyan na vā kuryān maitro brāhmaṇa ucyate 
japyenaiva siddhiṃ kāmyaphalāvāptiṃ brahmaprāptiṃ vā prāpnuyāt 
nātra hṛdi saṅkā kartavyā 
yaj jyotiṣṭomādibhyo mahāprayāsebhyo bhāvanābhyaś ca yal labdhavyaṃ yaj japena kathaṃ sidhyatīti 
sidhyaty eva 
kuryād anyad anityaṃ jyotiṣṭomādi 
atha vā tad api na kuryād yato maitro brāhmaṇa ucyate 
mitram eva maitram 
sarvabhūtamaitrīratena brāhmaṇena bhavitavyam 
agniṣoṃiyapaśuhiṃsāyāṃ ca kuto maitrī 
ayam arthavād eva na punaḥ paśvaṅgakarmapratiṣedhaḥ pūrvaśeṣatvāvagateḥ 
pratyakṣaśrutivihitatvāc ca teṣām 
atikrānto japavidhiḥ 
indriyāṇāṃ vicaratāṃ viṣayeṣv apahāriṣu 
saṃyame yatnam ātiṣṭhed vidvān yanteva vājinām 
indriyāṇāṃ saṃyame yatnam ātiṣṭhed ity etāvāñ chāstrārthaḥ 
pariśiṣṭo 'rthavādaḥ ā saṃdhyopāsanavidheḥ 
saṃyamaḥ pratiṣiddheṣu viṣayeṣu pravṛttiparihāro 'pratiṣiddheṣv apy atisaktivarjanam 
tatra pratiṣiddhaparihāras tair eva pratiṣedhaiḥ siddhaḥ 
apratisiddheṣv apy atisaktiniṣedhārtho 'yaṃ ślokasaṃghātaḥ 
etad evāha 
vicaratāṃ viṣayeṣu svātantryeṇa vastuśaktyā pravartamānānām 
apahāriṣu viṣayeṣv apaharanty ākarṣanty ātmasātkurvanti pāratantryam āpādayanti puruṣaṃ ta apahāriṇo viṣayā manoharā ya ucyante 
tatra vicaratāṃ vividhaṃ viśeṣeṇa caratām 
yadīndriyāṇi viśeṣeṇa na careyur aparihāriṇo 'pi tadā viṣayāḥ kiṃ kuryuḥ 
bhavantu vā niraṅkuśānīndriyāṇi yadi viṣayāḥ pratyākhyāyikās tathāpi susaṃyamaḥ puruṣeṇātmā 
yatas tūbhayaṃ sāparādham ato yatna āstheyaḥ durniyamāni hy etāni 
niyanteva vājinām 
yantā sārathir aśvānāṃ yathā rathayuktānāṃ svabhāvato vicalanaśīlānāṃ saṃyame niyame yatnaṃ karoti te na tadānicchayā unmārgeṇa vahanti vidheyatāṃ tasya bhajanta evam indriyāṇi vidheyīkartavyāni 
ekādaśendriyāṇy āhur yāni pūrve manīṣiṇaḥ 
tāni samyak pravakṣyāmi yathāvad anupūrvaśaḥ 
saṃkhyānirdeśo 'yaṃ pramāṇāntaragamyo na śāstrārthaḥ sauhārdena tu vyutpādyate 
tāni pūrve manīṣiṇa āhuḥ 
parastān nāmataḥ karmataś ca vakṣyāmi 
ānupūrvyam anākulatā 
pūrvagrahaṇān neyaṃ tārkikair eva vyavasthā kalpitā kiṃ tu pūrveṣām apy ācāryāṇāṃ sthitaiva 
etām ajānanto nāgamikā iti lokair upahasyante ity ato 'yaṃ veditavyaḥ 
prasiddhāḥ padārthā vyākhyātāś ca prāk 
śrotraṃ tvak cakṣuṣī jihvā nāsikā caiva pañcamī 
pāyūpasthaṃ hastapādaṃ vāk caiva daśamī smṛtā 
śrotrādīni prasiddhāni 
adhiṣṭhānabhedāc cakṣuṣī iti dvivacanam 
anyatra tadādhārāyāḥ śakter ekatvād ekavacanam 
upasthaḥ śukrotsarjanaḥ puṃso rajas tadādhāraś ca striyāḥ 
dvandvanirdiṣṭayoḥ prāṇyaṅgatvād ekavadbhāvaḥ 
vāk tālvādiḥ śabdābhivyañjakaḥ śarīrāvayavavacanaḥ 
nāmanirdeśo 'yam 
buddhīndriyāṇi pañcaiṣāṃ śrotrādīny anupūrvaśaḥ 
karmendriyāṇi pañcaiṣāṃ pāyvādīni pracakṣate 
kāryam idānīm eṣām āha svarūpāvadhāraṇārtham 
na hi tāni prayakṣāni 
buddhīndriyāṇi buddher indriyāṇi janakāni kāryakaraṇāni 
kāryakaraṇasaṃbandhe ṣaṣṭhī 
śrotrādīny anupūrvaśaḥ 
ādiśabdasya prakārārthatā mā vijñāyīti 
anupūrvaśaḥ krameṇety arthaḥ 
kramaś ca saṃniveśāpekṣo bhavaty ataḥ pūrvaślokoktā vyavasthāśrīyate 
karmendriyāṇi 
parispandātmakam atra karma vivakṣitam 
ekādaśaṃ mano jñeyaṃ svaguṇenobhayātmakam 
yasmin jite jitāv etau bhavataḥ pañcakau gaṇau 
ekādaśasaṃkhyāpūrakaṃ mana indriyāṇām 
svo guṇo manasaḥ saṃkalpaḥ 
tenobhayaṃ śubham aśubhaṃ vā saṃkalpyate 
atha vā buddhīndriyeṣu karmendriyeṣu svaviṣayapravṛttau saṃkalpamūlatvād ubhayātmakam ucyate 
yasmiñ jite etau buddhīndriyavargaḥ karmendriyavargaś ca pañcakau prākpradarśitaparimāṇau jitau bhataḥ 
tattvākhyānam etat 
indriyāṇāṃ prasaṅgena doṣam ṛcchaty asaṃśayam 
saṃniyamya tu tāny eva tataḥ siddhiṃ nigacchati 
prasaṅgas tatparatā 
tena hetubhūtena doṣaṃ dṛṣṭam adṛṣṭaṃ ca ṛcchati prāpnoti 
nātra saṃśayo niścitam etat 
saṃniyamya tāni indriyāṇi tataḥ siddhim abhipretārthāvāptiṃ śrautasmārtakarmaṇām anuṣṭhānaphalaṃ niḥśeṣaṃ gacchati prāpnoti 
na jātu kāmaḥ kāmānām upabhogena śāmyati 
haviṣā kṛṣṇavartmeva bhūya evābhivardhate 
tiṣṭhatu tāvad viṣayābhilāṣaḥ śāstropadeśān na kriyate 
kiṃ tu dṛṣṭam eva sukhaṃ tāvan nivṛtter bhavati 
tathā hi sevyamānā viṣayā api adhikaṃ garddham utpādayanty udarapūraṃ bhuktavatas tṛptasyātisauhityam api gatavato bhavati hṛdayasamīhā kim iti śaknomi anyad bhoktum aśaktyā tu na pravartate 
tato naiṣā bhogena śakyā nivṛttir na kadācit kāmo 'bhilāṣaḥ kāmānāṃ kāmyamānānāṃ spṛhaṇīyānām arthānām upabhogena sevayā śāmyati nivartate 
bhūyo 'dhikataraṃ vardhate 
haviṣā ghṛtena kṛṣṇavartmā agnir iva 
duḥkharūpaś cābhilāṣaḥ 
anupabhuktarasasya tv abhilāṣānutpattiḥ 
tattvaprasaṃkhyānam etat 
uktaṃ ca 
yat pṛthivyāṃ vrīhiyavaṃ hiraṇyaṃ paśavas striyaḥ 
nālam ekasya tat sarvam iti matvā śamaṃ vrajet 
yaś caitān prāpnuyāt sarvān yaś caitān kevalāṃs tyajet 
prāpaṇāt sarvakāmānāṃ parityāgo viśiṣyate 
pūrvoktaṃ hetutvenopajīvyāyaṃ nigamaślokaḥ paṭhitaḥ 
yadā sevayā vardhate kāmaḥ ato ya etān kāmān kāmī sarvān prāpnuyāt sevetānekamaṇḍaleśvara iva taruṇaḥ yaś caitāṃś tyajati kevalāni īṣad api na spṛśati naiṣṭhika eva bālaḥ 
tayor yaḥ prāpako bhoktā tasmāt sa viśiṣyate atiśayena śreṣṭho bhavati yaḥ parityajed iti 
etac cātmapratyakṣam 
na tathaitāni śakyante saṃniyantum asevayā 
viṣayeṣu praduṣṭāni yathā jñānena nityaśaḥ 
yady evam araṇyavāsa eva tarhi prāpte na hi tatra viṣayā saṃnidhīyante 
asaṃnihitāś ca na seviṣyante 
tadartham āha nāsevayā indriyāṇi niyantavyānīti 
niḥsukhaḥ syāt 
atha ca smaranti na pūrvāhṇamadhaṃdināparāhṇān aphalān kuryād yathāśaktidharmārthakāmebhyaḥ 
na ca śarīradhāraṇam asevayā bhavati 
kiṃ tu garddhaniṣedho 'yam ucyate 
sa ca garddhaḥ satyām api sevayāṃ jñānena viṣayagatadoṣajñānena asthisthūṇaṃ snāyuyutam ityādiśāstroktena svasaṃvidā ca vipākavirasatayā 
kiṃ vipākaphalam evādidoṣabhāvanayā vairāgyābhyāsena krameṇa spṛhā nivartate 
na tu sahasaiva tyaktuṃ śakyate 
kiṃ tu nityaśaḥ nityakālam 
jñānaviśeṣaṇam etat 
praduṣṭāni pravṛttāni 
doṣatvāt pravṛttāny eva praduṣṭāny ucyante 
ayaṃ śas tatra tatra nityaśaḥ anupūrvaśaḥ sarvaśaḥ pūrvaśa iti vyāsamanuprabhṛtibhir mahāmunibhiḥ prayujyate 
tasya sādhutve yatnaḥ kartavyaḥ 
tatra śasvidhau ekavacanāc ca vīpsāyām iti paṭhyate 
tatra vīpsārthaḥ kathaṃcit dyotayitavyaḥ 
anye tu śasas tiṣṭhatyarthasya kvipi rūpaṃ varṇayanti 
kriyāviśeṣaṇaṃ caitat napuṃsakam 
nityasthitena jñānenety arthaḥ 
vedās tyāgaś ca yajñāś ca niyamāś ca tapāṃsi ca 
na vipraduṣṭabhāvasya siddhiṃ gacchanti karhicit 
ayam atra vidhir eva 
vedās tadviṣayam adhyananajapādi 
tyāgo dānaṃ lakṣaṇayā 
atha vāpratiṣiddhasyāpi madhumāṃsabhakṣaṇāder nivṛttiḥ phaladety anena varjanam 
vipraduṣṭo bhāvaś cittaṃ yasya tasya 
siddhiṃ na gacchanti phalasādhakāni na bhavanti kasmiṃścid api kāle 
ato 'nuṣṭhānakāle nābhipretādigatamānasena bhavitavyam 
śakyaṃ tarhi sarvetaravikalpatiraskareṇa karmaṇi mana ādheyam 
aṅgaṃ hi karmasu viṣayacintātyāgo 'nena vākyena vihitaḥ 
tadabhāve karmanaiṣphalyaṃ syāt 
eṣa hi bhāvadoṣo yat karmānuṣṭhāne pravṛttasya tatparatātyāgena vyasaneṣu mano 'vadhānam 
śrutvā spṛṣṭvā ca dṛṣṭvā ca bhuktvā ghrātvā ca yo naraḥ 
na hṛṣyati glāyati vā sa vijñeyo jitendriyaḥ 
śrutvā vaṃśagītādidhvanim tvaṃ bṛhaspatiḥ ityādivacanaṃ śrutvā na hṛṣyati 
rūkṣaparuṣākrośavācaḥ śrutvā na glāyati na manoduḥkhaṃ bhajati 
glāniḥ khedaḥ 
spṛṣṭvā rāṅkavakauśeyādivastram ajalomakutapaṃ ca samatvenānubhavati 
evaṃ suveṣataruṇījananaṭaprekṣāsu śatrudarśane ca samaḥ 
bahughṛtaṃ kṣīraṣaṣṭikān kodravāṃś ca samaṃ bhojane 
devadārutailaṃ karpūrādi ca tulyaṃ jighrataḥ 
tathā kartavyaṃ yathā kevalair mānasaiḥ sukhaduḥkhair na spṛśyate 
evaṃ tena jitānīndriyāṇi bhavanti 
na tv apravṛttyaiva 
iyatparyantaḥ saṃyamaḥ āśrayaṇīyaḥ 
nanu ca brahmacāriṇā strīsaṃbandho yatnena varjyaḥ saṃskṛtabhikṣālābhas tu kim iti niṣidhyate 
ata āha 
indriyāṇāṃ tu sarveṣāṃ yady ekaṃ kṣaratīndriyam 
tenāsya kṣarati prajñā dṛteḥ pādād ivodakam 
nirdhāraṇe ṣaṣṭhī 
ekam eva yadīndriyaṃ kṣarati svātantryeṇa svaviṣaye vartamānaṃ na nivāryate tato 'sya kṣarati prajñā dhairyam indriyāntaraviṣayam api 
dṛtiś chāgādicarmodakādyāharaṇabhājanam 
tasya saṃvṛteṣv apītareṣu yady ekasmād udakaṃ pādāt sravati sarvaṃ ricyate 
jñānābhyāsasaṃbhṛtaṃ dhairyaṃ samyakjñānam eva vā 
viṣayagṛdhnutayā tadgatamānasasya na tattvato yuktiśāstragamyā arthāḥ samyak partibhāsante 
vaśe kṛtvendriyagrāmaṃ saṃyamya ca manas tathā 
sarvān saṃsādhayed arthān akṣiṇvan yogatas tanum 
upasaṃharati 
saty apīndriyatve manasaḥ prādhānyāt pṛthag upādānam 
grāmaḥ saṃghātaḥ 
vidheyīkṛtyendriyāṇi tathā manaḥ 
sarvān arthāñ śrautasmārtakarmasādhyān saṃsādhayen niṣpādayet 
tanuṃ śarīram akṣiṇvann apīḍayan 
yogataḥ yuktyā 
sahasā kasyacit kaṭhināsanakṛṣṇājinādiprāvaraṇāt pīḍā bhavati sukumāraprakṛteḥ 
tadartham idam ucyate 
yeṣāṃ suśīlitaṃ susaṃskṛtaṃ bhojanaṃ mṛduśayyādi na taiḥ sahasā tat tyaktavyam api tu krameṇa sātmyatām ānetavyaṃ tadviparītam 
yogaḥ krameṇa pravṛttir ucyate 
tatra ca yogato vaśe kṛtveti saṃbandhaḥ 
yathāsthānam eva vā yogata iti yojanīyam 
yuktyā aucityataḥ śarīraṃ nāpanayet 
yad ucitaṃ śarīrasya na taj jhaṭ iti nivartayet 
tātparyaṃ vā yogaḥ 
tṛtīyarthe tasiḥ 
tātparyeṇa śarīraṃ rakṣet 
pūrvāṃ saṃdhyāṃ japaṃs tiṣṭhet sāvitrīm ārkadarśanāt 
paścimāṃ tu sadāsīnaḥ samyag ṛkṣavibhāvanāt 
saṃmukhe prātaḥ pūrvā saṃdhyā 
ādityāstamaye paścimā 
tāṃ tiṣṭhet japan sāvitrīm 
āsanād utthāya nivṛttagatir ekatra deśe syāt 
sāvitrī uktaiva tat savitur vareṇyam iti 
tasyā hy anuvādāḥ 
oṃkārādividhiḥ śloke saṃdhyājapārtham etad akṣaram etāṃ ca iti 
ārkadarśanād iti 
yāvad bhagavān ādityo dṛṣṭaḥ 
japasthānayor ayam eva vinirdeśaḥ 
nanu kim vidhinā arkodaya eva saṃdhyā nivartate 
tathā hi na sarvaṃ tamaḥ kṣīṇaṃ nāpi paripūrṇaḥ prakāśa eṣā saṃdhyā 
uktaṃ ca
divi prakāśo bhuvi cāndhakāraḥ kālaḥ sa sāvitra iti pradiṣṭaḥ 
nirukte 'py uktam adhobhāgaḥ sāvitraḥ iti paśusamāmnāye vijñāyate 
kasmāt sāmānyād adhastād rāmo 'dhastāt kṛṣṇaḥ iti 
ādityodaye ca sarvatas tamo nivartate 
ubhayadharmānivṛttau ca saṃdhyā rātridharme 'hardharme ca 
atyantasaṃyoge caiṣā dvitīyā saṃdhyām iti 
tena yāvat saṃdhyākālaṃ tiṣṭhed ity uktaṃ bhavati 
tataḥ paraṃ svātantryaṃ sthitam eva 
kecid āhur naiveyam atyantasaṃyoge dvitīyā 
kiṃ tarhi kālaś cākarmakāṇāṃ karmasaṃjño bhavati iti vārtikakāras tatra karmaṇi dvitīyā ity eva dvitīyā 
yat tu kālādhvanor atyantasaṃyoge iti tad yatra kriyāvācī śabdo na prayujyate 
krośaṃ kuṭilā nadī sarvarātraṃ kalyāṇī 
yatra ca sakarmako dhātuḥ māsam adhīyata iti tasya viṣayaḥ 
iha punaḥ saṃdhyāṃ tiṣṭhed iti tiṣṭhatir akarmakaḥ 
ato vidhinirdeśaḥ kṛtsnasaṃdhyāprāptyarthaṃ sthānāsanayoḥ kartum 
ārambhakālas tv iha noktaḥ saṃdhyāśabdenaiva samarpitatvāt 
ya eva hi saṃdhyākālasyārambhaḥ sa eva tadvidheḥ 
na hi pūrṇamāsyādikālavad dīrghaḥ saṃdhyākālaḥ yadi vilambaḥ syād durlakṣo hy asāv atisūkṣmatvāt tulāntarayor iva nāmonnāsau 
alakṣyapaurvāparyau rātrer virāmo 'hnaś ca prārambhaḥ 
atiśīghragatir bhagavān bhāskaras tasya yathā nirbhukte rāśau rāśyantarasaṃkramaṇaṃ truṭimātrakālam icchanti jyautiṣikāḥ 
evaṃ devasārambhāvasānayor apy udayāstamayau 
prāgudayād rātrir udite 'haḥ 
anena ca nāsti saṃdhyā ādityodayenaiva rātrivirāmāt 
ata evodayāstamayasamīpayor anuṣṭhānapravṛttiḥ 
spaṣṭe ca sūrye nakṣatreṣu ca nivṛttir yato ya iyantaṃ kālam upāste tenāvaśyaṃ mukhye kāle vidhir nirvartito bhavati 
ata eva ca yāvān sāvitraḥ kālaḥ seha saṃdhyābhipretā na jyotiḥśāstragaṇitā 
sā coktā purastāt 
yady evaṃ yeṣām ayam evāgnihotrakālas teṣāṃ saṃdhyāvidher abhāvaḥ prasaktaḥ 
keyaṃ parinodanā 
śrautena smārtasya bādho yukta eva 
naiva cātra virodhaḥ 
tiṣṭhatāpi śakyaṃ hotum āsīnena ca 
nanu ca na kevale sthānāsane saṃdhyayor vihite kiṃ tu trikajapo 'pi 
tac ca sāvitrīṃ japan kathaṃ homamantram uccārayet 
astu japasya bādhaḥ 
pradhāne tāvat sthānāsane na virudhyete 
guṇalope ca mukhyasya ity anena nyāyena japasyāṅgatvād bādho yuktaḥ 
tayoś ca pradhānatvaṃ sākṣād vidhisaṃbandhāt tiṣṭhed āsīteti ca 
japasya tu guṇatvam śatrantatvāj japater lakṣaṇatvāvagamāt 
adhikārasaṃbandhaś ca sthānāsanayor eva na tiṣṭhati tu yaḥ pūrvām tathā tiṣṭhan naiśam eno vyapohati iti 
yat tu kenacid uktam tiṣṭhatir atra guṇaḥ pradhānaṃ japakarma 
tato hi phalam aśrauṣmeti 
tatrocyate 
naivāyaṃ kāmino 'dhikāraḥ 
kutaḥ phalaśravaṇam 
yat tu praṇavādivākye vedapuṇyena yujyate iti phalānuvādabhramaḥ sa tatraiva nirṇītaḥ 
tasmāt sthānāsane pradhāne 
atha vā agnihotriṇaḥ sakṛt sāvitrīṃ japiṣyanti trir āvartayiṣyanti vā 
na tāvatāgnihotrasya kālātipattiḥ 
aśnan sāyaṃ vinirmukta iti na tāvatā vihanyate 
aśnaśabdaḥ cirakālavacanaḥ 
tāvatā ca kṛtaḥ saṃdhyārtho bhavati 
arkadarśanaparyantatā hy aṅgam eva 
uditahomināṃ kṛtasaṃdhyānām evāgnihotrahomaḥ 
gautamena tu sajyotiṣyā jyotiṣo darśanāt iti sūtrasyārthaḥ 
etāvān kālaḥ saṃdhyocyate 
na vidhyaṅgam 
tatraitāvati kāle nāsty āvṛttiḥ 
yathā paurṇamāsyāṃ yajeta iti na kālānurodhena karmaṇa āvṛttiḥ tathā pūrvāṃ saṃdhyāṃ sanakṣatrāṃ paścimāṃ sadivākarām iti tad api kālalakṣaṇam etāvān kāla iha saṃdhyāśabdenocyate 
tatra sāṃdhyo vidhir anuṣṭheyaḥ 
tatreyati saṃdhyāśabdavācye kāle ca muhūrtamātre yadi tricaturāsu kālakalāsu sthānāsanajapān kuryāt saṃpanna eva vidhyarthaḥ 
na hy atra kṛtsnakālavyāptiḥ śrutā manor iva 
sarvathāgnihotrasaṃdhyāvidhī samānakālāv api śakyāv anuṣṭhātum 
sadāśabdo nityatām āha 
ubhayasaṃdhyāśeṣaḥ 
āsīta āsanam anūrdhvatāvasthānam upaviṣṭo bhavet 
ṛkṣaṃ nakṣatram 
ā tadvibhāvanāt 
ārkadarśanād iti ya ākāraḥ sa ihānuṣaktavyaḥ 
samyakśabdo darśanavibhāvanayor viśeṣaṇam 
samyag yadā paripūrṇamaṇḍala ādityo bhavati nakṣatrāṇi ca bhāsvanti svabhāsā yuktāni nādityatejo'bhibhūtāni 
pūrvāṃ saṃdhyāṃ japaṃs tiṣṭhan naiśam eno vyapohati 
paścimāṃ tu samāsīno malaṃ hanti divākṛtam 
ayam atrādhikāra ucyate 
enaḥ pratiṣiddhasevanāj jāto doṣas taṃ vyapohaty apanudati 
niśi bhavaṃ naiśaṃ rātrau kṛtam 
evaṃ malam enaḥśabdena samānārtham 
na ca sarvasya divākṛtasya naiśikasya caitat prāyaścittam 
tathā sati kṛcchrādyupadeśaprāyaścittaviśeṣo 'narthakaḥ syāt 
arke cen madhu vindeta kimarthaṃ parvataṃ vrajet 
iti laukikāt pravādāt 
kiṃ tarhi yad asevitaṃ kṛtam aśakyaparihāram anāmnātaprāyaścittaviśeṣaṃ laghīya enas tad apaiti 
yadā suptasya hastacāraśayyāparivartanādinā sūkṣmaprāṇivadho guhyāṅgakaṇḍūkarṣaṇaṃ nākasmāt spṛśed iti pratiṣiddham lālāsravādinā cāśucitvam atatkālakṛtāśaucasyāvasthāne pratiṣiddhasevanādi 
etadabhiprāyam evedam
sarvadaivāśucir jñeyaḥ saṃdhyopāsanavarjitaḥ 
iti 
na cānityatāpattiḥ evaṃvidhasya doṣasya sarvadābhāvāt 
divā ca pathi gacchann anyastrīmukhasaṃdhānasaṃpannaṃ tajjanyacittavikāronmīlane kruddhāślīlasaṃbhāṣaṇam 
tatsaṃdhyāvidhī apanudataḥ 
na tiṣṭhati tu yaḥ pūrvāṃ nopāste yaś ca paścimām 
sa śūdravad bahiṣkāryaḥ sarvasmād dvijakarmaṇaḥ 
anenānanuṣṭhānapratyavāyaṃ vadan nityatām eva samarthayati 
yaḥ prātaḥ saṃdhyāyāṃ nordhva āste na ca paścimāyām upaviṣṭo bhavati sa śūdratulyo veditavyaḥ 
sarvasmād dvijātikarmaṇaḥ ātithyādisatkārasaṃpradānādito bahiṣkāryo 'panodyaḥ 
ataḥ śūdrasamānatānirāsārthaṃ nityam anuṣṭheyā saṃdhyā 
idam adhikāravākyam 
atra ca sthānāsana evopātte jape 
yasya cādhikārasaṃbandhas tatpradhānam anyat tatsambandham aṅgam 
apāṃ samīpe niyato naityakaṃ vidhim āsthitaḥ 
sāvitrīm apy adhīyīta gatvāraṇyaṃ samāhitaḥ  
ayam aparaḥ svādhyāyavidhiḥ 
prakaraṇāntare 'śrutatvāt pūrvasmād grahaṇārthād bhidyate 
bahir grāmān nirjano deśa araṇyam 
tad gatvā prāpya āpāṃ samīpe nadīvāpyādisthāne 
tadabhāve kamaṇḍalvādibhājanasthānām api 
niyataḥ śucir yatnavān vā 
samāhitaḥ parityaktacittavyākṣepaḥ 
sāvitrīm apy adhīyīta 
yadi bahusūktānuvākādhyāyādi kayācit kāryātipattyā na śakyate 
naityakaṃ vidhim āsthitaḥ 
nitya eva naityakaḥ 
nityo 'yaṃ vidhir ity evaṃ sthitaprajñaḥ 
grahaṇārthaś ca svādhyāyādhyayanavidhiḥ prakṛtiḥ ayaṃ vikāraḥ saṃstadīyān dharmān gṛhṇāti 
tena brahmaṇaḥ praṇavam prākkūlān ityādidharmo bhavati 
anye tu vidhir vidhā prakāra itykartavyatetyādi cakṣate 
nitye brahmacāriṇāvaśyakartavye svādhyāyādhyayane vidhetikartavyatā tām āśritaḥ 
asya tu vidhes tadā nityatvaṃ brahmasatraṃ hi tat smṛtam ityādivākyebhyo 'vasātavyam 
ādyam eva vyākhyānaṃ yuktarūpaṃ dṛśyate 
na hi vidhiśabdaḥ prakāravacanatayā prasiddhaḥ 
yadi ca naityakaśabdena brahmacāriṇo vidhir ucyate tadā naityake nāsty anadhyāyaḥ ity atrāpi naityakaśabdena tasyaivābhidhānaṃ syāt tataś cānadhyayaniṣedhas tatraiva prasajyeta 
vedopakaraṇe caiva svādhyāye caiva naityake 
nānurodho 'sty anadhyāye homamantreṣu caiva hi 
upakaraṇam upakārakaṃ vedāṅgaṃ kalpasūtranirukādy ucyate 
tasmin paṭhyamāne 'nadhyāye 'py anurodha ādaro nāsti 
anadhyāye homamantreṣu caiva hy anadhyāyā nādaraṇīyāḥ 
anadhyāyeṣv adhyetavyam 
na nirodha iti vā pāṭhaḥ 
nivṛttir anadhyāyeṣv adhyayanasya nāsti 
yady apy adhyayanavidhidharmo 'nadhyāyeṣv anadhyayanam adhyayanavidhiś ca svādhyāyaviṣayaḥ svādhyāyaś ca vedo na ca vedaśabdavācyāny aṅgāni tathāpi vedavākyamiśratvāt tadbuddhiḥ syād iti spaṣṭārtham ucyate 
dṛṣṭānto vāyam 
vedāṅgeṣv iva vede 'py anadhyāyo nāsti 
homamantreṣv agnihotrahome ye mantrā anyasmin vā sāvitrādiśāntihome 
etac ca pradarśanārtham 
śaśvajjapapraiṣādimantrāṇāṃ karmāṅgānāṃ vaidikavākyoccāraṇamātradharmo 'nadhyāyānadhyayanaṃ svādhyāyādhyayanavidhiprayukta iti manyamāno homādimantreṣu caturdaśyādiṣv anuccāraṇaṃ prapadyeta yaḥ sa nyāyasiddhenārthenānūdyamānena pratibodhyate 
svādhyāyādhyayanavidhiprayuktam anadhyāyānukramaṇaṃ na vedadharmaḥ tato nāsti karmāṅgamantreṣv anadhyāyaḥ 
naityake svādhyāye pūrveṇa vākyena sarvāśramiṇāṃ vihite nitye svādhyāyavidhau 
naityake nāsty anadhyāyo brahmasatraṃ hi tat smṛtam 
brahmāhutihutaṃ puṇyam anadhyāyavaṣaṭkṛtam 
pūrvavidhiśeṣo 'yam arthavādaḥ 
etena hetunā naityake nāsty anadhyāyo yato brahmastraṃ tat smṛtam 
satatapravṛttaṃ satraṃ yathā sahasrasaṃvatsarādisatraṃ na kadācic chidyata ity ataḥ satram evam idam api 
brahmādhyayananirvartyaṃ brahmasatram satratvāc ca na kadācid vicchettavyam 
vicchede hi satratvaṃ na syāt 
satratvam idānīṃ rūpakabhaṅgyā yojayati 
brahma adhyayanam āhutihutam anyat satraṃ somāhutyā hūyate 
juhotir anivṛttau vartate anekārthātvād dhātūnām 
brahmaśabdena tadviṣayādhyayanakriyā lakṣyate 
brahmādhyayanam āhutir iva upamitaṃ vyāghrādibhiḥ iti samāsaḥ 
anadhyāye yad adhyayanaṃ tena vaṣaṭkṛtam 
yathā yājyānta avicchedo vaṣaṭkāreṇa kriyata evaṃ caturdaśyādyanadhyāyādhyayanaṃ vaṣaṭkārasthānīyam 
vaṣaṭśabdena vauṣṭśabdo lakṣyate 
tena kṛtaṃ yuktaṃ saṃskṛtam 
sādhanaṃkreti samāsaḥ 
yaḥ svādhyāyam adhīte 'bdaṃ vidhinā niyataḥ śuciḥ 
tasya nityaṃ kṣaraty eṣa payo dadhi ghṛtaṃ madhu 
prakṛtavidhiśeṣo 'yam 
sa ca nityaḥ samadhigataḥ 
nitye ca phalaśravaṇam arthavādaḥ 
na ca vidhivibhaktir vidyate 
yena ekasya tūbhayatve saṃyogaḥ pṛthaktvam ity anena nyāyenādhikārāntarahetuḥ payaḥprabhrtiḥ syāt 
labdhe ca nitye 'dhikāre rātrisatranyāyo 'pi nāsti yena payaādīni niṣphalatvena kalperan 
tasmād arthavāda evāyam adhīyānasya lokapaktyā pratigrahādinā golābhāt payaḥprabhṛteḥ prakṣaraṇānuvādasyālambanam 
svādhyāyaṃ vedam adhīte 'bdaṃ saṃvatsaraṃ vidhinā prākkūlādhyāsanena niyataḥ saṃyatendriyaḥ śuciḥ snānādinā tasya puruṣasya nityaṃ yāvajjīvaṃ kṣarati sravati dadāti 
eṣaḥ svādhyāyaḥ 
payodadhīti 
anye tu dharmārthakāmamokṣān payaādibhiḥ śabdair abhihitān manyante 
payaḥ śuddhisāmānyād dharmaḥ dadhi puṣṭihetutvād arthaḥ snehasāmānyāt ghṛtaṃ kāmaḥ sarvarasaikyān madhu mokṣaḥ 
yāvān kaścana puruṣārthaḥ sa sarvo vedādhyayanāt saṃvatsareṇaiva prāpyate kiṃ punar bahunā kālena 
arthavādatvāt payaādiśabdānāṃ ko 'rtho yukta iti nābhiniveṣṭavyam 
agnīndhanaṃ bhaikṣacaryām adhaḥśayyāṃ guror hitam 
ā samāvartanāt kuryāt kṛtopanayano dvijaḥ 
sāyaṃprātaḥ samidbhir agner ādīpanam agīndhanam 
aparyaṅkārohaṇam adhaḥśayyā 
na tu sthaṇḍilaśāyitvam eva 
gurave hitam udakumbhādyāharaṇaṃ śuśrūṣaṇalakṣaṇam 
yat tu tadupakārakaraṇaṃ tad yāvajjīvikam 
etad ā brahmacaryasamāpter gurukulanivṛttilakṣaṇāt snānāt kartavyam svādhyāyādhyayanavidhyarthatvāt 
brahmacaryasya taddharmāṇāṃ ca yāvad grahaṇam anuvṛttis tannivṛttyā ca nivṛttiḥ siddhaiveti 
agnīndhanādīnāṃ punarvacanaṃ tadvyatiriktasyātikrāntasya dharmakalāpasyottareṣām apy āśramiṇām anuṣṭhānārtham 
tathā ca gautamaḥ uttareṣāṃ caitad avirodhi iti 
athaivaṃ kasmān na bhavati ete yāvad brahmacaryabhāvinaḥ anye punar arvāg api nivartanta iti 
smṛtyantaram atradarśitam 
pradhānakānānuvartinaś ca niyamā ity eṣa nyāyaḥ satyāṃ gatau syāt 
gurave hitam iti hitayoge caturthī nyāyyā 
ācāryaputraḥ śuśrūṣur jñānado dhārmikaḥ śuciḥ 
āptaḥ śakto 'rthadaḥ sādhuḥ svo 'dhyāpyā daśa dharmataḥ 
vakṣyati sarveṣām eva dānānāṃ brahmadānaṃ viśiṣyate iti 
tatra kīdṛśāya vidyā dātavyā iti pātralakṣaṇārthaḥ ślokaḥ 
brahmacāridharmaprasaṅgenādhyāpanavidhir ayam ucyate 
ācāryasya putraḥ 
śuśrūṣā paricaryā gṛhopayogi śaktitaḥ karma karaṇaṃ śarīrasaṃvāhanaṃ ca 
jñānādaḥ yaḥ kaścid grantha ācāryasya na viditaḥ śiṣyeṇa kathaṃcic chikṣito 'rthakāmakalāviṣayo dharmaviṣayo vā 
vidyāviniyamenedam adhyāpanam 
dhārmikaḥ agnihotrādikarmānuṣṭhānapradhānaḥ 
śucir mṛdvāriśuddhaḥ arthaśuddhaś ca 
gobalīvardavat padatrayasya punar uktam dhārmikaḥ śuciḥ sādhur iti 
āptaḥ suhṛdbāndhavādiḥ partyāsannaḥ 
śaktaḥ grahaṇadhāraṇasamarthaḥ 
arthadaḥ 
svaḥ putraḥ upanītaś ca 
pūrve anyopanītā apy adhyāpyāḥ 
nanu ca dharmata ity ucyate etair adhyāpitair dharmo bhavati 
arthadaś ca dṛṣṭenopakaroti 
tatra kuto 'dṛṣṭakalpanā 
kenoktaṃ kalpaneti 
śrute kā kalpanā 
sākṣād eva hi śrutam adhyāpyā daśa dharmata iti 
upādhyāyas tv āha dharmaśāstravyavasthocyate 
etair adhyāpitair dharmātikramo na bhavati na punar arthade adhyāpite vidyādānalakṣaṇo dharmo bhavati 
nāpṛṣṭaḥ kasyacid brūyān na cānyāyena pṛcchataḥ 
jānann api hi medhāvī jaḍaval loka ācaret 
adhīyānenānupasannena yadi nāśitam apākṣaraṃ visvaraṃ vādhītaṃ tadāpṛṣṭena na vaktavyam nāśitaṃ tvayaivam etat paṭhitavyam iti 
śiṣyasya tv apṛcchato 'pi vaktavyam 
pṛcchamāno 'pi yady anyāyena pṛcchati tathāpi na vaktavyam 
praśayapūrvakam asmin vastuni me saṃdehas tad upadeṣṭum arhasi iti śiṣyadharmeṇa praśno nyāyena 
anyathā tu jānann api jaḍavan mūka iva loke varteta ācared ajña iva tūṣṇīm āsīta 
śāstraviṣayo 'yam apṛṣṭasaṃdehāpanayananiṣedhaḥ 
vyavahāre tu vakṣyati niyukto vāniyukto vā dharmajño vaktum arhati iti 
anye tv aviśeṣeṇecchanti 
adharmeṇa ca yaḥ prāha yaś cādharmeṇa pṛcchati 
tayor anyataraḥ praiti vidveṣaṃ vādhigacchati 
asya pratiṣedhasyātikrame doṣam āha 
adharmeṇa pṛṣṭo 'nyāyapṛṣṭaś ca yaḥ prabravīti evam etad uktam adhyetum iti 
yaś ca pṛcchati 
tāv ubhāv api mriyete aprāptakālau 
athaiko vyatikramakārī sa eva mriyate 
yady anyāyena pṛṣṭo na vakti tadā praṣṭaiva vātha prativakti tadobhāv api 
anenānyāyapraśne doṣadarśanena praṣṭur nyāyyaḥ praśnavidhiḥ 
didveṣaṃ vā dveṣyatāṃ loke prāpnoti 
dharmārthau yatra na syātāṃ śuśrūṣā vāpi tadvidhā 
tatra vidyā na vaptavyā śubhaṃ bījam ivoṣare 
yad uktam adhyāpyā daśa dharmataḥ iti tasyaivāyaṃ prakārāntareṇa saṃkṣepataḥ pratinirdeśaḥ nāpūrvārthābhidhānam prakṛtānuvādatvāt 
arthaśabda upakāramātralakṣaṇāparo draṣṭavyaḥ vidyāvinimayenāpi pūrvam adhyayanasyoktatvāt 
tadvidhā adhyāpanānurūpā 
mahati mahatī svalpe svalpeti 
tatra vidyā 
vidyate jñāyate yayā sarvo 'rtha iti sā vidyā pāṭho 'rthāvabodhaś ca 
anupakārī nādhyāpyaḥ na cāsyārthavivaraṇaṃ kartavyam 
uṣaro bhūmibhāga ucyate yasminn akhile 'pi mṛttikādoṣād bījaṃ na prarohati 
śubhaṃ śreṣṭhaṃ vrīhyādikaṃ lāṅgalādinopyate 
evaṃ vidyāpi kṣetre hy uptā mahāphalā bhavati 
na caitan mantavyam artham ādāya yad adhyāpanaṃ sā bhṛtiḥ 
na hi paṇaparimāṇasaṃbhāṣaṇapūrvikā tatra pravṛttiḥ yadeyad dadāsi tadaitad adhyāpayāmi iti 
etad bhṛte rūpam 
na punar arthopakāragandhamātreṇa 
yat tu na pūrvaṃ kiṃcid gurave upakurvīteti nāsau pūrvopakārapratiṣedhaḥ kiṃ tu snāsyatāvaśam ājñaptena gurvartho yathāśakti saṃpādyaḥ 
taccheṣa eva pratiṣedho na pṛthag vākyam 
vidyayaiva samaṃ kāmaṃ martavyaṃ brahmavādinā 
āpady api hi ghorāyāṃ na tv enām iriṇe vapet 
samaṃśabdaḥ sahārthe 
apratipāditayā svadeha eva jarjaritayā yuktaṃ brahmavādino vedādhyāyino maraṇam na punar apātre pratipādanam 
anena ca jñāyate adhyāpanam apy adhītavedenāvaśyaṃ kartavyam na kevalaṃ vṛttyartham 
nāpi vāryādidānavat phalakāmasyaivādhikāraḥ 
tathā ca śrutiḥ yo hi vidyām adhītyārthine na brūyāt sa kāryahā syāt 
śreyaso dvāram apāvṛṇuyāt 
adhyāpayen mahad etad yaśasyaṃ vāco 'dhikāraṃ kavayo vadanti 
asmin yoge sarvam idaṃ pratiṣṭhitam 
ya evaṃ vidur amṛtā te bhavanti 
sa kāryahā syāt ity anenānadhyāpane doṣam anuvadantī śrutir evāvaśyakartavyatāṃ jñāpayati 
iriṇe pūrvoktaprayojanatrayābhāvo yatra 
āpady api hi ghorāyāṃ kaṣṭāyām api 
kaṣṭā āpaduktaśiṣyābhāvaḥ 
etac cāvaśyakartavye saty upapadyate 
nityatve hi mukhyābhāve pratinidhiśiṣyopādānenādhyapananivṛttiḥ prāptā 
vrīhyabhāvavan nīvāraiḥ 
ato 'syām avasthāyām adhyāpanādhikāranivṛttir eva 
yathoktalakṣaṇātithyabhāve 'tithipūjānivṛttiḥ 
vaped iti lakṣaṇayā bījadharmeṇādhyapanam ucyate 
bījaṃ kila kṣetroptaṃ bahuphalaṃ bhavaty evaṃ vidyāpi 
anye tu dhanābhāvanimittām āpadam ācakṣate 
atyantadurgatenāpi neriṇe vaptavyeti varaṃ mriyatām 
sarvata evātmānaṃ gopāyet iti naiṣa vidhir atikrānto bhavati saty api tathāvidhādhyāpane vṛttyupāye 
tad etad ayuktam 
arthado naiveriṇam pūrvoktānuvādatvād iriṇaśabdasya 
yadi cārthado 'pi na bhavati katham āpadi tatra pravṛttiḥ saṃbhāvyate yā niṣidhyate 
vidyā brāhmaṇam etyāha śevadhiṣṭe 'smi rakṣa mām 
asūyakāya mām mādās tathā syāṃ vīryavattamā 
ayam apy arthavāda eva 
vidyā mūrtimatī kaṃcid upādhyāyam āgatya āha proktavatī 
śevadhir nidhis tava asmi rakṣa mām 
kā punas te rakṣā 
asūyakāya kutsākarāya nindakāya māṃ mādāḥ 
nindakaṃ mādhyāpaya 
tathā caivam ahaṃ vīryavattamā atiśayena tava kāryakāriṇī bhavāmi 
vīryaṃ kāryanivṛttau sāmarthyātiśayaḥ 
śevadhiṣṭe 'smi iti kṛtaṣatvaṃ paṭhitaṃ tacchāndasaprayogānukaraṇam 
yam eva tu śuciṃ vidyā niyataṃ brahmacāriṇam 
tasmai māṃ brūhi viprāya nidhipāyāpramādine 
yaṃ śiṣyaṃ śuciṃ jānīyāḥ niyataṃ saṃyatendriyaṃ yatnaparaṃ brahmacāriṇaṃ tasmai māṃ brūhi 
yo hi nidhiṃ pāti rakṣati 
yato 'sāv apramādī na pramādyati na skhalati tatparatvāt 
śaktāptārthadādīnāṃ sarvaśiṣyāṇām etadguṇasaṃyoge deyety asmād arthavādād gamyate 
brahma yas tv ananujñātam adhīyānād avāpnuyāt 
sa brahmasteyasaṃyukto narakaṃ pratipadyate 
yo 'bhyāsārtham adhīyānasyānyaṃ coddiśyaivaṃ vyācakṣāṇasya tatsaṃnikarṣam anya āgatya tadbrahmāpūrvaṃ gṛhṇīyāt saṃdehaṃ vāpanudet tasyaiṣa doṣa ucyate 
yāvad anujñām asau na dāpyate yathaite tvatsakāśād adhīyata evam apy aham apy adhīyīyety anujñātum arhasi iti labdhānujñāṃ śikṣeta 
anyathā tu yadbrahmādhyayanaṃ tat steyam iva 
so 'dhyetānena brahmacaureṇa saṃyukto narakaṃ mahāyātanāsthānaṃ prāpnoti 
adhīyānād iti pañcamī ākhyātopayoge iti 
apāyasya vā gamyamānatvād brahma hy adhyetur niṣkrāmatīva 
lyablope vā karmaṇi 
adhīyānaṃ śrutvāpnoti śikṣate 
laukikaṃ vaidikaṃ vāpi tathādhyātmikam eva vā 
ādadīta yato jñānaṃ taṃ pūrvam abhivādayet 
atikrāntaṃ prāsaṅgikam 
abhivādanavidhir idānīṃ prakramyate 
loke bhavaṃ laukikaṃ lokācāraśikṣaṇam 
atha vā gītavāditrakalānāṃ jñānaṃ vātsyāyanaviśākhikalāviṣayagranthajñānaṃ vā 
vaidikaṃ vidhinoditaṃ vedavedāṅgasmṛtiviṣayam 
ādhyātmikavidyātmopaniṣadvidyā 
ātmopacārād vā śarīrasya vaidikam 
etaj jñānaṃ yataḥ śikṣeta taṃ pūrvam upadeṣṭāraṃ puruṣam abhivādayet 
prathamasaṃgame yad āśīḥprayogārthaṃ vakṣyamāṇasvarūpeṇa prayogeṇa śabdena saṃmukhīkaraṇaṃ so 'bhivādayater arthaḥ 
pūrvam iti prathamam 
tenāsau saṃbodhyaḥ na punas tadīyaṃ vacanam apekṣitavyam 
tadā hi pratyabhivādayitā bhavet 
abhivādayed ity anenaiva siddhatvāt pūrvaśabdo 'narthaka iti cet tan na 
sati hy asminn ayam artho labhyate 
dhātūpasargārthaparyālocanayā hy ābhimukhyena vadanamātraṃ pratīyate 
anyenāpi saṃbodhitasya bhavaty eva 
ye tu pūrvaṃ svayonigurubhya iti vyācakṣate tad aprakṛtasaṃśabditam ity upakṣyam 
sāvitrīmātrasāro 'pi varaṃ vipraḥ suyantritaḥ 
nāyantritas trivedo 'pi sarvāśī sarvavikrayī 
abhivādanādyācāravidheḥ stutir iyam 
sāvitrīmātraṃ sāraṃ pradhānaṃ yasya sa evam ucyate sāvitrīmātrādhyayanaḥ 
varaṃ śreṣṭho vipro yadi suyantrito bhavati śāstranigṛhītātmā 
ayantritas trivedo 'pi śāstravid api 
sarvāśī sarvam aśnāti lokācāragarhitaṃ sākṣād apratiṣiddham api 
evaṃ sarvavikrayī 
pradarśanārthāv aśanavikrayāv anyasyāpi pratiṣiddhasya 
etad uktaṃ bhavati 
yathānyaniyamatyāgān nindyate evaṃ pratyutthānādityāgād api 
atha kathaṃ varaṃ vipra iti yāvatā varo vipra iti bhavitavyam 
kecid āhuḥ sāmānyopakramasya viśeṣasyābhidhānāt varam etat kiṃ tat yat suyantrito vipra iti 
anye tv āhur āviṣṭaliṅgo varaśabdo napuṃsakaliṅgo 'py asti 
śayyāsane 'dhyācarite śreyasā na samāviśet 
śayyāsanasthaś caivainaṃ pratyutthāyābhivādayet 
śayyā cāsanaṃ ceti jātir aprāṇinām iti dvandvaikavadbhāvaḥ 
tasmin śreyasā vidyādyadhikena gurvādinā ca na samāviśen na sahāsīta 
kiṃ sarvasminn eva 
nety āha 
adhyācarite kalpite śayyātvenāsanatvena ca 
yat tu śilāphalakādis tatra na doṣaḥ 
vakṣyati ca āsīta guruṇā sārdham iti tasyaivāyam anuvādaḥ 
anye vyācakṣata adhyācarite adhiṣṭhita iti 
na samāviśet tatrottarakālam api na kevalaṃ sahāsanapratiṣedhaḥ 
sa hi vakṣyamāṇenaiva siddhaḥ 
vidhau ca saṃbhavati nānuvādo yuktaḥ 
tatra kecid ācārato bhedaṃ vyācakṣate 
yad guror asādhāraṇyena śayyātvenāsanatvena ca vijñātam yatra guruḥ śete āste ca tatra śiṣyaḥ pratyakṣaṃ prokṣaṃ ca nopaviśet 
yatra tu kathaṃcid ete kriye guruṇā kṛte tatra guror apratyakṣaṃ pratiṣedhaḥ 
īdṛśam evādhyācaritam ucyate na svasvāmisaṃbandhena yad adhiṣṭhānam 
śayyāsanasthasya ca yadi śreyān āgacchati tadā tata utthāyābhivādanaṃ kartavyam 
yat tu yānāsanasthaḥ iti tad gurūddiṣṭam avarohaṇam 
śayyāsanatyāga eva bhūmiṣṭhena kartavya iti tasyārthaḥ 
idaṃ tv aguroḥ śreyasaḥ pratyutthānam āsanasthasyaiva saṃbhavati 
ūrdhvaṃ prāṇā hy utkrāmanti yūnaḥ sthavira āyati 
pratyutthānābhivādābhyāṃ punas tān pratipadyate 
pūrvasyārthavādaḥ 
sthavire vṛddhavayasy āyāty āgacchati yūnas taruṇasya ūrdhvaṃ prāṇāḥ jīvitahetavo 'ntarmaruta ūrdhvam āsyād bahir nikrāmanti 
apānavṛttiṃ parityajya jīvavicchedaṃ cikīrṣanti 
pratyutthāya yad abhivādanaṃ kriyate tena yathāpūrvaṃ jīvitasthemne kalpante 
pratipadyate pratyujjīvati 
abhivādanaśīlasya nityaṃ vṛddhopasevinaḥ 
catvāri saṃpravardhante āyur dharmo yaś balam 
sarvān eva prati pūrvābhibhāṣitā yathārhābhivādanaśīlatā na punar abhivādanaśabdoccāraṇam eva 
śīlaśabdena prayojanāpekṣābhāva ucyate 
nityaṃ vṛddhān upasevate priyavacanādinā 
yathāśaktyā hy upakāreṇa cārādhayate 
tasya catvāri saṃpravardhante 
āyur dharmo 'mutra svargādiphalapādapaḥ 
yaśobale ca prāgukte 
arthavādo 'py ayaṃ phalāvagamahetuḥ 
abhivādāt paraṃ vipro jyāyāṃsam abhivādayan 
asau nāmāham asmīti svaṃ nāma parikīrtayet 
yean śabdena paraḥ saṃbodhyate āśiṣaṃ prati prayojyate kuśalapraśnaṃ vā kāryate so 'bhivādaḥ 
asmād abhivādād abhivādapratipādakāc chabdāt param avyavahitapūrvaṃ imaṃ śabdam uccārayet asau nāmāham asmīty 
asāv iti sarvanāma sarvaviśeṣapratipādakam 
abhimukhīkaraṇārtho 'yam īdṛśaḥ śabdaprayogaḥ mayā tvam abhivādyase āśīrvādārtham abhimukhīkriyase 
tato 'dhyeṣaṇām avagamya pratyabhivādam āśīrdānādi kartum ārabhate 
na ca sāmānyavācinā sarvanāmnā prayujyamānenaitad uktaṃ bhavatīdaṃ nāmadheyena mayābhivādyase ity ato 'dhyeṣaṇām anavabudhya kasyāśiṣaṃ prayuṅktām api ca svanāma parikīrtayed iti śrutam 
tatrāsau devadattanāmāham ity uktenābhivādanaṃ pratipadyeta 
asāv ity etasya padasyānarthakyād arthānavasāyaḥ 
smṛtyantaratantreṇāpi vyavaharanti ca sūtrakārāḥ 
yathā pāṇiniḥ karmaṇi dvitīyā iti dvitīyādiśabdaiḥ 
ihāpy asāv iti 
svaṃ nāmātidiśata iti yajñasūtre 'pi paribhāṣitam 
yady evaṃ svaṃ nāmety anenaiva siddhe 'sau nāmety anarthakam 
nāmaśabdaprayogārtham 
katham 
svaṃ nāma kīrtayed idaṃ nāmāham iti 
anena svarūpeṇāham asmīti 
samānārthatvād vikalpaṃ manyante 
atra ślokadvaye etāvad abhivādanavākyasya rūpaṃ siddham abhivādaye devadattanāmāhaṃ bhoḥ 
uttareṇa ślokena bhor ity etad vidhāsyate 
jyāyāṃsam iti vacanāt samahīnānām apy abhivādanam asti na tv ayaṃ prakāraḥ jyāyoviṣayatvād asya 
nāmadheyasya ye kecid abhivādaṃ na jānate 
tān prājño 'ham iti brūyāt striyaḥ sarvās tathaiva ca 
vittādyādhikyenāviduṣo 'pi yathāvidhy abhivādyatāyāṃ prāptāyāṃ tannivṛttyartham idam 
ye kecid avidvāṃso nāmadheyasya saṃskṛtasyoccāritasya abhivādam abhivādārtham 
abhivāditā etena vayam ity avaiyyākaraṇā na jānatem saṃskṛtaṃ nāvabudhyante tān prājño nārīś cābhivādyāḥ 
ete na saṃskṛtam ucyamānaṃ pratipadyate tatra vidhyekadeśaṃ svanāmagrahaṇaṃ hitvā abhivādaye 'ham ity etāvad eva brūyāt 
tad api cen nāvabudhyante laukikenāpabhraṃśenāpy abhivādyā ity evamarthaṃ prājñagrahaṇam 
tadīyām abodhaśaktiṃ jñātvohitavyo 'bhivādaprayogo nopadeśa evādartavyaḥ 
striyo 'py evam eva 
sarvagrahaṇaṃ gurupatnīnāṃ saṃskṛtaprayogajñānām api 
anye tu ya upanāmikayā prasiddho vanamālīvarṇa iti pitṛkṛtaṃ yat tasya nāma tan na prasiddham yat prasiddhaṃ na tan nāmety ato 'sau svanāma kīrtayet 
anye tu pratyabhivādaṃ na jānata iti varṇayanti 
pratyabhivāde 'śūdre iti nāmānte pluto vihitaḥ 
taṃ ye na vidus teṣv aham ity eva vācyam 
vyākaraṇaprayojanopanyāsaprasaṅgena caitan mahābhāṣyakāreṇa pradarśitam 
avidvāṃsaḥ pratyabhivāde nāmno ye na plutiṃ viduḥ 
kāmaṃ teṣu tu viproṣya strīṣv ivāyam ahaṃ vadet 
smṛtyantarasāmarthyād evāyam abhivādaśabdaḥ pratyabhivāde vartata ity āhuḥ 
yadi caitad evaṃ na vyākhyāyate tadā nābhivādyaḥ sa viduṣeti sarveṇa sarvam abhivādapratiṣedhaḥ āśrīyamāṇe ayam ahaṃ vaded iti smṛtyantaravirodhaḥ 
asmiṃs tv evaṃ vyākhyāte sa pratiṣedhaḥ stutyālambano na vidhāyaka etad arthānusāritayā nīyate 
bhoḥśabdaṃ kīrtayed ante svasya nāmno 'bhivādane 
nāmnāṃ svarūpabhāvo hi bhobhāva ṛṣibhiḥ smṛtaḥ 
svasya nāmno 'nte bhoḥśabdaṃ kīrtayet 
svagrahaṇam abhivādyamānapratiṣedhārtham 
pariśiṣṭo 'rthavādaḥ 
na ca nāmākṣarāṇām evānte 'pi tu tataḥ pareṣām aham asmi iti 
eṣa hi tatretikaraṇaṃ prayogāvadhāraṇārtham 
evam eva prayoktavyaḥ 
api ca devadatto bho aham iti duḥśiṣṭe prayoge vilambitāyāṃ pratipattau saṃmukhībhāvaś cireṇa syāt tatra kāryavirodhaḥ 
vyavahitasaṃbandhe kaścin naivāvadhānavān syāt 
svarūpabhāvaḥ svarūpasya sattā 
atha vābhivādyanāmnāṃ svarūpe bhavati tatsthāne bhavaty atas tannāmanivṛttiḥ 
bhāvasādhanaḥ kartṛsādhano vā bhāvaśabdaḥ 
svarūpabhāva iti saptamyanto vā paṭhitavyaḥ 
bhobhāvaḥ 
bho ity etasya yad bhavanaṃ yat svarūpaṃ tan nāmnāṃ svarūpam 
yathaiva nāma gṛhītvā kasyacit saṃbodhanaṃ kriyate devadatta śrūyatām iti evaṃ bhoḥśabdo 'py āmantritavibhaktyantaḥ saṃbodhanāyaivaṃ ṛṣibhiḥ smaryate 
āyuṣmān bhava saumyeti vācyo vipro 'bhivādane 
akāraś cāsya nāmno 'nte vācyaḥ pūrvākṣaraḥ plutaḥ 
abhivādane kṛte pratyabhivādaḥ pitrābhivādayitā evaṃ vācyaḥ āyuṣmān bhava saumeti 
ityśabdaḥ prakāre 
āyuṣmān edhi dīrghāyur bhūyāś cirañjīvety evamādiśabdaparigrahaḥ śiṣṭācāraprasiddho bhavati 
akāraś cāsya pratyabhivādyasya yan nāma tadante yo 'kāraḥ sa plutaḥ kartavyaḥ 
pluta iti trimātrasya saṃjñā 
akāragrahaṇam ikārādīnām api pradarśanārtham 
ajapekṣam eva cāntatvaṃ draṣṭavyam 
vyajñanāntasyāpi yo 'ntyaḥ svaras tasya bhavati 
pūrvākṣara eva plutabhāvino 'kārasya viśeṣaṇam etat 
akṣaram atra vyañjanam 
tatra pūrvaśliṣṭaḥ sa evam ucyate 
etad uktaṃ bhavati 
pūrva eva nāgantur akāraḥ plutaḥ kartavyaḥ 
kiṃ tarhi ya eva nāmni vidyate sa eva plāvayitavyaḥ 
sarvaṃ caitad evaṃ vyākhyānaṃ bhagavataḥ pāṇineḥ smṛtisāmarthyena 
śabdārthaprayoge ca manvādibhyo 'dhikataraḥ prāmāṇye bhagavān pāṇiniḥ 
sa ca pratyabhivāde 'śūdre ṭeḥ plutiṃ smarati 
ṭiśabdena yo 'ntyoc tadādiśabdarūpam ucyate 
vipragrahaṇam avivakṣitam 
kṣatriyādīnām apy eṣa eva vidhiḥ 
smṛtyantarasamācāro hy evam eva sthitaḥ 
na caiṣāṃ vidhyantaram asti 
atrodāharaṇam āyuṣmān devadatta 
vyañjanāntasya āyuṣmān edhi somaśarman 
yo na vetty abhivādasya vipraḥ pratyabhivādanam 
nābhivādyaḥ sa viduṣā yathā śūdras tathaiva saḥ 
yo na vetti pratyabhivādanam ity evaṃ vācyam abhivādasyety atiricyate na saṃgacchate 
naivam 
abhivādasya anurūpaṃ pratyabhivādanam ity evaṃ yojanā kriyate 
yena svanāmoccāryābhivādanaṃ kṛtaṃ tasya nāmānte plutiḥ kartavyā 
yas tv ahaṃ bho ity evam abhivaden na tasya nāmoccāraṇaṃ nāpi plutir iti 
nābhivādya ity abhivādanaśabdoccāraṇapratiṣedhaḥ 
yathā vihitam abhivādanaṃ kartavyam na punar ahaṃ bho ityādi tasya prāg darśitatvāt 
yathā śūdra iti ca dṛṣṭāntenaitad eva jñāyate 
śūdrasyāpi vṛddhavayaso 'bhivādyatvaṃ pūrvābhibhāṣyatvam iṣyate 
viduṣeti pādapūraṇārtham 
brāhmaṇaṃ kuśalaṃ pṛcchet kṣatrabandum anāmayam 
vaiśyaṃ kṣemaṃ samāgamya śūdram ārogyam eva ca 
kṛtābhivādanapratyabhivādanayoḥ sauhārde prāpte jijñasāpraśne jātibhedāśrayaḥ śabdaniyamo 'yam iṣyate 
praṣṭavyānāṃ jātiniyamo 'yam na praṣṭṝṇām 
nātyantabhinnārthatvāc ca eteṣāṃ svarūpaniyamo 'yaṃ vidhīyate 
ārogyānāmayaśabdau samānarthau 
evaṃ kṣemakuśalaśabdāv api nātyantabhinnau 
kuśalaśabdo yady api prāvīṇyavacanas tathāpīha saṃyoginām arthānāṃ śarīrāṇāṃ cānapāye vartate 
ete 'vaśyaṃ prayoktavyāḥ 
anyeṣām api yathāpratibhaṃ viśeṣajijñāsayāpratiṣedhaḥ 
tathā mahābhārate kasmiṃścid adhyāye darśitam 
kecid iha samāgamyeti liṅgān na gurvādiviṣayo 'yaṃ praśnaḥ kiṃ tarhi savayasām eva 
abhigamanaṃ hi gurau vihitam na yadṛcchayā samāgamaḥ 
abhigamane 'pi samāgamo 'stīti yatkiṃcid etat 
avācyo dīkṣito nāmnā yavīyān api yo bhavet 
bhobhavatpūrvakaṃ tv enam abhibhāṣeta dharmavit 
pratyabhivādanakāla anyatra ca dīkṣito jyotiṣṭomādiṣu dīkṣaṇīyātaḥ prabhṛtyā avabhṛthān nāmnā na vācyas tasya yan nāmadheyaṃ tan noccārayitavyam 
yavīyān kanīyān acirakālajātaḥ 
apiśabdāt jyeṣṭhasyādīkṣitasyāpi nāmagrahaṇaniṣedho 'numīyate 
tathā ca gautamaḥ nāmagotre guroḥ samānato nirdiśet 
mānaḥ pūjā tatpūrvakaṃ nāma grahītavyam tatreśvaro janārdanamiśra iti 
kathaṃ tarhi dīkṣitena kāryārthaṃ saṃbhāṣaḥ kartavyaḥ 
bhobhavatpūrvakam 
bhoḥśabdaṃ pūrvaṃ prayujya enaṃ dīkṣitam abhibhāṣeta dīkṣitayajamānādiśabdair yaugikaiḥ 
na tu bhoḥśabdapūrvakaṃ nāmagrahaṇam abhyanujñāyate 
bhobhavacchabdaḥ pūrvo yasyābhibhāṣaṇasya tad evam ukte dvayoś caitayoḥ śabdayor ekatra vākye prayogābhāvād vyavasthāṃ vyācakṣate 
yadā tena saha saṃbhāṣaṇaṃ bhavati tadāmantritavibhaktyantena bhoḥśabdena saṃbodhyaḥ 
yadā tu tadīyaguṇākhyānaṃ parokṣaṃ karoti tatrabhavatā dīkṣitenaivaṃ kṛtam tatrabhavān evaṃ karoti ity evaṃ prayoktavyam 
bhavad iti ca prātipadikamātram upāttam yathā vibhaktyā saṃbandham upaiti tadantaṃ prayoktavyam 
parapatnī tu yā strī syād asaṃbaddhā ca yonitaḥ
tāṃ brūyād bhavatīty evaṃ subhage bhaginīti ca 
arthaprayuktaṃ saṃbhāṣaṇaṃ striyā saha yadā bhavati tadaivaṃ kartavyam 
yā tāvat parasya patnī sā bhavati subhage atha vā bhavati bagini 
bhavacchabdo 'yaṃ strīpratyayāntaḥ saṃbuddhau kṛtahrasvaḥ 
bhavatīty atretikaraṇaṃ padārthaviparyāsakṛtasvarūpaṃ paraṃ bodhayati subhage bhaginīty atra prakāre 
brūyād ity adhikārāc chabdasvarūpagrahaṇaṃ siddham 
ācāryatāyāṃ ca mātar yaśasvini kanīyasī ca duhitar āyuṣmatīty evamādibhiḥ śabdaiḥ saṃbhāṣyā 
patnīgrahaṇāt kanyāyā naiṣa vidhiḥ 
asaṃbaddhā ca yonitaḥ 
mātṛpakṣapitṛpakṣābhyāṃ yā jñātitvaṃ nāgatā mātuladuhitrādis tāsām anyaṃ vidhiṃ vakṣyati jñātisaṃbandhiyoṣitaḥ iti 
nanu ca tenaiva tatsiddham asyotsargasyānyatra caritārthatvāt kim asaṃbaddhā cety anena 
nātra paunaruktyodbhāvane yatitavyam padyagrantho 'yam 
mātulāṃś ca pitṛvyāṃś ca śvaśurān ṛtvijo gurūn 
asāv aham iti brūyāt pratyutthāya yavīyasaḥ 
gurūn iti vacananirdeśān na ya evātra gurur uktaḥ sa eva gṛhyate 
kiṃ tarhi gautamīya iva sāmānyaśabdo vittādijyeṣṭhavacanaḥ 
tān yavīyaso bhāgineyādeḥ svavayopekṣayā hīnavayasaḥ 
asāv aham iti svaṃ nāma nirdiśyate 
tatparaś cāhaṃśabdo 'bhyanujñāyate 
etac ca pratyutthāyāgatānāṃ kartavyam 
abhivādane bhoḥśabdaprayogo niṣidhyate 
uktaṃ ca gautamīye pratyuttānam abhivādyāḥ iti 
mātṛṣvasā mātulānī śvaśrūr atha pitṛṣvasā 
saṃpūjyā gurupatnīvat samās tā gurubhāryayā 
etāś ca gurupatnīvat saṃpūjyāḥ pratyutthānābhivādanāsanadānādibhiḥ 
gurupatnīvat ity anenaiva siddhe samāstā iti vacanam anyad apy ājñādi gurupatnīkāryaṃ kadācid anujānāti 
itarathā prakaraṇāt saṃpūjyā ity abhivādanaviṣayam eva syāt 
palitavayasaś ca striyaḥ smaryante 
kanīyasīnām apy eṣa evābhivādanavidhiḥ 
bhrātur bhāryopasaṃgrāhyā savarṇāhany ahny api 
viproṣya tūpasaṃgrāhyā jñātisaṃbandhiyoṣitaḥ 
bhrātur jyeṣṭhasyeti draṣṭavyam 
upasaṃgrāhyā pādayor abhivādyā 
savarṇā samānajātīyā 
kṣatriyādistrīṇāṃ tu jñātisaṃbandhidharmo bhrātur bhāryāṇām api 
viproṣya jñātisaṃbandhiyoṣitaḥ 
viproṣya pravāsāt pratyāgatena 
na hi proṣitasyopasaṃgrahaṇasaṃbhavaḥ 
jñātayaḥ pitṛpakṣāḥ pitṛvyādayaḥ saṃbandhino mātṛpakṣāḥ śvaśurādayaś ca teṣāṃ jyeṣṭhānāṃ yāḥ striyaḥ 
pūjārūpatvād upasaṃgrahaṇasya na kanīyāṃsaḥ pūjām arhanti 
pitur bhaginyāṃ mātuś ca jyāyasyāṃ ca svasary api 
mātṛvad vṛttim ātiṣṭhen mātā tābhyo garīyasī 
pituś ca yā bhaginī mātuś ca yā bhaginī tasyām svasari cātmīyāyāṃ jyeṣṭhāyāṃ bhaginyāṃ mātṛvad vṛttir atidiśyate 
nanu ca mātṛṣvasuḥ pitṛṣvasuś cāyam ukta eva dharmo mātṛṣvasā mātulānī ity atra 
athocyate 
tatra gurupatnīvad ity uktam 
iha tu mātṛvad vṛttir ity ucyata iti 
naiṣa bhedaḥ 
tulyā hi gurupatnyāṃ mātari ca vṛttiḥ 
kecid āhuḥ mātā tābhyo garīyasīty etad vaktum anūdyate bhaginyoḥ pitur mātuś ca garīyastvam 
yadā mātājñāṃ dadāti svasrādayaś ca tadā mātur ājñā kriyate na tāsām 
na caitad vācyam etad api siddham mātā gauraveṇātiricyate iti arthavādattvāt tasya 
anye tu gurupatnyā mātuś ca vṛttibhedaṃ manyante 
gurupatnyāḥ pūrvājñādyāvaśyakam 
mātuś tu śaiśavāt vāllabhyenānyathātvam api 
lālanāt tatrobhayāpadeśān mātṛṣvasuḥ pitṛṣvasuś ca vyavasthā 
śaiśave lālanaṃ tulyam eva svasyāṃ svasari 
atītaśaiśavasya tu gurupatnīvat saṃpūjyatvam iti 
na cānenaivaitat sidhyati 
asati hi vākyadvaye mātṛvad vṛttir ity etāvatā prākaraṇikī abhivādananivṛttir eva vijñāyeta 
atha punaḥ snehavṛttir atidiśyate 
daśābdākhyaṃ paurasakhyaṃ pañcābdākhyaṃ kalābhṛtām 
tryabdapūrvaṃ śrotriyāṇāṃ svalpenāpi svayoniṣu 
uktaṃ pūrvam prāṇā hy utkrāmanti yūnaḥ sthavira āyati iti 
tatra kiyadbhir varṣaiḥ sthāviryaṃ bhavati 
loke hi śiraḥpālitye sthaviravyavahāraḥ tannirūpaṇārtham idam 
daśabhir varṣair janmano 'dhikair api paurāṇāṃ sakhyam ākhyāyate 
tena daśavarṣādhiko jyeṣṭho bhavati api tu mitravad vyavahartavyaḥ 
yathoktaṃ bho bhavann iti vayasyeti 
daśabhyo varṣebhya ūrdhvaṃ jyeṣṭhaḥ 
ākhyānam ākhyā 
daśābdā ākhyā yasya sakyasya 
tripado bahuvrīhiḥ 
ākhyānimittatvād varṣāṇāṃ sāmānādhikaraṇyam nimittanimittinor bhedasyāvivakṣitatvāt 
etāvāṃś ca samāsāntarbhūto 'rthaḥ yaḥ pūrvajo daśavarṣāṇāṃ yāvat sa sakhaiva bhavati 
pure bhavāḥ paurāḥ teṣām 
puragrahaṇaṃ pradarśanārtham grāmavāsinām apy eṣa eva nyāyaḥ 
ye kecid ekasmin grāme vasanti tāvad yasmin parasparapratyāsattihetur vidyate te sakhāyaḥ 
ye tu kalāṃ kāṃcana bibhrati śilpagītavādyādikāṃ teṣāṃ pañcavarṣāṇi yo 'dhikaḥ sa sakhā tata ūrdhvaṃ jyeṣṭhaḥ 
trayo 'bdāḥ pūrve yasya tac chrotiyāṇāṃ sakhyam 
alpenāpi kālena svayoniṣv ekavaṃśyeṣu katicid ahāni yo 'dhikaḥ sa jyeṣṭhaḥ 
kiyān punaḥ svalpakālaḥ 
na tāvad abdaḥ 
tryabdapūrvam iti nirdiśyālpenety ucyamānas tato nyūnaḥ pratīyate 
ekavacananirdeśāc ca na varṣadvayam 
nāpy eko 'bdaḥ svalpeneti veśeṣaṇānupapatteḥ 
paricchinnaparimāṇo hy abdavācyo 'rthas tasyāhorātramātreṇa nyūnasya nābdatvam asti 
tasmād alpeneti kālasāmānyam apekṣate 
saṃvatsarād avaraś ca tasya viśeṣaḥ 
apiśabdaś caiva śabdasyārthe draṣṭavyaḥ 
alpenaiva kālena sakhyam bahunā tu jyeṣṭhatvam eva 
etac ca samānaguṇānāṃ samānajātīyānāṃ ca draṣṭavyam 
etena laukikaṃ sthaviralakṣaṇaṃ nivartitasāpekṣikam āśritam 
anye tu vyacakṣate 
nānena sthaviratvaṃ lakṣyate kiṃ tarhi sakhitvam eva 
yathāśrutatyāgena sthaviralakṣaṇaṃ syat iyatā kālena sakhā paratas tu jyeṣṭhaḥ iti 
ayaṃ ca ślokārthaḥ 
ekatra pure vasanti daśavarṣāṇi yāvat tāni mitrāṇi 
kalāś catuḥṣaṣṭis tadvidāṃ saṃgatyā pañcabhir varṣaiḥ 
svayoniṣu svalpenāpi ca kālena saha vasatāṃ mitratvam eva 
ataś ca sarvo vayasā tulyo vayasyaḥ kiṃ tarhi etad eva 
samānavayastve caitallakṣaṇam 
yuktam etat 
kiṃ tūttaraśloko virudhyate 
tatra hi jāteḥ prādhānyam na vayasaḥ 
yadi cātreyatā kālena jyaiṣṭhyam uktaṃ bhavati tadā vijātīyānām apy āśaṅkyamānaṃ na nivartyata iti yuktam 
pūrve ca vyākhyātāra ādyam eva vyākhyānaṃ manyante 
brāhmaṇaṃ daśavarṣaṃ tu śatavarṣaṃ tu bhūmipam 
pitāputrau vijānīyād brāhmaṇas tu tayoḥ pitā 
daśavarṣāṇi jātasya yasya sa bhavati daśavarṣaḥ paricchedakaḥ kālaḥ tasya paricchedyo brāhmaṇaḥ śrutaḥ 
na ca tasyoccanīcatādi kārśyādi vā kālena parimātuṃ śakyam kiṃ tarhi tadīyā kācit kriyā 
sā ca janmanaḥ prabhṛti nityasamavāyinī prāṇadhāraṇalakṣaṇaiva 
evaṃ śatavarṣam iti 
pitāputrau tau draṣṭavyau 
tayoḥ saṃpradhāryamāṇayor brāhmaṇaḥ pitā 
ciravṛddhenāpi kṣatriyeṇa svalpavarṣo 'pi brāhmaṇaḥ pratyuttāyābhivādyaś ceti prakaraṇārthaḥ 
vittaṃ bandhur vayaḥ karma vidyā bhavati pañcamī 
etāni mānyasthānāni garīyo yad yad uttaram 
uktaṃ jāter utkarṣahetutvam 
hīnajātīyenottamajātīyaḥ pūjyaḥ 
idānīṃ samānajātīyānāṃ ya abhivādanādipūjāhetavas teṣāṃ balābalam ucyate 
tatra vayasaḥ punar abhidhānaṃ balābalartham 
vittādisaṃbandho 'tra sarvatra pūjāhetuḥ 
vittavattvaṃ bandhumattvaṃ mānasthānam iti 
ayam atrārthaḥ 
na viśiṣṭabandhutaiva pitṛvyamātulādirūpatā mānakāraṇaṃ bandhumānyo bahubandhuḥ sa pūjyaḥ 
vayaḥ prakṛṣṭam iti jñeyam 
īdṛśa eva cārthe prāyeṇāyaṃ prayujyate 
pitrā putro vayaḥstho 'pi satataṃ vācya eva saḥ 
iti 
yāvac ca vayaḥ pūjāhetuḥ tad uktam eva daśābdākhyam iti 
karma śrautaṃ smārthaṃ tadanuṣṭhānaparatā 
vidyā sāṅgasopakaraṇavedārthajñānam 
nanu vidvān yajate vidvān yājayatīty avidyasya karmānuṣṭhānānadhikārāt vidyayā vinā kathaṃ karmaṇāṃ mānahetutā 
naiṣa doṣaḥ 
pakarṣo 'trābhipretaḥ 
atiśayavatī vidyā mānahetuḥ 
svalpavidyasyāpy anuṣṭhānopapattiḥ 
yo yāvaj jānāti sa tavaty adhikriyate 
na vidyāyā vācanikam adhikārahetutvam api tu sāmarthyalakṣaṇam 
aviditakarmasvarūpo hy avaidyas tiryakkarmā kvādhikriyatām 
śakyaṃ hy anena katicitsmṛtivākyāny upaśrutya japatapasyam anuṣṭhātum 
agnihotrādikarmaṇāṃ tu vedavākyāvabodha upakaroti 
tatrāpi yo yāvaj jānāti sa tāvaty adhikriyate 
agnihotravākyānāṃ yo 'rthaṃ vetti sa tatrādhikriyate 
kratvantarajñānaṃ na tatropakārakam 
athocyate 
vedaḥ kṛtsno 'dhigantavyaḥ iti kṛtsnavedaviṣayo 'yaṃ vidhir avabodhaparyantaḥ 
tatra kṛtsnasya vedasyāvabodhe kartavye kuto 'yaṃ pratibhāgāvabodhasaṃbhavaḥ yenocyate yo 'gnihotravākyasyārthaṃ vetti vākyāntarārtham avidvān apy adhikriyate iti 
atrocyate 
ekaśākhādhyayanaṃ tāvad avaśyaṃ kartavyam 
tatra yenaikaśākhādhītā tasyāś cārtho 'vadhṛtaḥ so 'navadhṛtaśākhāntarārtho 'dhikriyate 
nanu ca sarvatraika eva śāstrārthaḥ 
yadi nāma padavarṇānupūrvībhedaḥ śāstrarūpaṃ tv abhinnam 
padārthanyāyavyutpattyā vāvabodhaḥ 
na ca pratiśākhaṃ padārthā bhidyante 
nāpi nyāyaḥ 
tatra yenaiva hetunaikasyāḥ śākhāyā artho 'vadharyate śākhāntare 'py asāv asti na vyutpattyantaram apekṣate 
tatra yady ekā śākhāvagatā sarvā evāvagatā bhavanti 
satyam 
yāny ekasyām agnihotrādīny upadiṣṭāni teṣāṃ śākhāntare 'py upadiśyamānānāṃ mā bhūd bhedaḥ 
kiṃ tu kasyāṃcic chākhāyāṃ kānicit karmāṇi naivopadiśyante 
yathā bāhvṛce āśvalāyanake darśapūrṇamāsau śyenādir ābhicārakaḥ anye ca somayāgavājapeyabṛhaspatisavādayaḥ 
tatra yat tacchākhādhīnam agnihotrajyotiṣṭomādi tatrādhikriyate 
śākhāntaraṃ tv anadhītam aśrutaṃ kathaṃ tadvihitāni karmāṇy tacchākhādhyāyī vettu 
na caite somayāgā nityā yenānanuṣṭhānapratyavāyabhayāt parijñānāya śākhāntaram anviṣyate 
ādhānaṃ tu yady api tatra na paṭhitaṃ tatrāpy uddharāhavanīyam ity āhavanīyasya vidhānam 
lokāt tadartham anavabudhyamānaḥ ko 'yam āhavanīyo yasyādhānam iti śākhāntaram anviṣyati 
tataḥ śākhāntare paṭhyamānam ādhānaprakaraṇaṃ sarvaṃ paryālocayati 
evam āmāvāsyena vā haviṣeṣṭvā paurṇamāsena veti śrutvā kīdṛśam anayoḥ karmaṇo rūpam iti tathaiva śākhāntaraṃ gaveṣayate 
evam anyad api yat kāmyaṃ nityaṃ cānuṣṭheyaṃ tasya yat kiṃcid aṅgajātaṃ tatra nāmnātam ādhvaryavam audgātraṃ vā tat parijñāya tathaiva śākhāntarādhigamaḥ 
yat tu śākhāntarādhītam anuṣṭheyaṃ tasya na vedanasaṃbhavaḥ 
anekaśākhādhyāyinas tu tadarthaparasya sarvam etat pratyakṣam iti 
astīdṛśīṃ vidyām antareṇāpi karmānuṣṭhānam 
atha vā īṣadvyutpattyāpi saṃbhavaty anuṣṭhānaṃ 
yasya tu nirmalā vidyā vyākhyeyāni vidyāsthānāni tasya vidyā mānyatāsthānam 
garīya iti dvayor dvayoḥ saṃpradhāraṇe 'yam īyasunpratyayaḥ 
caturdaśavidyāsthanajñaḥ paṅgvandhanirdhanādir anadhikṛto 'pi vidyayaiva pūjyate 
teṣāṃ virodhe balābalam āha garīyo yad yad uttaram 
ekasya vittam anyasya bahubandhutā tatra vittavato bandhumān mānyaḥ 
yasmāc ca yat paraṃ tat tasmād gurutaram 
tathā bandhor vayaḥ tataḥ pūrvasmād api vittāt tad guru siddham 
ata upapannam śrutaṃ tu sarvebhyo garīyas tanmūlatvād dharmasya iti gautamavacanam 
garīya iti kathaṃ prakarṣapratyayo yāvatā naiva pūrvasya gurutvam 
yadi hi dve guruṇī tatrottarīyasya garīyastvam asti 
tarhi pūrvāpekṣayā vittasya nāstīti cet samudāye sāmānyena gurutve 'pekṣite aparasya prakarṣavivakṣāyāṃ yujyata īyasūn 
mānaḥ pūjā tasya sthānaṃ kāraṇam 
mānyasthānāni iti vā pāṭhe 'ntarbhūtabhāvārtho draṣṭavyaḥ 
mānyatvasthānāni mānyatvakāraṇāni 
ekaikaguṇasaṃbandhe parasya jyāyastvam uktam 
yatredānīṃ dvau pūrvāv ekasya bhavato 'parasyaikaḥ para iti tatra katham ity ata āha 
pañcānāṃ triṣu varṇeṣu bhūyāṃsi guṇavanti ca 
yatra syuḥ so 'tra mānārhaḥ śūdro 'pi daśamīṃ gataḥ 
pañcānām eteṣāṃ mānasthānānāṃ yatra bhūyāṃsi bahūny asarvāṇi sa mānyaḥ 
tatra paratvam nātīvādartavyam 
ekasya vittabandhū dve anyo vṛddhavayāḥ 
tatra pūrve bādhake 
saty api bahutve yadi na śreṣṭhāni bhavanti ekaṃ caikasyātyutkṛṣṭam tadā sāmyam 
na punaḥ parabādhakatvam 
garīya ekāpekṣayā caritārthatvāt 
yadi tu bhūyāṃsi gunavanty atyutkṛṣṭāni tadā sāmye 'pi saṃkhyayā pareṣāṃ pūrvāṇi paraiś ca samasaṃkhyāni tadā na pūrvataratayā bādhyabādhakabhāvaḥ 
kiṃ tarhi sāmānyam eva 
nanu ca yatra guṇavanti syuḥ so 'tra mānārha ity abhidhānena samasaṃkhyasyāpi pūrvasya bādhakatvam eva yuktam 
naivam 
tulyatve guṇānām etasya caritārthatvāt 
yathaiko 'pi vidyāvān aparo 'pi tayor yasya guṇavatī prakṛṣṭā vidyā sa praśasyate 
evaṃ sarvatra 
triṣu varṇeṣu brāhmaṇakṣatriyavaiśyeṣu 
yady ete guṇā bhūyāṃsaḥ prakṛṣṭāś ca kṣatriyasyāpi bhavanti tadā hīnaguṇena brāhmaṇena jātyutkṛṣṭenāpi kṣatriyaḥ pūjyaḥ 
evaṃ kṣatriyeṇa vaiśyaḥ 
evaṃ tribhir api dvijātibhiḥ śūdro 'pi daśamīm itaḥ 
daśamī antyāvasthocyate 
atyantavārdhakopalakṣaṇam etat 
evaṃ ca vittabandhū śūdrasya na māne hetū traivarṇikān prati daśamīgrahaṇāt 
karmavidye tu naiva tasya saṃbhavato 'nadhikārāt 
bhūyāṃsīty ādhikyamātraṃ vivakṣitaṃ na bahutvasaṃkhyaiva 
tena dviviṣayatāpi siddhā bhavati 
na hy ayaṃ saṃkhyāvācyeva bahuśabda ity atra pramāṇam asti 
bhūyaḥśabdaś cāyaṃ na bahuśabda ādhikye ca tatra tatra dṛṣṭaḥ prayogaḥ 
bhūyāṃś cātra parihāraḥ bhūyasābhydayena yokṣye iti pratyayārthabahutvam api na vivakṣitam 
jātyākhyāyām hy etad bahuvacanam 
vivakṣāyāṃ hi ekasya guṇavato mānahetutvaṃ na syāt 
tataś ca pūrvo 'vagatir bādhyate 
śūdro 'pi daśamīm ity atra ca kevalasyaiva vayasaḥ prakarṣe mānahetutvaṃ bruvann avivakṣāṃ darśayati 
samācāraś caivam eva 
cakriṇo daśamīsthasya rogiṇo bhāriṇaḥ striyāḥ 
snātakasya ca rājñaś ca panthā deyo varasya ca 
ayam anyaḥ pūjāprakāraḥ prāsaṅgika ucyate 
cakrī rathiko gantryādiyānādhirūḍhaḥ 
tasya panthā deyaḥ 
yena bhūmibhāgena grāmādi deśāntaraṃ gamyate sa paddhatiḥ panthā ucyate 
tatra yadi pṛṣṭhataḥ saṃmukhato vā rathika āgacchet tadā tadgamanoparodhinaḥ pathipradeśāt padātir apakrāmet 
daśamīstho 'tyantapariṇatavayāḥ 
rogī vyādhinātyantapīḍitaḥ 
bhārī gṛhītavrīhyādigurudravyaḥ 
so 'pi yathopasartum aśakto 'nugrāhyaḥ 
striyā anapekṣya jātiguṇabhartṛsaṃbandhān strītvamātreṇaiva 
rājā ca viṣayeśvaro 'trābhipretaḥ na kṣatriya eva 
tathā cottaratra pārtivagrahaṇena nigamane pṛthivyā īśvaraḥ pārthivaḥ 
nanu copakrame rājaśabdaśravaṇād vākyāntaragataḥ pārthivaśabdas tatpara eva yuktaḥ 
rājaśabdo hi kṣatriyajātivacano vijñātaḥ 
sa tāvad anupajātavirodhitvād upakramagato mukhyārtho grāhyaḥ 
balādivākye tu tatsāpekṣakṣatriyajātivihitena dharmeṇa pṛthivīpālanākhyena pārthivaśabdasya prayogasaṃbhavena jātyantaraviṣayatvam ayuktam 
atrocyate 
mānyatātra śrutā 
snātako nṛpamānabhāgīti 
tatra kṣatriyajātīyamātrān mānyatvaṃ snātakasya siddham eva brāhmaṇaṃ daśavarṣam iti 
tatra hi bhūmipaśabdaḥ kṣatriyajātimātropalakṣaṇārtha ity uktam 
upalakṣaṇatvāc ca rājajāteḥ kṣatriyasyāpi prajeśvarasyāyaṃ dharmo vijñāyate 
varo vivāhāya pravṛttaḥ 
eteṣāṃ panthā deyaḥ 
tyāgamātraṃ ca dadatyarthaḥ 
tyāgaś ca patho 'pasaraṇam 
ata eva caturthī na kṛtā 
teṣāṃ tu samavetānāṃ mānyau snātakapārthivau 
rājasnātakayoś caiva snātako nṛpamānabhāk 
teṣāṃ tu samavetānām ekatra saṃnipatitānāṃ mānyau snātakapārthivau prakṛtena pathodānena 
nṛpamānabhāk nṛpasya sakāśān mānaṃ bhajate labhate 
ṣaṣṭhī nirdhāraṇe 
cakryādīnāṃ tv anyoynaṃ vikalpaḥ 
sa ca śaktyapekṣaḥ 
upanīya tu yaḥ śiṣyaṃ vedam adhyāpayed dvijaḥ 
sakalpaṃ sarahasyaṃ ca tam ācāryaṃ pracakṣate 
ācāryādiśabdānām evārthanirūpaṇārtham idam ārabhyate 
sopacāro hi loke eṣāṃ prayogaḥ 
na ca śabdārthasaṃbandhasya smartṛbhir ācāryapāṇiniprabhṛtibhir etan nirūpitam 
iyaṃ cācāryapadārthasmṛtir vyavahāramūlā na vedamūlā pāṇinyādismṛtivat 
na hy atra kiṃcit kartavyam upadiśyate 
asya śabdasyāyam artha iti siddharūpo 'yam arthaḥ na sādhyarūpaḥ 
upanīya upanayanaṃ kṛtvā yo vedam adhyāpayati grāhayati sa ācāryaḥ 
grahaṇaṃ cātrādhyetrantaranirapekṣaṃ vākyānupūrvīsmaraṇam 
kalpaśabdaḥ sarvāṅgapradarśanārthaḥ 
rahasyam upaniṣadaḥ 
yady api te 'pi vedaśabdenaiva gṛhītās tathāpi dvitīyas teṣāṃ vyapadeśo 'sti vedāntā ity antaśabdaṃ samīpavacanaṃ manyamāno naite vedā iti manyeta tadāśaṅkānivṛttyarthaṃ rahasyagrahaṇam 
anye tu rahasyaṃ vedārthaṃ varṇayanti 
tena na svarūpagrahaṇamātrād ācāryakaniṣpattiḥ api tu tadvyākhyānasahitāt 
tathā cābhidhānakośe 'bhihitam vivṛṇoti ca mantrārthān ācāryaḥ so 'bhidhīyate iti 
mantragrahaṇaṃ vedavākyopalakṣaṇārtham 
asmiṃś ca vyākhyāne 'rthāvabodho 'py ācāryakaraṇavidhiprayuktaḥ syān na kevalaṃ saṃpāṭhamātram 
tataś ca sarvasya sarvaḥ svādhyāyavidher anuṣṭhāpakaḥ syāt 
astu paraprayukte 'py anuṣṭhāne svādhyāyavidher brahmacāriṇaḥ svārthasiddhiḥ 
yadā tarhi kāmyatvād ācāryakaraṇavidher ācāryo na pravartate tadā svādhyāyavidhyarthānuṣṭhānaṃ na prāpnoti 
tataś ca nityaḥ svādhāyavidhiḥ syāt 
na ca rahasyaśabdo vedārthavacanatayā prasiddhaḥ 
tasmāt pūrvam eva rahasyagrahaṇasya prayojanam 
prādhānyād vā pṛthag upādānam 
yat tu vivṛṇoti ca mantrārthān ity asmṛtir evaiṣā mantraśabdasyopalakṣaṇatve pramāṇābhāvāt 
tasmāt pāṭhābhiprāyam asya vidheḥ prayojakatvam 
ato vedasvarūpagrahaṇe māṇavakasya jāte ācāryakaraṇavidhinirvṛttiḥ 
ekadeśaṃ tu vedasya vedāṅgāny api vā punaḥ 
yo 'dhyāpayati vṛttyartham upādhyāyaḥ sa ucyate 
vedasyaikadeśo mantraḥ brāhmaṇaṃ vā 
vedavarjitāni vā kevalāny aṅgāny eva yo 'dhyāpayati tathā sarvam api vedam 
vṛtthyarthaṃ jīvikārtham nācāryakaraṇavidhivaśena sa upādhyāyo nācāryaḥ 
anyenopanītaṃ yaḥ kṛtsnam api vedam adhyāpayati nāsāv ācāryaḥ 
upanīyāpi yaḥ kṛtsnaṃ vedaṃ nādhyāpayati so 'pi nācāryaḥ 
yady evam ekadeśagrahaṇam upādhyāyalakṣaṇe kṛtam ācāryalakṣaṇe upanayanagrahaṇam yas tarhy anupanetā kṛtsnavedādhyāpakaś ca tasya kiṃ lakṣaṇam 
nāsāv ācāryo nāpy upādhyāyaḥ 
na cāpi nāmāntaraṃ tasya śrutam 
ucyate 
alpaṃ vā bahu vā yasya śrutasya ity anena gurur asāv ācāryān nyūna upādhyāyād apy adhikaḥ 
api punaḥ śabdau pādapūraṇārthau 
niṣekādīni karmāṇi yaḥ karoti yathāvidhi 
saṃbhāvayati cānnena sa vipro gurur ucyate 
niṣekagrahaṇāt pitur ayaṃ gurutvopadeśaḥ 
niṣeko retaḥsekaḥ sa ādir yeṣāṃ karmaṇām 
ādigrahaṇāt sarve saṃskārā gṛhyante 
tāni yaḥ karoty annena ca yaḥ saṃbhāvayati saṃvardhayati 
caivenam iti vā pāṭhaḥ 
arthas tu sa eva annenaiva saṃbhāvanopapatteḥ 
arthāntaranirdeśaḥ enaṃ kumāram 
nanu cānvādeśaḥ 
na ceha kumārasya pūrvam upadeśaḥ 
naivam 
kasyānyasya niṣekādīni kriyante 
sāmarthyād api nirdeśo na nirdeśata eva 
tāni yaḥ karoti 
evam ābhyāṃ guṇābhyāṃ hīnaḥ kevalajanakatve pitaiva bhavati na guruḥ 
na caivaṃ mantavyam asati gurutve nāsau mānyaḥ 
sarvaprathamam asāv eva mānyaḥ 
tathā ca bhagavān vyāsaḥ
prabhuḥ śarīraprabhavaḥ priyakṛt prāṇado guruḥ 
hitānām upadeṣṭā ca prathyakṣaṃ daivataṃ pitā  iti 
vipragrahaṇaṃ pradarśanārtham 
agnyādheyaṃ pākayajñān agniṣṭomādikān makhān 
ya karoti vṛto yasya sa tasyartvig ihocyate 
āhavanīyādīnām agnīnām utpādakakarma agnyādheyam ucyate 
vasante brāhmaṇo 'gnīn ādadhīta iti vihitam 
pākayajñā darśapūrṇamāsādayaḥ 
agniṣṭomādayo makhāḥ somayāgaḥ 
makhaśabdaḥ kratuparyāyaḥ 
etāni karmāṇi yasya yaḥ karoti sa tasyartvig ity ucyate 
yasya tasyetiśabdau saṃbandhitāṃ darśayataḥ 
yasyaivaitāni karmāṇi karoti tasyaivāsāv ṛtvig ucyate nānyasya 
sarva eta ācāryādayaḥ saṃbandhiśabdāḥ 
vṛtaḥ prārthitaḥ śāstrīyeṇa vidhinā kṛtavaraṇaḥ 
mānyatāprasaṅgād ṛtviksaṃjñopadeśo 'tra na hi brahmacāridharmeṣu ṛtvijām avasaraḥ 
ācāryādivat pūjya ity asminn avadhau tallakṣaṇam ucyate 
ya āvṛṇoty avitathaṃ brahmaṇā śravaṇāv ubhau 
sa mātā sa pitā jñeyas taṃ na druhyet kadācana 
ya ubhau śravaṇau brahmaṇā vedādhyāpanena āvṛṇoti sa mātā sa pitā jñeyaḥ 
nedam adhyāpakasya matāpitṛśabdavācyatāvidhānam 
ācāryādiśabdavat prasiddhārthau hi pitṛmātṛśabdau 
janakaḥ pitā 
jananī mātā 
upacāreṇādhyāpakastutyarthaṃ prayujyete 
yathā gaur vāhīka iti 
loke hy antyantopakārakau mātāpitarau prathitau tau hitaṃ janayato bhaktādinā puṣṇītaḥ svaśarīrānapekṣam api putrahite pravartete 
ato mahopakārakatvāt tābhyām upādhyāyaḥ stūyate 
yo vidyāyāṃ upakaroti sa sarvopakārakebhyaḥ śreyān 
avitathaṃ kriyāviśeṣaṇam etat 
avitathena satyena brahmaṇānakṣaravisvaravarṇitena tan na druhyeta 
apakāro drohas tad upari avajñānaṃ ca 
kadācana niṣpannagranthagrahaṇe taduttarakālam api na druhyeta 
tathā ca niruktakāraḥ
adhyāpitā ye gurūn nādriyante viprā vācā manasā karmaṇā vā 
nādriyante avajñāṃ kurvanti 
yathaiva te
śiṣyā 
na guror bhojanīyāḥ
na bhogāya kalpante 
tathaiva tān na bhunakti śrutaṃ tat 
pāṭhāntaram ātṛṇatti iti 
arthāt karṇau bhinatti vidhyatīty upamayādhyāpanam evocyate 
aviddhakarṇaḥ kila sa smṛto naraḥ śrutaṃ na yasya śrutigocaraṃ gatam 
iti 
sarvādhyāpakānām ācāryopādhyāyagurūṇām ayaṃ kṛtavidhyasyāpi drohapratiṣedhaḥ 
upādhyāyān daśācārya ācāryāṇāṃ śataṃ pitā 
sahasraṃ tu pitṝn mātā gauraveṇātiricyate 
stutyakrameṇa prakṛṣṭapūrvavidhānam 
upādhyāyāc chreṣṭa ācāryas tasmāt pitā tato 'pi māteti 
daśādisaṃkhyānirdeśaḥ stutimātram 
pūrvasmāt pūrvasmāt parasya parasyātiśayo vivakṣitaḥ 
ata eva sahasraṃ pitur iti vacanam 
upādhyāyān daśātiricyate 
daśabhya upādhyāyebhyo 'dhikaḥ 
kathaṃ punar atra dvitīyā 
atir ayaṃ karmapravacanīyaḥ 
upādhyāyān atikramyātikramyātiricyate gauraveṇa sātiśayena yujyate 
atha vādhikyam atirekaḥ taddhetuke 'bhibhave dhātur vartate 
gauravādhikyenopādhyāyān abhibhavati 
atiricyata iti karmakartari dvitīyā cāviruddhā duhipacyor bahulaṃ sakarmakayoḥ iti bahulagrahaṇāt 
nanu cānantaram eva vakṣyati garīyān brahmadaḥ pitā iti iha cācāryāt pitur ādhikyam ucyate tad itaretaravyāhatam 
naiṣa doṣaḥ 
ihācāryo nairuktadarśanenādhyāpakaḥ saṃskāramātreṇācāropadeśamātreṇa cābhipretaḥ ācārya ācāraṃ grāhayatīti 
na caiṣa niyamaḥ svaśāstrasiddhābhir eva saṃjñābhir vyavahāraḥ 
guruśabdo hy atra pitari paribhāṣitaḥ ācārye ca tatra tatra prayujyate 
tena svalpopakārād upanayanamātrakarād ācāragrāhakād adhyāpanarahitād idaṃ pitur jyāyastvam 
asmiṃś ca krame vivakṣite samavāya eteṣāṃ mātā prathamaṃ vandyā tataḥ pitā tata ācāryas tata upādhyāyaḥ 
mukhyācāryasaṃnidhau pitari ca saṃskartari saṃnihite kaḥ kramaḥ 
ata āha 
utpādakabrahmadatror garīyān brahmadaḥ pitā 
brahmajanma hi viprasya pretya ceha ca śāśvatam 
utpādako janakaḥ brahmadātā adhyāpakaḥ tau dvāv api pitarau 
tayoḥ pitror garīyān pitā yo brahmadaḥ 
ataḥ pitrācāryasamavāye ācāryaḥ prathamam abhivādyaḥ 
atra heturūpam arthavādam āha 
brahmajanma hi brahmagrahaṇārthaṃ janma brahmajanma 
śākapārthivāditvāt samāsaḥ 
asmin samāse upanayanaṃ brahmajanma 
atha vā brahmagrahaṇam eva janma 
tad viprasya śāśvataṃ nityaṃ pretyopakārakam iha copakārakam 
kāmān mātā pitā cainaṃ yad utpādayato mithaḥ 
saṃbhūtiṃ tasya tāṃ vidyād yad yonāv abhijāyate 
ślokadvayam arthavādaḥ 
mātāpitarau yad enaṃ dārakam utpādayato janayato mitho rahasi parasparaṃ tat kāmād dhetor manmathaparavaśau 
saṃbhūtiṃ tasya tāṃ vidyāt 
tasya dārakasya saṃbhavotpattir yad yonau mātṛkukṣāv abhijāyate 'ṅgapratyaṅgāni labhate 
saṃbhavaś ca yeṣāṃ bhāvānāṃ te tathaiva vinaśyanti 
ataḥ kiṃ tena saṃbhavena yasyānantarabhāvī vināśaḥ 
ācāryas tv asya yāṃ jātiṃ vidhivad vedapāragaḥ 
utpādayati sāvitryā sā satyā sājarāmarā 
ācāryāt tu yat tasya janma tad avināśi 
gṛhīte vede 'vagate ca tadarthe karmānuṣṭhānāt svargāpavargaprāptir ity asya sarvasyācāryamulatvāt sa śreṣṭhaḥ 
yāṃ jātim utpādayati yaṃ saṃskāram upanayanākhyaṃ dvitīyaṃ janmeti janmasaṃstutiṃ nirvartayati sāvitryā tadanuvacanena sā jātiḥ satyā sājarāmarā 
yady apy ete 'bhinnārthāḥ śabdās tathāpīhopanayanākhyasya janmano mātṛjanmanaḥ sakāśāṅ guṇātiśayavivakṣāyāṃ prayuktāḥ 
na hi jarāmṛtyū prāṇinām iva jāteḥ saṃbhavataḥ 
avināśitvaṃ tv ekenaiva śabdena śakyate pratipādayitum 
na ca tat pratipādyate 
vedapāraga ācāryo yāṃ jātiṃ vidhivat sāvitryā upanayanāṅgakalāpena sāvitrīśabdasya tallakṣaṇatvāt utpādayati sā śreyasīti padayojanā 
jātir janma 
alpaṃ vā bahu vā yasya śrutasyopakaroti yaḥ 
tam apīha guruṃ vidyāc chrutopakriyayā tayā 
ya upādhyāyo yasya māṇavakasyopakaroti śrutasya śrutenety arthaḥ 
alpaṃ vā bahu vā kriyāviśeṣaṇam etat 
tam api svalpaśrutopakāriṇaṃ guruṃ vidyāt 
evaṃ tu yojanā jyāyasī 
yasya śrutasya sāmānādhikaraṇye vedaviṣayasya vedāṅgaviṣayasya vā śāstrāntaraviṣayasya tarkakalāśāstrasya yad alpaṃ bahu vā tenopakarotīty adhyāhāraḥ 
śrutaṃ ca tadupakriyā cāsau śrutopakriyā tayā upakārakriyayā taddhetutvāc chrutam upakriyeti sāmānādhikaraṇyam 
guruvṛttis tatra kartavyā tadvyapadeśo vā tatrācāryādiśabdavat smaryate 
brāhmasya janmanaḥ kartā svadharmasya ca śāsitā 
bālo 'pi vipro vṛddhasya pitā bhavati dharmataḥ 
brahmagrahaṇārthaṃ janma brāhmam upanayanaṃ tasya kartā 
svadharmasya śāsitā upadeṣṭā vedārthavyākhyānena 
sa tādṛśo bālo 'pi brāhmaṇo vṛddhasya jyeṣṭasya pitā bhavati 
pitṛtulyā tatra vṛttiḥ kartavyā jyeṣṭhenāpi 
kathaṃ punaḥ kanīyāñ jyeṣṭham upanayate 
aṣṭame hy upanayanam 
yāvac ca nādhītaśrutavedas tāvan nācāryakaraṇavidhāv adhikriyate 
evaṃ tarhi nopanayanam atra brāhma janma kiṃ tarhi svādhyāyagrahaṇam eva 
tasya kartā adhyāpayitā 
svadharmasya vedārthasya śāsitā vyākhyātā pitā bhavati 
dharmataḥ pitṛdharmās tatra kartavyāḥ 
dharmata iti dharmanimittaṃ tatra pitṛtvam 
na ca te dharmā adhyāpakavyākhyātroḥ pitṛsaṃbandhinaḥ siddhāḥ santi 
ato vidhīyate brāhmaṇavat kṣatriye vartitavyam iti 
adhyāpayāmāsa pitṝn śiśur āṅgirasaḥ kaviḥ 
putrakā iti hovāca jñānena parigṛhya tān 
pūrvasya pitṛvad vṛttividher arthavādo 'yaṃ parakṛtināmā 
aṅgirasaḥ putraḥ kavir nāma śiśur bālaḥ pitṛtulyān pitṛvyamātulatatputrādīn adhikavayaso 'dhyapayāñ cakāra adhyāpitavān 
sa cāhvānanimitteṣu tān putrakā āgacchata ity ājuhāva 
jñānena parigṛhya tān svīkṛtya śiṣyān kṛtvā 
te tam artham apṛcchanta devān āgatamanyavaḥ 
devāś caitān sametyocur nyāyyaṃ vaḥ śiśur uktavān 
te pitrādisthānīyā putrakā ity āhvānena āgatamanyava utpannakrodhās tam arthaṃ putraśabdāhvānaṃ devān pṛṣṭavantaḥ 
anena bālena vayam evam āhūyāmahe 
kim etad yuktam 
te devāḥ pṛṣṭāḥ santaḥ sarve samavāyaṃ kṛtavantaḥ sametya ekamatyaṃ sthāpayitvaitān kaveḥ pitṝn ūcur uktavanto nyāyyaṃ yuktaṃ vo yuṣmān śiśur uktavān 
ajño bhavati vai bālaḥ pitā bhavati mantradaḥ 
ajñaṃ hi bālam ity āhuḥ pitety eva tu mantradam 
yasmān na ca vayasā svalpena bālo bhavati kiṃ tarhy ajño mūkho vṛddho 'pi yaḥ 
mantrada upalakṣaṇam 
mantrān vedān yo dadāty adhyāpayati vivṛṇoti ca sa pitā bhavati 
vaiśabda āgamāntarasūcakaḥ 
devānām apy eṣa āgamaḥ purāṇa eva 
tathā caitihyasūcakaḥ paropadeśa āhur iti 
ajñaṃ mūrkhaṃ bālam ity āhur asmatpūrve 'pi 
piteti mantradam 
itikaraṇaṃ svarūpaparatām bodhayati 
yataḥ parataḥ śrūyate 
bāla ity etena śabdenājñamātraḥ 
ataś ca bālaśabdād dvitīyāyā abhāvaḥ 
chāndogye śaiśavaṃ brāhmaṇam etad vastutaḥ smṛtikāreṇa varṇitam 
na hāyanair na palitair na vittena na bandhubhiḥ 
ṛṣayaś cakrire dharmaṃ yo 'nūcānaḥ sa no mahān 
iyam aparādhyāpakapraśaṃsā 
hāyanaśabdaḥ saṃvatsaraparyāyaḥ 
na bahubhir varṣaiḥ pariṇatavayā mahān pūjyo bhavati na palitaiḥ keśaśmaśruromabhiḥ śuklaiḥ na vittena bahunā na bandhubhiḥ 
prāguktāni mānyasthānāny āpadyante 
samuditair na mahān bhavati kiṃ tarhi ekayaiva vidyayā 
yasmād ṛṣayaś cakrire 
ṛṣir darśanāt 
niḥśeṣavedārthadarśino niścityemaṃ dharmaṃ vyavasthāpitavantaḥ 
yo 'nūcānaḥ anuvacanam adhyāpanaṃ kṛtsnāṅgasya vedasya sa no 'smākaṃ mahāñ chreṣṭhaḥ 
karotir vyavasthāpane vartate nābhūtajanane 
viprāṇāṃ jñānato jyaiṣṭhyaṃ kṣatriyāṇāṃ tu vīryataḥ 
vaiśyānāṃ dhānyadhanataḥ śūdrāṇām eva janmataḥ 
ayam apy arthavāda eva 
yad uktaṃ vittādibhyaḥ samuditebhyaḥ kevalāpi vidyā jyāyasīti tad eva saprapañcam anena nirdiśyate 
brāhmaṇānāṃ jñānena jyaiṣṭhyaṃ na vittādibhiḥ kṣatriyāṇāṃ vīryataḥ vīryaṃ dravyasya kauśalaṃ dṛḍhaprāṇatā ca 
vaiśyānāṃ dhānyadhanataḥ 
dhānyasya pṛthagupādānād dhanaśabdo hiranyādivacanaḥ brāhmaṇaparivrājakavat 
bahudhano vaiśyaḥ sa jyeṣṭhaḥ 
ādyāditvāt tṛtīyārthe tasiḥ 
hetau tṛtīyā 
na tena vṛddho bhavati yenāsya palitaṃ śiraḥ 
yo vai yuvāpy adhīyānas taṃ devāḥ sthaviraṃ viduḥ 
na tena vṛddha ucyate yenāsya palitaṃ dhavalaṃ śiraḥ śiraḥsthāḥ keśāḥ 
kathaṃ tarhi yo vai yuvāpi taruṇo 'pi atha cādhīte taṃ devāḥ sthaviraṃ viduḥ bruvate 
devāḥ kila sarvasya veditāra iti praśaṃsā 
yathā kāṣṭhamayo hastī yathā carmamayo mṛgaḥ 
yaś ca vipro 'nadhīyānas trayas te nāma bibhrati 
iyam adhyayanādhyetṛstutiḥ kāṣṭhamayo dāruṇā yaḥ kriyate krakacādinā hastyākṛtiḥ sa yathā niṣphalaḥ na hastikāryaṃ rājñāṃ śatruvadhādi karoti evaṃ yo brāhmaṇo nādhīte sa kāṣṭhatulyaḥ na kvacid adhikārī 
carmamayo mṛgaḥ carmavikāro 'nyo 'pi yo mṛgaḥ sa niṣphalo nākheṭakādikāryaṃ karoti 
traya ete nāmamātraṃ bibhrati na tasyārtham 
yathā ṣaṇḍḥo 'phalaḥ strīṣu yathā gaur gavi cāphalā 
yathā cājñe 'phalaṃ dānaṃ tathā vipro 'nṛco 'phalaḥ 
ṣaṇḍho napuṃsaka ubhavyañjano 'śaktaḥ strīgamane yathā strīṣv aphalaḥ 
yathā gaur gavi strīgauḥ strīgavyām evaṃ tathā vipro 'nṛco 'nadhīyāno 'phalaḥ 
saptāṣṭaślokāḥ adhyetṛveditroḥ praśaṃsārthā atikrāntāḥ idānīm aśraddhasya śiṣyasyādhīyānasyetas tataś cittaṃ vyākṣipyate 
ahiṃsayaiva bhūtānāṃ kāryaṃ śreyo 'nuśāsanam 
vāk caiva madhurā ślakṣṇā prayojyā dharmam icchatā 
adhyāpayituḥ krodhotpattau tāḍanaparuṣabhāṣaṇādyam atyarthaṃ prāptaṃ niṣidhyate 
ahiṃsayā atāḍanena bhūtānāṃ bhāryāputradāsaśiṣyasodaryāṇām 
śreyo'rtham anuśāsanaṃ kāryam 
bhūtagrahaṇān mā śiṣyasyaiva vijñāyi 
dṛṣṭādṛṣṭaphalāvāptiḥ śreyaḥ tadartham anuśāsanam 
agranthako vopadeśaḥ śāstrādhyāpanavyākhyāne vā 
yathāsaṃbhavam atitāḍanaṃ krośanaṃ cātra pratiṣidhyate 
īṣattāḍanaṃ tv abhyanujñātam eva rajjvā veṇudalena vā iti 
kathaṃ tarhi mārge sthāpyāḥ 
vāk caiva madhurā sāntvapūrvikā 
priyayā vācā ślakṣṇayā noccair uddhatena kākarūkṣeṇa svareṇa priyeṇāpi adhīṣva putraka mā cittam anyatrābaddhāḥ śraddhayā samāpya śīghraṃ prapāṭhakaṃ tatkṣaṇaṃ vihariṣyasi śuśubhiḥ savayobhiḥ 
yas tu na tathā śraddhām upaiti tasyokto vidhiḥ veṇudenena iti 
proyojyā vaktavyā 
dharmam icchatā 
evaṃ sātiśayo 'dhyāpanadharmo bhavati 
yasya vāṅmanase śuddhe samyaggupte ca sarvadā 
sa vai sarvam avāpnoti vedāntopagataṃ phalam 
yasyādhyāpayitur anyasya vā saṃkṣobhahetau sati vāṅmanasī śuddhe na kāluṣyaṃ gacchataḥ 
samyaggupte cotpanne 'pi kāluṣye na paradrohavyavasāyo na ca tatpīḍārthaḥ karmārambhaḥ etat samyaggopanaṃ vāṅmanasayoḥ 
sarvadāgrahaṇaṃ puruṣamātradharmārthaṃ nādhyāpayitur eva adhyāpanakāle 
sa vai sarvam avāpnoti 
vedāntā vedasiddhāntāḥ 
siddhaśabdasyātyantaṃ siddha iti siddhe śabdārthasaṃbandhe ity atrātyantaśabdasyeva lopaḥ 
vaidikeṣu vākyeṣu ya siddhānto vyavasthitārtho 'sya karmaṇa idaṃ phalam ity upagataḥ abhyupagato vedavidbhiḥ tatphalaṃ sarvaṃ prāpnoti 
evam ca vadatā vāṅmanasasaṃyamasyānena vākyena kratuṣu puruṣobhayadharmatoktā bhavati 
kevalapuruṣadharmātikrame hy asati kratuvaiguṇye 'saṃyato 'pi vāṅmanasābhyāṃ kim iti kṛtsnaṃ phalaṃ na prāpnoti yenocyate saṃyamī sarvam āpnoti iti 
anye tu vedāntān rahasyabrāhmaṇān vyācakṣate 
teṣu yad abhyupagataṃ phalaṃ nityānāṃ karmaṇāṃ niṣphalānāṃ ca yamaniyamānāṃ tatphalaṃ brahmaprāptilakṣaṇaṃ sarvam āpnoti 
kathaṃ punar nityāni brahmaprāptyarthānīti ced asti keṣāṃcid darśanam 
atha vā vedasyānto 'dhyāpanasamāptis tato yat phalam ācāryakaraṇavidhis tat prāpnoti 
evaṃ tu vyākhyāne 'dhyāpanavidhyarthataiva syāt 
nāruntudaḥ syād ārto 'pi na paradrohakarmadhīḥ
yayāsyodvijate vācā nālokyāṃ tām udīrayet 
ayam aparaḥ puruṣārthamātradharmaḥ 
arūṃṣi marmāṇi tudati vyathayatīty aruṃtudo marmasparśinīr vāco 'tyantodvejanakarīr ākrośavāco yo vadati 
ārtaḥ pīḍito 'pi pareṇa na tādṛśam apriyaṃ bhāṣeta 
tathā paradrohaḥ parāpakāraḥ tadarthaṃ karma taddhīś ca na kartavyā 
atha vā paradrohaś cāsau karma ca tatra dhīḥ buddhir api na kartavyā 
yayā vācā narmaprayuktayāpi para udvijate atha ca tāṃ vācaṃ nodīrayet 
vākyaikadeśam api tādṛśaṃ noccārayed yata ekadeśād arthaprakaraṇādinārthāntarasūcanaṃ pratīyate 
yataḥ sā vāg alokyā svargādilokaprāptipratibandhinī 
saṃmānād brāhmaṇo nityam udvijeta viṣād iva 
amṛtasyeva cākāṅkṣed avamānasya sarvadā 
bhikṣamāṇasya brahmacāriṇo gṛhe vopādhyāyasya jīvikayādhyāpayato yatra saṃmānaṃ na syān na tena cittasaṃkṣobham ādadīta api tu saṃmānād evodvijeta pūjayaiva dīyamānaṃ na bahu manyeta 
amṛtam ivākāṅkṣed abhilaṣed avamānam avajñāṃ sarvadā 
utkaṇṭhāsāmānyāt adhīgarthatvam ākāṅkṣer āropya ṣaṣṭhī kṛtā 
nanu cānarcitam abhojyam 
satyaṃ cittasaṃkṣobhapratiṣedhārtham etat 
na tu tādṛśasya bhojyatocyate 
saṃmānāvamanayoḥ samena bhavitavyaṃ na punar avamānaṃ prārthanīyam 
brahmacāriṇas tv avamatam api bhikṣādānam 
na cāyaṃ pratigrahaḥ yo 'rcitaṃ pratigṛhṇāti itty etasya yena viṣayaḥ syāt 
sukhaṃ hy avamataḥ śete sukhaṃ ca pratibudhyate 
sukhaṃ carati loke 'sminn avamantā vinaśyati 
pūrvasya vidher arthavādo 'yaṃ phaladarśanārthaḥ 
so 'vamānān na kṣubhyati sa sukhaṃ śete 
anyathā dveṣeṇa dahyamāno na kathaṃcin nidrāṃ labhate 
pratibuddhaś ca taccintāparo na sukhaṃ vindati 
utthitaś ca śayanāt kāryeṣu sukhaṃ carati 
yas tv avamānasya kartā sa tena pāpena vinaśyati 
anena kramayogena saṃskṛtātmā dvijaḥ śanaiḥ 
gurau vasan saṃcinuyād brahmādhigamikaṃ tapaḥ 
saṃskṛtātmā upanīto dvijo 'nena kramayogena tapaḥ saṃcinuyāt 
adhyeṣyamāṇa ity ata ārabhya yad brahmacāriṇaḥ kartavyam uktam tasya anena iti pratyavamarśaḥ 
anena vidhisaṃghātena kramayogena krameṇānuṣṭhīyamānena tapa ātmasaṃskāraṃ niṣkalmaṣatvalakṣaṇam 
yathā tapasā cāndrāyaṇādinā niṣkalmaṣatvaṃ bhavaty evam anenāpi vedagrahaṇārthena yamaniyamasamūhena 
ataḥ saṃcinuyāt śanair atvarayārjayec ca vardhayec ca 
kramaḥ paripāṭī idaṃ kṛtvedaṃ kartavyaṃ oṃkārapūrvikāḥ ityādiḥ 
tena yogaḥ saṃbandho yasyānuṣṭhānasyeti yāvat 
brahmaṇaḥ ādhigamikam adhigamārtham 
adhyayanabodhāv adhigamaḥ 
tapoviśeṣair vividhair vrataiś ca vidhicoditaiḥ 
vedaḥ kṛtsno 'dhigantavyaḥ sarahasyo dvijanmanā 
tapoviśeṣaiḥ kṛcchracāndrāyaṇādibhir vividhair bahuprakārair ekāhāracaturthakālāhārādibhir abhikṣiṇvatā śarīram 
vrataiś copaniṣadmahānāmnikādibhiḥ 
vidhinoditair gṛhyasmṛtiṣv āmnātair anuṣṭhīyamānair vedaḥ kṛtsno 'dhigantavyaḥ 
ye tu pūrvaśloke tapaḥ śabdo brahmacāridharme prayukta ihāpi tapoviśeṣās ta evābhipretā ity āhuḥ na te samyaṅ manyante vrataśabdenaiva teṣāṃ saṃgṛhītatvāt 
vratam iti hi śāstrato niyama ucyate 
sāmānyaśabdatvāc ca vrataśabdasya mahānāmnikādīnām api grahaṇasiddhiḥ 
tasmāt tapāṃsy upavāsādīny abhipretāni 
iha kecid veda ity atraikavacanaṃ vivakṣitaṃ manyante 
yady api tavyapratyayanirdeśād viniyogato vedasya prādhānyaṃ saṃskāryatayā pratīyate tathāpi vidhito vastutaś cārthāvabodhe guṇabhāva eva 
guṇe ca saṃvivakṣite 'rthāvabodhaparyanto hy ayaṃ vedaviṣayo māṇavakasya vyāpāro vidhivṛttaparyālocanayāvasīyate 
ayaṃ hy atra vidhyarthaḥ adhītena vedenārthāvabodhaṃ kuryāt na saṃskāryatvam anyathā nirvahati 
sarvo hi kāryāntare śeṣabhūtaḥ saṃskriyate 
vedasya ca dṛṣṭam eva kāryam adhītasya svārthabodhajanakatvam anyathā saktūñ juhoti itivat prādhānyaṃ śrutam apy utsṛjyeta 
dhātur apy avabodhārtha eva 
adhigamanaṃ hi jñānam ucyate 
sarve gatyarthā jñānārthāḥ iti smṛtam 
svarūpagrahaṇaṃ ca vedasya prāg eva vihitam saṃhatya hastāv adhyeyam ityādinā 
tasyaivārthagrahaṇaparyantatānena pratipādyate 
vivakṣām eva matvānekavedādhyayanam aprāptaṃ pratiprasaviṣyate vedān adhītya iti 
yady apy anekavedādhyayanam asti kvaikatvavivakṣopayujyate 
bāḍham upayujyate 
ekasyām eva śākhāyām adhītāyāṃ svādhyāyo 'dhyetavyaḥ iti vidhyarthanivṛttiḥ 
icchātas tv anekavedādhyayanam yadi na vidhicoditaṃ ka unmatto dantakalaśikayātmānaṃ kleśayiṣyati 
asty evātra vidhyantaraṃ vedān adhītya iti tac ca phalakāmasya 
phalaṃ ca svargaḥ 
athāsya vidher vākyaśeṣe kiṃcid āmnāyate ghṛtakulyādayo 'nyad vā tatas tad eva bhavitum arhati 
brahmacāriṇo hi vidhir arthāvabodhaviṣayo dṛṣṭaprayojanaś ca avabodhasya karmānuṣṭhānopayogadarśanād viduṣaḥ karmaṇy adhikārāt 
ekaikavedādhyayanam adṛṣṭāyaiva 
anyathaikavedādhyayanenaiva svādhyāyavidhinirvṛtter asati dharmāya vidhau vedān adhītyetyādivacanam anarthakam eva syāt 
atroyate 
katham ayaṃ pakṣaḥ saṃgaccheta yāvataiko 'yaṃ vidhir vedo 'dhigantavya iti sa cet saṃskāravidhitvād dṛṣṭakarmānuṣṭhānopayogāc ca nādṛṣṭārthaḥ kalpyate tad anekavedādhyayane 'pi tulyam 
tatrāpi hy ayaṃ prakāro 'sty eva 
vairūpyaṃ ca syāt 
kvacid ādhānavidhivad avabodhadvāreṇa nityakāmyakarmasaṃbandhaḥ kvacit sākṣāt phalārthateti 
atha matam vedān adhītya iti vidhyantaram etat na vācāryakaraṇavidhiprayojyam 
tat phalakāma evātrādhikriyata iti 
tad asat 
na caitad vidhyantaram 
prakṛtasyaiva vidher asatyāṃ saṃkhyāvivakṣāyāṃ pañcaṣaṭsaptādiśākhādhyayanaṃ yāvacchaktiprāptaṃ trayaṃ niyamayati 
na cādhīyīteti vidhir atra śrūyate 
api tu gṛhasthāśramam āvaset ity ayam atra vidhiḥ 
yad api saṃkhyāyā vivakṣitatvam uktaṃ tad atyantāsaṃbaddham 
viniyogato hi saṃkhyāvivakṣā nopapādanataḥ 
sa ca viniyogaḥ svādhyāyārtham adhyayanam āha 
nārthena guṇabhāvena dvitīyāntābhyām avagataṃ prādhānyam apaiti 
evaṃ hy āśrīyamāṇe grahe 'py ekatvaṃ vivakṣyeta grahaṃ saṃmārṣṭi iti 
pradhānabhūtasyāpi hi tasya saṃmārgaṃ pratyasty eva sādhanabhāvaḥ 
na tv asau śabdenābhidhīyate 
yathā grahair juhotīti home 'pi guṇabhāvaḥ 
tasmād abhidhānaviniyogābhyāṃ prādhānyaṃ svādhyāyasya 
sati ca prādhānye na vivakṣitam ekatvam 
hanta tarhi yady ekenāpi vedena gṛhītena nivarteta svādhyāyavidhyarthaḥ vaktavyam anekavedādhyayanaprayojanam 
tṛtīye vakṣyāmaḥ 
nanu yady avabodhaparyanto 'yaṃ vidhis tadā gṛhīte 'pi svarūpato vede yāvadarthāvabodho na jātas tāvadantarā madhumāṃsādiyamaniyamānuṣṭhānam avyāvṛttaṃ syāt 
tatra ko doṣaḥ 
śiṣṭasamācāravirodhaḥ 
na hi śiṣṭā adhīte vede tadartham upaśṛṇvanto 'pi madhumāṃsādi varjayanti 
naiṣa doṣaḥ 
asti hi smṛtyantaraṃ vedam adhītya snāyāt iti 
tatrādhītyeti pāṭhamātram ucyate 
snāyād iti ca svakālasvādhyāyavidhyaṅgayamaniyamanivṛttir lakṣyate 
yathaiva madhumāṃse pratiṣiddhe evaṃ snānam api 
tatra snānam anujñāyamānaṃ sāhacaryān madhumāṃsādīny api tulyaprakaraṇatvād anujānāti 
strīsaṃprayogas tu vacanāntareṇa aviplutabrahmacaryaḥ iti pratiṣiddhaḥ 
tadvyatikrame ca na svādhyāyavidher arthāvabodhakāle kiṃcit parihīṇam 
na hi tasyām avasthāyāṃ tadaṅgam sarveṣāṃ yamaniyamānāṃ grahaṇāntatvāt 
puruṣārthas tv ayaṃ pratiṣedhaḥ 
ata eva kathaṃcid viplave nāvakīrṇiprāyaścittam 
vrasthasya hi retaḥseko vikāraḥ na ca vratasthaś cāndrāyaṇādinānenopapātakaprāyaścittenādhikriyate 
kiṃ punaḥ snāyād iti lakṣaṇatve kāraṇam 
ucyate 
na tāvad idaṃ snānam adbhiḥ śarīrakṣālanarūpam adṛṣṭārthatvaprasaṅgāt 
brahmacāriniyamānāṃ cāvadhyaprekṣatvād asya cāvadhisamarpakatvenāpekṣitārthavidhinopapatteḥ 
na punar evaṃ teṣām avadhyantarāpekṣā 
svādhyāyavidhyarthā hi te 'tas tannivṛttir eva teṣām avadhiḥ 
tasya ca nivṛttir viṣayanivṛttyā 
adhyayanaṃ ca tasya viṣayaḥ 
tannivṛttiḥ pratyakṣaiva 
satyam yad yasya śrutaviṣayaniṣṭhataiva syāt 
aśruto 'py asya viṣayaḥ phalabhūto 'rthādhigamo 'pi saṃskāravidhitvānyathānupapattyā viṣayatām āpannaḥ 
yataḥ śrutādhyayananiṣṭhatve vidhitvam evāsya vyāhanyeta 
vidher hi svārthānuṣṭhāpakatvaṃ rūpam 
svārthaś ca kāryakaraṇetikartavyatātmakaḥ 
tac ca vidhyarthavyatirekeṇa nānyat kiṃcit 
na kāryaṃ karaṇaṃ viṣayaḥ ekapadopādānāt 
adhīyītety adhyayanādidhātvārthāvacchinno bhāvārthaḥ 
yamaniyamānuṣṭhaṇam itikartavyatā 
na tatra tāvad asya vidheḥ svārthānuṣṭhāpakatvasaṃbhavaḥ 
yato viṣayānuṣṭhānadvārikā sarvā vidhīnāṃ svārthānuṣṭhānasaṃpattiḥ 
tasyāsya viṣayānuṣṭhānaṃ vidhyantaravaśād eva siddham 
ācāryasya hi vidhir asti upanīya śiṣyaṃ vedam adhyāpayet iti 
na cādhyāpanam antareṇādhyayanasiddhiḥ 
ata ācāryaḥ svavidhisaṃpattyartham adhyayane māṇavakaṃ pravartayati svayaṃ ca jñātvā nācāryeṇāpravartitasyānuṣṭhānasaṃbhavaḥ 
ato 'vaśyam ācāryavidhiprayuktatā eṣitavyā 
tatprayuktatve sati siddham anuṣṭhānam iti na svādhyāyādhyayane māṇavakasya vidhinā kaścid arthaḥ 
ataḥ prayoktṛtvāsaṃbhavāt kīdṛśī vidhirūpatāsya vidheḥ 
svarūpanāśe prasakte sa prakāro 'nviṣyate yathāsya prayoktṛtvaṃ labhyate 
tatra niścitas tāvad ayaṃ saṃskāravidhiḥ 
na ca niṣphalaḥ saṃskāraḥ 
adhyayane sati yādṛśasya tādṛśasyārthabandhasya darśanāt tasya ca sakalatatkarmānuṣṭhānopayogitvāt 
ataḥ śrutādhyayanaviṣayasaṃbaddhāvabodhakartavyatāto vidhiḥ pratīyate 
yady api ca vastusvābhāvyena vākyagrahaṇasamantaram avabodho jāyate na tu niścitarūpo bhavati 
ato yena prakāreṇa niścayo bhavati tasminn aṃśe vidheḥ prayoktṛtvam 
niścayo vicārya saṃśāyādivyudāsena bhavati 
na ca vicāro 'nyataḥ prāptaḥ 
nācāryavidheḥ tasyādhyayanamātreṇa nivṛtteḥ 
nāpi dṛṣṭakāryaprayuktaḥ kiṃ vicāram antareṇa puruṣasya na siddhyed yadarthaṃ pravarteta 
yadṛcchayā grāmādikāmasyeva vicāro 'pi prāpta iti cet evaṃ tarhy aniyatatvāt puruṣecchāyāḥ kaścin na vicārayet 
yadi vicārayen nādhyayanasamanantaram 
ato 'syāṃśasyāprāptatvād yāvad aprāptaṃ vidher viṣaya ity asti vidher vyāpāraḥ 
tasmād adhyanasyānyataḥ prāptatvāt tatsaṃbandhasyāvabodhasyāniścitarūpasya vastusvābhāvyenotpattes tādṛśasya na kvacid arthavattvāt saty api tasmin saṃskārakatvān nirvyūḍhe niścitasyaiva phalavatkarmānuṣṭhānopayogitvān niścayasya vicārasādhyatvāt tasya ca niyatakālāvaśyakartavyatāprāptes tannivṛttyarthaṃ vicāraparyavasāyī vidhir ayam avatiṣṭhate 
ato bhavaty ākāṅkṣā niyamānām 
kiṃ śrutādhyayanaparyavasānāvadhir utākṣiptaniścitāvabodhajananārthavicāraparyavasānaḥ 
ato 'syāṃ apekṣāyāṃ vedam adhītya snāyāt ity anenāvadhisamarpaṇaṃ kriyate 
tatra prakṛtasyāpekṣāyāś cāviśeṣād yuktā lakṣaṇā 
nanu kim idam ucyate 'śrutovabodhaḥ yāvatā adhigantavyaḥ iti śrūyata eva 
vede smṛtiṣu cānyāsu vedam adhīte svādhyāyo 'dhyetavyaḥ iti ca paṭhyate 
mānavyā api smṛter etat smṛtimūlatvād abhinnārthataiva 
ākṣiptāvabodhābhiprāyo 'yam adhigamaḥ 
yadi vā svarūpagrahaṇam evādhigamaḥ 
avabodhaparyantatā tu tenaiva nyāyena labhyate 
na ca visamañjasam eko 'yaṃ vidhis tasya ca viṣayāṃśaḥ kaścid ācāryavidhinā prayujyate kasyacid aṃśasya sa eva prayojaka iti vairūpyam 
kim atrānupapannam arthabhūtasyaivāvagamāt 
yat tūktam anekavedādhyayanam adṛṣṭārthaṃ yuktam iti tasya ṣaṭtriṃśadābdikam ity atra parihāraṃ vakṣyāmaḥ 
vedaśabdo mantrabrāhmaṇavākyasamudāyātmikā śākhām ācaṣṭe 
tadavayave 'pi vākye vedaśabdasya prayogadarśanāt tadāśaṅkānivṛttyarthaḥ kṛtsnaśabdaḥ 
yady apy ekasmin vākye 'dhīte vākyāntarasyāpi vedaśabdavācyatvād anivṛttam adhyayanaṃ saṃskārakarmatvād grahavat tathāpi vispaṣṭārthaṃ kṛtsnagrahaṇam 
anye tv aṅgaviṣayaṃ kṛtsnaśabdaṃ varṇayanti 
vedaśabdo hy uktaparimāṇasya vākyasamudāyasya vācakaḥ 
tatra ṛṅmātreṇāpi nyūne na svādhyāyo 'dhīto bhavati 
tasmāt kṛtsnaśabdo 'ṅgādhyayanaprāptyarthaḥ 
tathā ca smṛtyantaram brāhmaṇena niṣkāraṇo dharmaḥ ṣaḍaṅgo vedo 'dhyeyaḥ iti 
nanu yo vedaḥ sa kṛtsna ity etad atra pratīyate 
na cāṅgāni vedaśabdavācyāni 
tatra kūto 'ṅgaiḥ sāhitya 
yā tv eṣā smṛtiḥ ṣaḍaṅgo vedo 'dhyeyaḥ iti tatra svaśabdenāṅgāny upāttāni 
iha tu vedaviśeṣaṇatvāt kṛtsnaśabdasya katham ivāṅgāni gṛhyeran 
ucyate 
svādhyāyo 'dhyetavyaḥ iti mūlaivaiṣā smṛtiḥ 
sā cāvabodhaparyantā vyavasthāpitā 
avabodhaś ca nāntareṇāṅgāni kalpata ity arthasiddham aṅgānām upādānam 
ato nigamaniruktavyākaraṇamīmāṃsāvedanam api vidhyākṣiptam 
evam artham aṅgānām upādānam aṅgīkṛtya kṛtsnaśabdo dyotakatvena yukta upādātum 
tatra yathārambhakāṇi puruṣasya hastapādādīny aṅgāny ucyante naivaṃ vedasya niruktādīny ārambhakāṇi 
atha ca bhaktyāṅgtvena vedasyocyante 
na kila tair vinā vedaḥ svārthāya prabhavanty ato 'ṅgānīvādhyāso 'tra 
evam adhyāropitavedatvena kṛtsnaśabda upapadyate 
sarahasya iti 
rahasyam upaniṣadaḥ 
saty api vedatve prādhānyāt pṛthag upādānam 
vedam eva sadābhyasyet tapas tapsyan dvijottamaḥ 
vedābhyāso hi viprasya tapaḥ param ihocyate 
prakṛtaśeṣatayā prāpta eva grahaṇārtho 'bhyāso 'nūdyate stutyartham na punar vidhyantaram 
sadāśabdo graṇakālāpekṣa eva 
tapaḥśabdaḥ śarīrakleśajananeṣv āhāranirodhādiṣu śāstrīyeṣu vartate 
iha tu tajjanyātmasaṃskāro varābhiśāpādisāmarthyaṃ lakṣaṇayocyate 
tat tapas tapsyan tapasārjayitum icchan arjanāṅge saṃtāpe dhātur vartate 
karmakartṛtvasyāvivakṣitatvāt parasmaipadam 
heturūpo dvitīyaślokārdho 'rthavādaḥ 
vedābhyāso hi yāvat kiṃcit prakṛṣṭaṃ tapaḥ tataḥ paraṃ śreṣṭhaṃ vedābhyāsas tattulyaphalatām āropya stūyate 
ā haiva sa nakhāgrebhyaḥ paramaṃ tapyate tapaḥ 
yaḥ sragvy api dvijo 'dhīte svādhyāyaṃ śaktito 'nvaham 
ayam aparo vājasaneyakasvādhyāyavidhir brāhmaṇe 'rthavādānuvādaḥ 
ā nakhāgrebhya eveti saṃbandhaḥ 
haśabda aitihyasūcakaḥ 
paramaśabdāt tapasaḥ prakarṣe pratipanne nakhāgragrahaṇaṃ prakṛṣṭasyāpi prakarṣam āha 
nakhāgrāṇi nirjīvāni tāny api tapasānena vyāpyante 
tapo hi kṛcchrādikaṃ nakhāgrāṇām avyāpakatvān na niḥśeṣaphalapradam 
idaṃ tu tāny api vyāpnotīti praśaṃsā 
tapyate tapa iti 
tapas tapaḥ karmakasyaiva iti yagāmanepade 
yaḥ sragvy api 
srag asyāstīti sragvī kṛtakusumadāmā puruṣa ucyate 
anena ca brahmacāriniyamatyāgaṃ darśayati 
parityajyāpi brahmacāridharmān yadi śaktito yāvac chaknoti svalpam apy anvahaṃ pratyahaṃ vedam adhīte so 'pi prakṛṣṭena puruṣārthena yujyate 
stutir iyaṃ na punar niyamatyāge 'dhyayanam ucyate 
yo 'nadhītya dvijo vedam anyatra kurute śramam 
sa jīvann eva śūdratvam āśu gacchati sānvayaḥ 
yeṣāṃ tāvat kṛtsnaśabdo 'ṅgaparigrahārthaḥ teṣām aniyatakrame 'dhyayane prāpte kramo niyamyate 
prathamaṃ vedo 'dhyetavyaḥ tato 'ṅgāni 
yeṣāṃ tu vedasyaivāsākalpyāśaṅkānivṛttyartham teṣāṃ traividyavratāntaraṃ vedasyaiva prāptam adhyayanam 
agṛhīte vede 'ṅgānām adhyayanaṃ nābhyanujñāyate 
yo dvijo vedam anadhītyānyatra śāstre aṅgeṣu tarkaśāstragrantheṣu vā śramam abhiyogātiśayaṃ kurute sa jīvann eva śūdratvam āpnoti 
āśu kṣipram 
sānvayaḥ putrapautrādisaṃtatyā saha 
śramo yatnātiśayas tanniṣedhāyogāt tatsamāptau yathāvasaram anyāny api vidyāsthānāni paṭhyante 
śūdratvaprāptivacanaṃ nindātiśayaḥ 
dvija iti vacanād upanītasyāyaṃ kramaniyamaḥ 
prāk copanayanād aṅgādhyayanam aniṣiddhaṃ śikṣāvyākaraṇādi yad vedavākyair na miśritam 
nanu ca svādhyāyavidhināṅgāny ākṣipyante 
taṃ ca vidhim ācāryaprayukto māṇavako 'nutiṣṭhati 
prāg upanayanād asaty ācārye kuto 'ṅgādhyayanasaṃbhavaḥ 
naiṣa doṣaḥ 
tasmād anuśiṣṭaṃ putraṃ lokyam āhuḥ iti pitrā yaḥ saṃskartavyaḥ 
sa enaṃ prāg upanayanād vyākaraṇādy adhyāpayiṣyati 
dvijātīnāṃ tatra tatrādhikāraḥ śrutaḥ 
tatrācāryādiśabdavat suhṛttvāt tadarthanirūpaṇārtham āha 
mātur agre 'dhijananaṃ dvitīyaṃ mauñjibandhane 
tṛtīyaṃ yajñadīkṣāyāṃ dvijasya śruticodanāt 
mātuḥ sakāśād agre ādāv adhijananaṃ janma puruṣasya 
dvitīyaṃ mauñjibandhane upanayane 
ṅyāpor bahulam iti hrasvaḥ 
tṛtīyaṃ jyotiṣṭomādiyajñadīkṣāyām 
dīkṣāpi janmatvena śrūyate punar vāraṃ tad ṛtvijo garbhaṃ kurvanti yad dīkṣayanti iti 
trīṇi janmāni dvijasya śrutinoditāni 
nanu evaṃ sati trijaḥ prāpnoti 
astu 
dvijavyapadeśe tāvad upanayanaṃ nimittam 
tadvyapadeśanibandhaś ca śrautasmārtasāmayikācārikakarmādhikāraḥ 
prathamatṛtīyajanmābhidhānaṃ dvitīyajanmastutyartham 
sarvajanmaśreṣṭhaṃ tat 
adīkṣito hi yajña eva nādhikriyate anupanītas tu na kvacid eva 
anye tv ādyatvasāmānyād ādhānaṃ yajñadīkṣāṃ manyante 
tasyāpi janmasaṃbhavo 'sti ajāta evāsau yo 'gnīn nādhatta iti 
tatra yad brahmajanmāsya mauñjībandhanacihnitam 
tatrāsya mātā sāvitrī pitā tv ācārya ucyate 
tatra eteṣu trijanmasu yad etad brahmajanma upanayanaṃ mauñjībandhanacihnitaṃ mekhalābandhanenopalakṣitam 
tatrāsya mātā sāvitrī 
tayā hy anūktayā tanniṣpannaṃ bhavati 
anena ca sāvitryanuvacanam upanayane pradhānaṃ darśayati tadarthaṃ hy asau samīpam ānīyate 
pitācāryaḥ 
mātāpitṛnirvartyaṃ janma 
ato rūpakabhaṅgyā tatrāpy ācāryasāvitryau mātāpitarāv uktau 
mauñjībandhanacihnitam ity uktam 
tatra rajjvāsañjanād ācāryaḥ pitṛvan mānyaḥ syāt tadartham ucyate 
vedapradānād ācāryaṃ pitaraṃ paricakṣate 
na hy asmin yujyate karma kiṃcid ā mauñjibandhanāt 
vedapradānād ācāryaṃ pitaraṃ paricakṣate 
kṛtsnavedādhyāpanān nopanayanāṅgabhūtasāvitryanuvacanamātrād eva 
pradānaṃ māṇavakasya vedākṣaroccāraṇe svīkārotpādanam 
yady evam yāvan nācāryeṇa pitṛtvaṃ prāptaṃ tāvan na māṇavako dvitīyaṃ janma samaśnute 
aprāptadvijabhāvaś ca prāg ivopanayanāt kāmacāraḥ syāt 
ata āha na hy asmin prāṅ mauñjibandhanād asya māṇavakasya kiṃcit karma śrautasmārtam ācārapratiṣṭhaṃ vādṛṣṭārthaṃ prayujyate na tatrādhikriyate 
upanayanasamanantaram eva sarvair dvijātipuruṣadharmair adhikriyate 
nanu avaidyatvāt tasyām avasthāyāṃ katham adhikriyatām 
etadartham evoktam gurau śiṣyaś ca yājyaś ca iti 
ācāryeṇāsau śikṣayitavyaḥ 
tad uktam śaucācārāṃś ca śikṣayet 
yathā ca gautamaḥ upanayanādir niyamaḥ iti 
ācāryasya tu vedasamāpanānto vyāpāraḥ 
nābhivyāhārayed brahma svadhāninayanād ṛte 
śūdreṇa hi samas tāvad yāvad vede na jāyate 
ā mauñjibandhanāt ity anuvartate 
yadi vā yāvad vede na jāyata ity arthavādato 'vadhipariniścayaḥ 
brahma vedas tan noccārayet 
pitur ayam upadeśaḥ 
yathā madyapānādibhyo rakṣet tathā vedākṣaroccāraṇāt 
kecit tv imam eva brahmābhivyāhāraniṣedhaṃ prāg upanayād vyākaraṇādyaṅgadhyayane jñāpakaṃ varṇayanti 
ṇijarthaṃ vyācakṣate pitrā na vacanīyaḥ bālyāt tu kānicid avyaktāni vedavākyāni svayaṃ paṭhato na doṣaḥ 
etat tu na yuktam 
smṛtyantare hi paṭhyate na brahmābhivyāharet iti 
arthavāde ca śrutaṃ śūdreṇa hi samas tāvad iti 
yathā śūdro duṣyati tadvad ayam apīty uktaṃ bhavati 
svadhāśabdena pitṛbhyaḥ kalpitam annam ihocyate 
atha vā pitryaṃ karma svadhāśabdenocyate 
tan ninīyate tyajyate prāpyate yena mantreṇa sa svadhāninayanaḥ śundhantāṃ pitaraḥ ityādiḥ 
taṃ varjayitvānyamantro noccārayitavyaḥ 
anupanītenodakadānanavaśrāddhādi pituḥ kartavyam ity asmād eva pratīyate 
pārvaṇaśrāddhādau tv agnimattvābhāvād anadhikāraḥ 
piṇḍānvāhāryake hi tad vakṣyate 
tṛtīye caitan nipuṇam upapādayiṣyāmaḥ 
kṛtopanayanasyāsya vratādeśanam iṣyate 
brahmaṇo grahaṇaṃ caiva krameṇa vidhipūrvakam 
upanīya guruḥ śiṣyam ity anena śaucācārādhyayanānāṃ krama uktaḥ 
ataś ca tenaiva krameṇa paṭhet 
upanayanānantaram adhyayane prāpte kramāntarārtham idam ārabhyate 
upanītasya traividyādivrataṃ ca kartavyam 
tataḥ svādhyāyo 'dhyetavyaḥ 
kṛtopanayanasya brahmacāriṇo vratādeśanam iṣyate kriyate cācāryaiḥ 
śāstravaśenaivam iṣyate 
ataś ca kartavyataivaiṣaṇā pratipādyate 
tato brahmaṇo vedasya grahaṇaṃ krameṇānena vidhipūrvakam ity anuvādaḥ ślokapūraṇārthaḥ 
yady asya vihitaṃ carma yat sūtraṃ yā ca mekhalā 
yo daṇḍo yac ca vasanaṃ tad tad asya vrateṣv api 
gṛhyakārair vratanāmadheyakāni karmāṇy upadiṣṭāni 
saṃvatsaraṃ vedaṃ bhāgaṃ vā kiṃcij jighṛkṣata 
iyaṃ vratacaryā yo yamaniyamasamūhaḥ 
tatra pūrvavratasamāptau vratāntarārambhe upanayane ye vidhayas tādṛśa eva vratādeśeṣu 
atha prāgupāttānāṃ kā pratipattiḥ 
apsu prāsanam 
nanu ca tad uktaṃ prāgupāttānām 
vinaṣṭānāṃ kā pratipattiḥ 
vināśe śāstranoditaṃ caiṣāṃ kāryam anyopādānāc ca teṣāṃ nivṛttiḥ 
yac carma yasya brahmacāriṇo vihitaṃ yathā kārṣṇaṃ brāhmaṇasya rauravaṃ kṣatriyasya iti 
evaṃ daṇḍādiṣv api draṣṭavyam 
tasya vrateṣv api 
prakṛtatvād vrataśabdo vratādeśe vartate 
sevetemāṃs tu niyamān brahmacārī gurau vasan 
saṃniyamyendriyagrāmaṃ tapovṛddhyartham ātmanaḥ 
vakṣyamāṇasya yamaniyamasamūhasya pṛthakprakaraṇatvena śloko 'yaṃ gauravakhyāpanārthaḥ 
evaṃ tu yat pūrvam uktaṃ tad avaśyakartavyam 
idaṃ tu tato gurutaram anuṣṭhīyamānaṃ mahate phalāya 
brahmacārigrahaṇaṃ prakaraṇāntaratvenātaddharmāśaṅkayānusaṃdhānārtham yadi brahmacāridharma eva āsīt kiṃ tarhīdam ucyate prakaraṇāntaram iti 
pūrvebhya eteṣām atiśayāt samānadharmatvād etāvatā vailakṣaṇyena prakaraṇāntaratvavyavahāraḥ 
pariśiṣṭāni padāni ślokapūraṇārthatayānūdyante 
seveta anutiṣṭheta 
imān vakṣyamāṇān 
buddhau saṃnihitatvād idamā nirdiśyante 
gurau vasan gurusamīpe vidyādhyayanārthaṃ vasan iti nityasaṃnidhānam āha 
saṃniyamyendriyagrāmaṃ prāguktena mārgeṇa 
tapovṛddhyartham adhyayanavidhyanuṣṭhānajanyātmasaṃskārārtham 
tānīdānīṃ pūrveṇa pratijñātān niyamān āha 
nityaṃ snātvā śuciḥ kuryād devarṣipitṛtarpaṇam 
devatābhyarcanaṃ caiva samidādhānam eva ca 
pratyahaṃ snātvā śuciḥ snānenāpanītāśucibhāvo devarṣipitṛtarpaṇaṃ kuryāt 
yadi punaḥ śuciḥ na tadāvaśyaṃ snāyāt 
śucigrahaṇena śuddhihetutayātra snānasyopadiṣṭatvān na snātakavratavat tadanuṣṭheyam 
ata eva smṛtyantare ca snānaṃ pratiṣiddham 
sa pratiṣedho mṛdā snānasya prasādhanalakṣaṇasya 
gautamena tu snānam evaṃ vihitam daṇda ivāpsu pariplavate 
malāpakarṣaṇaṃ karanigharṣaṇādinā na kartavyam 
asaty amedhyādisaṃsarge na yat svedajaṃ vastrareṇusaṃyogādisahajaṃ malaṃ tad aśucitvam āpādayati 
tad dhi niyatarūpam eva 
tathā ca brāhmaṇaṃ kiṃ nu malaṃ kim ajinaṃ kim u śmaśrūṇi kiṃ tapaḥ iti dharmasādhanatām evaṃvidhasya maladhāraṇasya darśayati 
kathaṃ punaḥ snānasya śaucārthatā pratīyate 
na punaḥ snātaḥ śuciś cobhayaviśiṣṭo devakārye viniyujyate 
snātasyāśucitvābhāvāt kṛtaśaucācamanādeḥ snānavidhānāt snātvā cācāntaḥ punar ācāmet iti ca snātasyāpi śucir ity etāvatā yādṛśī suddhis tasyāṃ vijñāyamānāyāṃ snānam api sati nimitte prāptaṃ punar ucyate 
smṛtyantaraṃ cedam asaty aśucitve nimitte pratiṣedhārtham 
tathā ca vedam adhītya snāyāt iti samāpte svādhyāyavidhau pratiprasaviṣyati 
kuryād devarṣipitṛtarpaṇam 
udakadānaṃ devādibhyo gṛhasthadharmeṣu yad uktaṃ tādṛśam eva pratīyate tarpaṇaśabdasāhacaryāt 
yad eva tarpayaty adbhiḥ iti tathā devatās tarpayati iti gṛhyakārair udakasādhano 'yaṃ vidhir uktaḥ 
udakatarpaṇam iti caitat saṃvijñāyate 
te devā gṛhyakāraiḥ paṭhitā agniprajāpatibrahmetyādayaḥ 
teṣāṃ ca tarpaṇaṃ na sauhityotpādanam kiṃ tarhi taduddeśenodakāñjaliprakṣepaḥ 
ato 'yam udakadravyako yāga evokto bhavati 
na hy anyathā devatātvaṃ bhavati 
yāgasaṃpradānaṃ hi seti smaryate na tṛpteḥ kartrī 
etāvad dhi devatālakṣaṇam sūktabhājo havirbhājaś ca devatāḥ 
tatra sūktaṃ stutyatayā bhajante haviḥ saṃpradānatayā 
tarpyatvena codakadānasaṃpradānatām eva guṇavṛttyā vakti 
gurvādisaṃpradānaṃ gavādinā taduddiśyamānasvāmyena pratīyate 
devatāpi saṃpradānabhūtaḥ 
saṃpradānatvasāmyāt tṛpyantīty ucyate 
yadi devatātṛptyartham etat syāt tadā saṃskārakarmodakatarpaṇaṃ syāt 
na ca devatānāṃ saṃskāryatvopapattiḥ 
na hi tāḥ kvacid upayuktā upayokṣyante vā 
na cākṛtākariṣyamāṇakāryasya saṃskāratopapattiḥ 
ṛṣayo ye yasyārṣeyāḥ 
yathā parāśarāṇāṃ vasiṣṭhaśaktipāraśaryā iti 
gṛhyakārais tu mantradṛśa ṛṣayas tarpaṇīyatvenoktāḥ madhucchando gṛtsamado viśvāmitra iti 
aviśeṣābhidhānād ṛṣiśabdasyobhaye 'pi prāptāḥ 
viśeṣasmṛtitvāt gṛhyasmṛtes ta eva grahītuṃ nyāyyāḥ 
pitaraḥ pūrvapretāḥ pitṛpitāmahāḥ sapiṇḍāḥ samānodakāś ca 
pitṝṇāṃ tarpaṇaṃ tarpaṇam eva 
etac ca śrāddhavidhau pratyakṣeṇa vakṣyate 
devatābhyarcanam 
atra kecic cirantanā vicārayāṃcakruḥ kā etā devatā nāma yāsām idam abhyarcanam ucyate 
yadi tāvac citrapustakanyastaḥ caturbhujo vajrahasta ityādyāḥ pratikṛtaya iti laukikā vyavaharanti 
ato gauṇas tatra devatāvyavahāraḥ 
atha yāḥ sūktahaviḥsaṃbandhinyo vaidikībhyaś codanābhyo mantravākyebhyaś cāvagamyante śabdārthasaṃbandhavidaś ca smaranti agniḥ agnīṣomau mitrāvaruṇau indro viṣṇuḥ iti 
yady evaṃ tatkriyāsaṃbandhitayaiva teṣāṃ devatātvaṃ nārthasaṃbandhitayā 
tatrāpi yasyaiva haviṣo yā devatā tena coditā tasyaiva sā bhavati 
tathā hi āgneyo 'ṣṭākapāla ity āgneye puroḍāśe devatā na saurye carau 
ayaṃ ca teṣāṃ nirṇayaḥ mukhyāsaṃbhavād gauṇasyaiva grahaṇaṃ nyāyyam samācārāc ca 
ataḥ pratimānām evaitat pūjāvidhānam 
yac cātra tattvaṃ tad vratavad devadaivatye ity atra vakṣyāmaḥ 
samidādhānaṃ sāyamprātar agnau dāruśakalaprakṣepaṇam 
varjayen madhu māṃsaṃ ca gandhaṃ mālyaṃ rasān striyaḥ 
śuktāni yāni sarvāṇi prāṇināṃ caiva hiṃsanam 
madhu sāragham 
mādhvīkasya tu madyatvāt prāg apy upanayanāt pratiṣedho nityaṃ madyaṃ brāhmaṇo varjayet iti 
māṃsaṃ prokṣitādy api 
gandhaśabdena surabhitvātiśayayuktāni karpūrāguruprabhṛtīni dravyāṇi saṃbandhilakṣaṇayā pratiṣidhyante 
teṣām anulepanādyupabhogapratiṣedhaḥ 
gandhas tu svadeśān nirgata āgacchatīty aśakyo niṣeddhum 
tatrāpy ākasmikasyāpy apratiṣedhāt bhogecchayā tv agurudhūpādau doṣa eva 
ata upādhyāyena candanavṛkṣādicchedane niyuktasya tadgandhasyāghrāṇe vastusvabhāvata utpadyamāne na doṣaḥ 
mālyasāhacaryāc cedṛśo gandhaḥ pratīyate 
yas tu nedṛśo hṛdayonmādakaraḥ kuṣṭhaghṛtapūtidārvādigandhas tasyāpratiṣedhaḥ 
mālyaṃ kusumaṃ grathitam 
rasāḥ madhurāmlādayaḥ 
nanu ca nīrasasya bhojyatvāsaṃbavāt prāṇavṛttir eva na syāt 
satyam 
udriktarasāḥ kevalā guḍādayo niṣidhyante 
saṃskārakaraṇe dravyāntargatānām api pratiṣedhaḥ 
atha vātyantarasinaḥ saṃskṛtasyānnasya saktipratiṣedho 'yam 
yathoktam
yo 'her iva dhanād bhīto miṣṭānnāc ca viṣād iva 
rākṣasībhya iva strībhyaḥ sa vidyām adhigacchati  iti 
anye tu śṛṅgārādīn manyante 
nāṭakādiprekṣaṇena kāvyaśravaṇena vā rasapuṣṭir na kartavyā 
anyeṣāṃ tu darśanam ikṣvāmalakādīnāṃ yo 'ntardravarūpodakavat sa rasas tasya niṣpīḍitasya pṛthak kṛtasya pratiṣedho na punas tadantargatasya 
tac caitad ayuktam 
na hi rasaśabdo dravaparyāyaḥ prasiddhaḥ 
yatra ca yasyocitam upabhogāntatvaṃ tad eva tasya niṣidhyate 
tena madhumāṃsyor bhojane pratiṣedhaḥ na darśanasparśanayoḥ 
gandhamālyasyāpi sarīramaṇḍanābhimānatayopādānaṃ niṣidhyate na tu kathaṃcid dhastādinā grahaṇam 
evaṃ striyo maithunasaṃbandhena 
tadāśaṅkayaiva ca prekaṇālambhau niṣetsyati 
tathā ca gautamaḥ strīprekṣaṇālambhane maithunaśaṅkāyām iti 
śuktāni prāptāmlarasāni kevalāt parivāsād dravyāntarasaṃsargād vāmlatām āpannāni 
teṣāṃ ca dvijātidharmatvād eva siddhaḥ pratiṣedhaḥ 
punargrahaṇaṃ gauṇaśuktaparigrahaṇārtham 
tena rūkṣaparuṣā vāco niṣiddhā bhavanti 
yad uktaṃ gautamena śuktā vācaḥiti tad idaṃ sarvagrahaṇaṃ cāsyaivārthasyāviṣkaraṇārtham 
rasaśuktāny anūdya sarvāṇīti vidhīyate 
tato gauṇaparigrahaḥ siddho bhavati 
ye tv evaṃ vyācakṣate śuktaśabdena rasapratiṣedhaḥ sarvaśabdenāmānasāni vacāṃsi ta idaṃ praṣṭavyāḥ 
arthapratiṣiddhānāṃ pratiṣedhārthaṃ sarvagrahaṇaṃ kasmān na bhavati 
tathā sati ca dadhyādeḥ śuktībhūtasya pratiṣedhaḥ prāpnoti 
yadi tu prāptim āśritya punaḥ pratiṣedha uktārtho vyākhyāyate tathā sati na kaścid doṣaḥ 
prāṇināṃ maśakamakṣikādīnāṃ bālyād dhiṃsane prāpte yatnataḥ parihārārthaṃ punaḥ pratiṣedhaḥ 
svādhyāyavidhyaṅgatvārtho vā 
na kevalaṃ hiṃsāyāṃ puruṣārthapratiṣedhātikramo yāvat svādhyāyavidhyarthātikramo 'pi 
śuktādiṣv apy evaṃ kasmān na kalpyata iti ced asti tatra viṣayāntare sāvakāśatvam ekarūpasya viṣayasya vyarthatvaṃ sati gatyantare garīyaḥ 
abhyaṅgam añjanaṃ cākṣṇor upānacchatradhāraṇam 
kāmaṃ krodhaṃ ca lobhaṃ ca nartanaṃ gītavādanam 
ghṛtatailādinā snehena śiraḥśarīramrakṣaṇam abhyaṅgaḥ 
añjanaṃ cākṣṇoḥ 
akṣigrahaṇaṃ vṛttapūraṇārtham 
anayoś cāpi dehamaṇḍanārthatayā pratiṣedho nauṣadhārthatayā gandhamālyādisāhacaryāt 
upānahau carmapāduke na kevale 
chatradhāraṇaṃ ca svahastena parahastena vobhayasyāpi niṣedhaḥ 
kāmo rāgaḥ 
manmathasya strīpratiṣedhād eva siddhaḥ 
krodho roṣaḥ 
lobho mohaḥ 
ahaṃkāramamakārau cittadharmāv ete 
nartanaṃ prākṛtapuruṣāṇāṃ harṣāya gātravikṣepo bharatādidṛṣṭābhinayaprayogaś ca 
gītaṃ ṣaḍjādisvarapradarśanam 
vādanaṃ vīṇāvaṃśādibhiḥ svaravacchabdakaraṇaṃ paṇavamṛdaṅgādyabhighātaś ca tālānuvṛttyā 
dyūtaṃ ca janavādaṃ ca parivādaṃ tathānṛtam 
strīṇāṃ ca prekṣaṇālambhāv upaghātaṃ parasya ca  
dyūtam akṣakrīḍā 
samāhvayaḥ kukkuṭādibhiḥ pratiṣiddhaḥ dyūtaśabdasya sāmānyaśabdatvāt 
janair vādaḥ akāraṇena laukikeṣv artheṣu vākkalahaḥ deśavārtādyanveṣaṇaṃ praśno vā 
parivādaḥ asūyayā paradoṣakathanam 
anṛtam anyathā dṛṣṭam anyathā ca śrutaṃ yad anyathocyate 
sarvatra varjayet ity anuṣaṅgād dvitīyā 
strīṇāṃ ca prekṣaṇālambhau 
avayavasaṃsthānanirūpaṇaṃ prekṣaṇam idam asyāḥ śobhate 'ṅgam idaṃ neti 
ālambhaḥ āliṅganam 
maithunaśaṅkāyāṃ caitau pratiṣidhyete bālasya yathātatham 
parasyopaghāto 'pakāraḥ kasyāṃcid arthasiddhau prabandhaḥ 
kanyālābhādau pṛcchyamānena ayogyasyāpy ayogyatvaṃ na vaktavyam tūṣṇīm āsitavyam anṛtapratiṣedhāt 
ekaḥ śayīta sarvatra na retaḥ skandayet kvacit 
kāmād dhi skandayan reto hinasti vratam ātmanaḥ 
ekaḥ śayīta sarvatra na retaḥ skandayet kvacit ayonāv api yonau strīpratiṣedhād eva siddhatvāt 
atrārthavādaḥ kāmād dhi skandayan 
icchātra kāmaḥ 
hastavyāpārādināyonau maithunena ca retaḥ śukraṃ skandayan kṣarayan hinasti nāśayati brahmacaryavratam ātmanaḥ 
svapne siktvā brahmacārī dvijaḥ śukram akāmataḥ 
snātvārkam arcayitvā triḥ punar mām ity ṛcaṃ japet 
kāmād vratalopenāvakīrṇiprāyaścittam akāmāt tv idam āha 
svapnagrahaṇam avivakṣitam akāmata ity etad eva nimittam 
na hi svapne kāmasaṃbhavaḥ 
ato yady asuptasyāpi kathaṃcid anicchayā svamalāsṛgavayavavat prakṣarati śukraṃ tatrāpy etad eva prāyaścittam 
akāmato retaḥ siktvedaṃ prāyaścittaṃ kuryāt punar mām ity etad ṛcaṃ japet 
udakumbhaṃ sumanaso gośakṛnmṛttikākuśān 
āhared yāvad arthāni bhaikṣaṃ cāhar ahaś caret 
yāvadbhir arthaḥ prayojanam upādhyāyasya sidhyati tāvad udakumbhādi āharet 
pradarśanārthaṃ caitat 
anyad api gṛhopayogi yad agarhitaṃ karma tat kuryāt 
garhitaṃ guruvyatirekeṇocchiṣṭāpamārjanādi na kārayitavya ity evamartho 'yaṃ ślokaḥ 
yataḥ sāmānyena śuśrūṣā gurau vihitā 
yāvān artha eṣām iti vigrahaḥ 
bhaikṣaṃ cāhar ahaś caret 
siddham annam atyantālpaṃ yātrāviṣayaṃ bhaikṣam atrocyate 
naikānnādī iti pratiṣedhe 'nnaśabdopādānād annaṃ pratīyate 
samāhṛtya bhaikṣaṃ nivedyāśnīyāt iti sāmānādhikaraṇyāt siddhānnapratipattiḥ 
śuṣke hy anne bhikṣite kutas tasyāśanam 
samāhṛtya gurugṛhe pacyamānasya bhaikṣaprakṛtitā syān na bhaikṣatā 
prasiddhyā cedṛśam eva bhaikṣam ucyate 
ahar ahaḥ 
nanu baikṣeṇa vartayen nityam ity etasmād eva suddham ahar ahaś caraṇaṃ sidhyati 
vṛttividhānārthaṃ nityagrahaṇam 
paryuṣitenāpi ghṛtādisnehasaṃyuktena syād vṛttis tadartham idam ahar ahar bhikṣitvāśitavyam 
na punar ekasminn ahani bhikṣitam aparedyuḥ parivāsya yat kiṃcit snehayuktam iti pratiprasavena bhuñjīta 
yebhyo bhaikṣam āsādayitavyaṃ tān vakti 
vedayajñair ahīnānāṃ praśastānāṃ svakarmasu 
brahmacāry āhared bhaikṣaṃ gṛhebhyaḥ prayato 'nvaham 
vedajñaiś ca ya ahīnā vedādhyayanena saṃyuktāḥ yajñānāṃ ca saty adhikāre kartāra ahīnā avarjitā tadupetā iti yāvat 
svakarmasu ca praśastāḥ 
yeṣāṃ yajñ 'dhikāro nāsty anyasmin śaste karmaṇi tatparāḥ 
atha vā svakarmapraśastās te ucyante ye svavṛttāv eva saṃtuṣṭā na vārddhuṣikādivṛttyupajīvinaḥ 
teṣāṃ gṛhebhyo bhaikṣam āhared yācitvā gṛhṇīyāt prayataḥ śuciḥ 
anvaham ity anuvādaḥ 
guroḥ kule na bhikṣeta na jñātikulabandhuṣu 
alābhe tv anyagehānāṃ pūrvaṃ pūrvaṃ vivarjayet 
saty apy etadguṇayoge gurugṛhe na bhikṣeta 
pūrvaṃ kulaṃ vaṃśas tato guror ye pitṛvyādayas tebhyo 'pi na grahītavyam 
jñātayo brahmacāriṇaḥ pitṛpakṣāḥ teṣāṃ kule 
bandhuṣu ca mātṛpakṣeṣu mātulādiṣu 
naivam abhisaṃbandhaḥ kartavyo gurujñātyādiṣv iti yato guroḥ kula iti kulaśabdenaiva teṣāṃ saṃgṛhītatvāt 
kutas tarhi bhikṣeta 
etadvyatirekeṇānyagehebhyaḥ 
alābhe 'saṃbhave 'nyagehānāṃ sarva eva yadi grāmo gurujñātibandhubhir vyāpto bhavaty anye naiva santy santo vānnaṃ na dadati 
eteṣv api gṛheṣu bhikṣitavyam 
anyābhāve prathamaṃ bandhuṃ bhikṣeta tadabhāve jñātiṃ tadabhāve gurukulam 
sarvaṃ vāpi cared grāmaṃ pūrvoktānām asaṃbhave 
niyamya prayato vācam abhiśastāṃs tu varjayet 
pūrvoktānāṃ vedayajñair ahīnānāṃ asaṃbhave sarvaṃ grāmam anapekṣavarṇavibhāgaṃ vicaret bhrāmyej jīvanartham 
kevalam abhiśastān kṛtapātakatvena prasiddhān adṛṣṭapātakān api varjayitvā 
tathā ca gautamaḥ sārvavarṇikaṃ bhaikṣyacaraṇam abhiśastapatitavarjam 
niyamya vācaṃ bhikṣāvākyaṃ varjayitvā ā bhaikṣalābhād anyāṃ vācaṃ noccaret 
dūrād āhṛtya samidhaḥ saṃnidadhyād vihāyasi 
sāyaṃprātaś ca juhuyāt tābhir agnim atandritaḥ 
dūragrahaṇam aparigṛhītadeśopalakṣaṇārtham 
grāmāt kila dūram araṇyam na ca tatra kasyacit parigrahaḥ 
anupalakṣaṇe hi dūrārthe kiyad dūram ity anavasthitaḥ śāstrārthaḥ syāt 
āhṛtya ānīya 
saṃnidadhyāt sthāpayet 
vihāyasi gṛhasyopari 
na hi nirālambane 'ntarikṣe nidhānaṃ saṃbhavati 
tābhiḥ sāyaṃprātar juhuyāt 
āharaṇaṃ tu tātkālikam anyadā vecchayā 
vihāyasi nidhānam adṛṣṭārtham ity āhuḥ 
anye tu bruvate saṃpratyānīymānaṃ vṛkṣād dāru ārdraṃ bhavatīti gṛhasyopari anyasya vā prakārādes tata evāvagantavyam 
akṛtvā bhaikṣacaraṇam asamidhya ca pāvakam 
anāturaḥ saptarātram avakīrṇivrataṃ caret 
agnīndhanabhaikṣacaraṇe nairantaryeṇa saptarātraṃ saptāham akṛtvā 
anāturaḥ avyādhitasya san avakīrṇivrataṃ nāma prāyaścittam ekādaśe vakṣyamāṇasvarūpaṃ caret kuryāt 
doṣagurutvakhyāpanārtham na tv etad atra prāyaścittam eva 
smṛtyantare hy atrālapam anyat prāyaścittam uktam ājyahomaḥ savitur vā retasyāsyām iti 
ihāpi ca liṅgaṃ yadi prāyaścittam idam abhaviṣyat tadā strīgamanam ivāvakīrṇiprāyaścittaprakaraṇe nimittatvenāpaṭhiṣyat 
ye tu vyācakṣate saptarātram etad ubhayam avaśyakartavyam 
akaraṇāt tatra doṣaḥ 
kṛtasaptarātrasya tu parato 'kriyāyāṃ na doṣaḥ 
tāni ca saptāhāni prāthamyād upanayanāt prabhṛti gṛhyante 
tad etad ayuktam ā samāvartanāt kuryāt iti virodhāt 
uparitanānantaraślokavirodhāc ca 
baikṣeṇa varttayen nityaṃ naikānnādī bhaved vratī 
bhaikṣeṇa vratino vṛttir upavāsasamā smṛtā 
nanu ca bhaikṣam ahar ahaś caret iti śrutam evaitat 
evaṃ hi bhaikṣacaryā dṛṣṭārthā bhavati 
uktaṃ ca nivedya gurave 'śnīyāt iti 
na ca tadaśanaṃ bhaikṣasaṃskāraḥ yena vṛttyarthaḥ syāt 
kecid āhuḥ anūdyate naikānnādī bhaved vratīti vaktum 
etad apy asat bhaikṣaśabdenaivaikānnādanasya niṣedhāt 
bhikṣāṇāṃ samūho bhaikṣam ucyate 
tataḥ kuta ekānnādanaprāptiḥ 
tasya pitryebhyo 'nujñānārthaṃ sarvam etad anūdyate 
baikṣeṇa vartayed atmānaṃ bhaikṣabhojanena pālayet 
jīvitasthitiṃ kuryān naikasya saṃbandhi annam adyān naikabhikṣānnaṃ bhuñjīta 
na punar iyam āśaṅkā kartavyā naikasvāmikaṃ bhuñjīta api tu bahusvāmikam avibhaktabhrātṛsaṃbandhi 
ekasyānnam ekaṃ vānnam ekānnam tad atti bhuṅke ekānnādī 
vratī brahmacārī 
prakarṇād eva labdhaḥ ślokapūraṇārtho vratiśabdaḥ 
atrārthavādaḥ 
bhaikṣeṇaiva kevalena vratino yā vṛttiḥ śarīradhāraṇam upavāsatulyaphalā sā vṛttiḥ smaryate 
vratavad devadaivatye pitrye karmaṇy atharṣivat 
kāmam abhyarthito 'śnīyād vratam asya na lupyate 
ayam apavādo nimittaviśeṣe bhaikṣavṛttyupadeśasya 
devadaivatye devoddeśena brāhmaṇabhojane kriyamāṇe pitrye ca pitṝn uddiśyābhyarthito 'dhyeṣitaḥ kāmam ekānnam aśnīyāt 
na tu svayaṃ yāceta 
tac ca vratavad vratāviruddhaṃ madhumāṃsavarjitam ity arthaḥ 
vratavad ṛṣivad iti ca śabdadvayenaika evārtha ucyate na punar grāmāraṇyayoḥ karmabhedena vyavasthā 
vṛttānurodhāt tu dvirabhidhānam 
ṛṣir vaikhānasas tadaśanābhyanujñāne māṃsam api brahmacāriṇo 'nujñātaṃ syāt 
tasya hi vaiṣkam apy upabhuñjīta iti māṃsāśanam apy asti 
devā devatā yasya tad devadaivatyam 
tac cāgnihotradarśapūrṇamāsādiṣu daiveṣu karmasu brāhmaṇabhojanam āmnātam āgrahāyaṇyādiṣu cāmnātam brāhmaṇān bhojayitvā svastyayanaṃ vācayet iti 
tatreyam anujñā 
anye tu saptamyādāv ādityādidevoddeśena yat kriyate brāhmaṇabhojanaṃ tad devadaivatyaṃ manyante 
tad asat 
na hi bhujer devatāsaṃbandho 'sti ayāgasādhanatvāt tasya 
na tūddeśyamātraṃ devatā upādhyāyāya gāṃ dadāti gṛhaṃ saṃmārṣṭi ity upādhyāye gṛhe 'pi prasaṅgāt 
bhujer hi pratyakṣo bhoktrā saṃbandhaḥ 
ādityas tu na kārakam na coddeśyo gṛhavat na tadarthaṃ bhojanam 
dvitīyā hi bhoktrarthatāṃ jñāpayati nādityārthatām 
na caitat kvacin noditam ādityādyuddeśena brāhmaṇān bhojayet iti 
samācārād vidhiḥ kalpyata iti cen na tasyopalabhyamānamūlatvāt 
asti hi mūlam bāhyāḥ smṛtayaḥ 
tatra tarhi brāhmaṇabhojanena devatāḥ prīṇayed iti śāstrārthaḥ 
na cāyam arthaḥ śakyaḥ kalpayitum 
na hi devatāprītipradhānaḥ śāstrārthaḥ kiṃ tarhi vidhyarthapradhānaḥ 
na cāsmin vidhyartha ādityādīnāṃ devatābhimatānāṃ viṣayadvārakaḥ saṃbandhaḥ nāpy adhikāradvārakaḥ 
na hi bhedanādivan nimittam nāpi paśvādivat svasaṃbandhitayā kāmyate abhogyarūpatvāt 
atha tadgatā tuṣṭiḥ kāmyate 
sāpy ātmasiddhau pramāṇāntaram apekṣate 
na ca tad asti 
na hy ādityādituṣṭiḥ pratyakṣādisiddhā paśvādivad yena kāmyena pareṣṭividhinā yujyeta 
atha tu matprabhur it svābhipretena phalen yajayiṣyantīti 
etad api pramāṇābhāvād upekṣaṇīyam 
na cāsminn arthe vidhiḥ pramāṇam 
sa hi jñātasyānuṣṭhātṛviśeṣaṇasya svasaṃbandhitayā puruṣaṃ niyuṅkte na punaḥ kāmyamānasya sadbhāvam avagamayati 
pramāṇāntarāvagataṃ hi kāmyam anuṣṭhātṛviśeṣaṇam anuṣṭhānasādhyam anuṣṭhātṛsaṃbandhīti vidhiḥ pramāṇam iti mimīte 
athāyaṃ yāgas tasya ca bhojanaṃ pratipattiḥ 
bhavatu yadi śiṣṭasamācāraḥ 
bhojanaṃ tāvan na devatāsaṃbandhi sākṣād iti na sādhyam 
yāgavyavahitas tu saṃbandho na nivāryate 
na cātra yāgabuddhyā pravartate kiṃ tarhi brāhmaṇeṣu bhojiteṣu devatā tuṣyatīti 
ato na devatā bhojanakārakaṃ na kārakaviśeṣaṇam 
tato na viṣayatvena saṃbandhaḥ 
uddeśyatvam apy ādityādīnāṃ nāsti 
bhojane hi sa uddiśyate yasmai bhojanaṃ dīyate 
tac ca brāhmaṇebhyaḥ 
na coddeśyamātraṃ devatā upādhyāyāya gāṃ dadāti gṛhaṃ saṃmārṣṭi iti gṛhopādhyāyayor api prasaṅgāt 
nanu ca pitrye kathaṃ brāhmaṇabhojanam 
tatrāpi hi na pitarau devatāḥ syuḥ 
na ca homasya pitryatvam devatāntaraśravaṇāt 
ādityādiprīter iva pitṛprīteḥ pramāṇāntarāsiddhatvān na vidheḥ saṃbandhaḥ sādhyatayā 
atra vadanti 
siddhā hy atra pitṛprītiḥ 
ātmanām avināśitvāt pitaraḥ siddhās teṣāṃ ca śarīrasaṃbandhaḥ kriyate karmabhyaḥ 
tadbhojanaṃ hy atra pradhānam 
tasya hi phalaṃ śrutam bhojayan puṣkalaṃ phalam āpnoti 
tac ca phalaṃ pitṝṇāṃ tasya tṛptiḥ syād iti 
tṛptiś ca prītimātraṃ na manuṣyāṇām iva bhujikriyāphalaṃ sauhityalakṣaṇam utpadyate 
kācit pitṝṇāṃ prītiḥ svakarmavaśato yatra tara jātāv utpannānām 
prītimātravacano 'yaṃ dhātuḥ sauhityaṃ tu viśeṣaḥ 
sa pramāṇāntarāvaseyaḥ 
na cātraitac codanīyam putraḥ kartā pitṛṣu kathaṃ kartṛgāmiphalam 
na hīmāni karmāṇi vaidikāni parasya phaladānīti nyayavido vadanti 
yataḥ pitara evātrādhikāriṇaḥ kartāraś ca 
apatyotpādanenaiva sarvam etat pitṛbhiḥ kṛtam 
evam artham evāsāv utpāditaḥ dṛṣṭādṛṣṭam upakāraṃ kariṣyati iti 
tataś ca yathā sarvasvāre 'bhāvād auttarakālikeṣv aṅgeṣu brāhmaṇāḥ saṃsthāpayata me yajñam iti praiṣyaṃ mṛtasya kartṛtvam 
evam atrāpi draṣṭavyam 
etāvān viśeṣaḥ 
tatrādhikārāntaraprayuktā jīvikārthino bhṛtiparikrītā ṛtvijaḥ kartāraḥ 
iha tu tadvidhiprayukta eva putraḥ 
yathaivotpattividhiprayuktasya putrārtheṣu pituḥ saṃskāreṣu adhikāro 'nuśāsanaparyantatvāt tasya vidheḥ evaṃ pitrarthe śrāddhādau putrasya 
tathaiva jīvinaḥ pituḥ vṛddhau tu mātāpitarau ity avaśyaṃ kartavyam 
evaṃ diṣṭaṃ gataṃ tasyāpi 
na cāyaṃ vaiśvānaravat kāmyo 'dhikāraḥ 
vaiśvānaraṃ dvādaśakapālaṃ nirvapet putre jāte 
yasmin jāta etām iṣṭiṃ nirvapati 
pūta eva sa tejasvy annāda indriyavān ha bhavati iti 
evamādiputraphalārthino 'dhikāraḥ pitur vaiśvānare na cūḍādiṣv ivāvaśyakaḥ 
iha tu pitryam ā nidhanāt kāryam iti yāvajjīvikaḥ 
na kartur vaidikaṃ phalam ity etad anyathā pariṣkriyate 
yathaiva vaiśvānaraviśiṣṭaputravattālakṣaṇaṃ pitur eva phalaṃ nākartṛgāmitā phalasya evam ihāpi putrasyaiva tatphalaṃ yā pituḥ prītiḥ 
ubhayathā pitṛkartṛgāmitā phalasya na virudhyate 
apatyotpādanenaivaitādṛśasya phalasyeṣṭatvāt pitṝṇām api nākāmitaphalāpattiḥ 
yadi na śrāddhe pitaro devatāḥ kathaṃ tarhi pitryam etat karmeti devatātaddhitaḥ 
uddeśyatvasāmānyād iti vadāmaḥ 
yuṣmadupakārārtham idaṃ brāhmaṇabhojanam iti pitara upadiśyante 
piṇḍapitṛyajñe tu pitaro devatā eva 
na śrāddhe pitṝṇāṃ devatātvaṃ manyante 
yat tu brāhmaṇā bhojyante tad yathāgnau homa ājyapuroḍāśādīnāṃ hy avadānasya 
tādṛśam etat 
tathā ca brāhmaṇāḥ pitṛtvam āpadyante 
ato 'nnapariveṣaṇakāle pitara evoddeśyā yuṣmabhyam idaṃ na mama iti 
brāhmaṇās tv āhavanīyasthānīyāḥ 
etāvān viśeṣo yad āhavanīye haviḥ prakṣipyate brāhmaṇānāṃ tu saṃnidhāpyate te tu svayam upādadata iti 
na ca śrāddhaṃ yāgo na tatra devatārthaḥ svāhākāraḥ sviṣṭakṛdādiṣu darśaṇāt 
ato yāgo 'pi san śrāddhakarma pitryarthaṃ bhaviṣyati 
pitṝṇāṃ devatātvaṃ phalabhāvitvaṃ na virotsyate 
tṛtīye kiṃcid anuktam eva tatsaṃbaddhaṃ vakṣyāmaḥ 
tasmān nādityādayo brāhmaṇabhojane devatā iti sthitam 
nanu cāvyāpakam etad api lakṣaṇam yāge uddeśyaḥ devatā ity antareṇāpi yāgasaṃbandhe devatāvyavahāradarśanāt 
devatānāṃ ca pūjanam daivatāny abhigacchet iti na pūjā nāpy ābhimukhyena gamanaṃ pādavihārātmakaṃ devatāḥ prati saṃbhavati 
naiṣa doṣaḥ 
yatra devatācodanā tatraitat pūjāvidhānaṃ bhaviṣyati vaiśvadevadevatāsv agnihotrādisaṃbandhinīṣu vā 
nanu caivam api nopapadyate 
na hi devatāyāḥ pūjyatvaṃ saṃbhavati svarūpahāniprasaṅgāt 
pūjākarmatve hi yāgasaṃpradānatā syāt 
uktam na kriyāntarasya kiṃcid bhavati iti 
śaktir hi kārakam sā ca pratikriyaṃ bhidyate 
kāryāvagamyatvāc ca tasyā yāvat kāryaṃ bhedo nyāyyaḥ 
ato yat saṃpradānaṃ tat saṃpradānam eva na tasya karmāpattiḥ 
kathaṃ tarhi pācakāya dehi paceḥ kartā dadāteḥ saṃpradānam 
śaraiḥ kṣatāṅgaḥ priyayā kaṭākṣair nirīkṣyamāṇo vivaśo jagāma 
ukto 'tra parihāraḥ 
śaktiśaktimator bhedasyaupacārikatvāt siddham vrajati bhuktvā iti 
tasmād yadi pūjāviṣayam etat na devatālābhaḥ atha devatā ādityādayaḥ na pūjāvidhiḥ 
na hi devatāyāṃ siddhāyām uddiśya pūjā vidhīyate 
na hy ādityādīnāṃ devatāsāmānyaśabdaḥ gośabdavac chāgaleyādīnām 
atrocyate 
satyaṃ nādityādayaḥ svarūpato devatāḥ 
saṃbandhiśabdo 'yam 
vidhita eva devatārtho 'vagantavyo yasya haviṣaś codyate sā tasya devatā iti 
sa evāgnir āgneyād anyatra na devatety uktam 
kiṃ tu na pūjāvidhiḥ pūjyamānam antareṇa saṃbhavati 
devatāś ca pūjyatvena śrutāḥ 
tatra yadi devatārthe mukhyena pūjā saṃbhavati tadā yāga eva pūjā vijñeyā 
tasya cārupatvād asati dravyadevatāśravaṇe pūrvāhṇakālavidhyartho 'yam anuvādo vijñeyaḥ 
ataḥ pūrvāhṇe daivatāni kartavyānīty uktaṃ bhavati 
kim ucyate devatā na śrūyate 
yāvatā na sākṣād devatāśabdo 'sti 
nāyaṃ sāmānyavacano devatāśabdaḥ 
yāsām anyatra devatātvaṃ dṛṣṭaṃ tāsām etat pūjāvidhānam 
tenāgnir ādityo rudra indro viṣṇuḥ sarasvatīty evamādayaḥ pūjyāḥ 
pūjārthaṃ ca dhūpadīpamālyopahārādīnāṃ nivedanam 
tatragnes tāvat sākṣāt saṃbandhaḥ 
tac ca ādityasya dūradeśavartitvāc chucau deśe taduddeśena gandhādiprakṣepaḥ 
indrādīnāṃ svarūpasyāpratyakṣatvād indrādiśabdoddeśenaiva tathā vidhānam 
yady api pūjyamānapradhānā pūjā tathāpi hi pūjyamānānāṃ kāryāntaraśeṣabhāve pūjaiva kartavyatayā vijñāyate 
dravyapradhāne hi na vidhiviṣayatvasaṃbhavaḥ 
tāni dvaidhaṃ guṇapradhānabhūtāni iti yais tu dravyaṃ cikīrṣyate iti 
nyāyyaṃ tu stutiśāstrādivat 
yathā na stutiḥ stutyarthā evm iyam api pūjā na pūjyārthā 
stautisaṃsatyor nirdeśo nāstīti cet atroktaṃ dvitīyā saktuṣu darśanāt 
evaṃ mṛdaṃ gāṃ daivataṃ pradakṣiṇāni kurvīta iti dakṣiṇācāratā vidhīyate 
dakṣiṇena daivāni karmāṇi kartavyāni 
na hi mṛdādivad devatāyā dakṣiṇena mārgeṇa sthānam amūrtatvāt yujyate 
evaṃ daivatāny abhigacchet iti 
pādavihāravyāpāreṇa devatāsamīpaprāptyasaṃbhavād gameś ca jñānārthatvād abhigamanaṃ smaraṇāt kiṃ viśiṣyate 
devatā abhigacchet karmakāle manasā dhyāyec cittavyākṣepatām ākulatākhyāṃ parihared ity arthaḥ 
tathā copalabhyamānamūlaiveyaṃ smṛtir bhavati 
yasyai devatāyai havir gṛhītaṃ syāt tāṃ manasā dhyāyed iti 
nanu caitad apy uddeśyatvānyathānupapatteḥ prāptam eva 
savyākṣepasyākulasya ca saṃbhavād adoṣaḥ 
evaṃ devasvaṃ devapaśavo devadravyam ityādayo vyavahārās tādarthyenopakalpiteṣu paśvādiṣu draṣṭavyāḥ 
daṇḍādhikāre tu pratikṛtiviṣayam eva devatāvyavahāram icchanti 
anyathā vyavasthābhaṅgaḥ syāt 
kalpitadevatārūpāṇāṃ pratikṛtīnāṃ kalpitenaiva svasvāmibhāvena yat saṃbandhi tad eva devabrāhmaṇarājñāṃ tu dravyaṃ vijñeyam uttamam ityādiṣu devadravyam 
na hi devatānāṃ svasvāmibhāvo 'sti mukhyārthāsaṃbhavād gauṇa evārtho grāhyaḥ 
kaḥ punar atra gauṇo 'rthaḥ 
sarvatra hi sādhāraṇaguṇayogād gauṇārthāvagatiḥ 
agnir māṇavaka ityādiṣu śukle māṇavake tadguṇadarśanāt 
te ca guṇāḥ pratyakṣādyavaseyāḥ 
iha tu devatārthasya kāryāvagamyatvāt kāryataḥ svarūpaviśeṣānavagamāt kutaḥ pratikṛtiṣu sādhāraṇaguṇāvasāyaḥ 
atrocyate 
mantrārthavādeṣu tathāvidharūpaśravaṇāt teṣāṃ ca guṇavādena vyākhyānam 
tanmūlam apaśyanto yathāśrutārthagrāhiṇas tādrūpyam indrādiṣu pratipādyamānāḥ pratikṛtiṣu sādṛśyaṃ paśyantīti yuktaiva gauṇatā 
yat tu śrāddha eva vaiśvadevabrāhmaṇabhojanaṃ daivadevatyam ācakṣate teṣāṃ pitryāṅgatvāt tasya pitryagrahaṇena gṛhītatvād anarthakaṃ punarvacanam 
sāmānyaśabdatvāc ca kuto viśeṣāvagatiḥ 
sāhacaryād iti cet yadi na pitryaśabdena grahaṇaṃ bhavet 
gobalīvardanyāyo 'pi asati viṣayabhede bhavati 
brāhmaṇasyaiva karmaitad upadiṣṭaṃ manīṣibhiḥ 
rājanyavaiśyayos tv evaṃ naitat karma vidhīyate 
yad etad ekānnabhojanakarmādiṣṭam etad brāhmaṇasyaiva manīṣibhir vidvadbhir vedād upalabhyopadiṣṭaṃ kṣatriyavaiśyayos tu naitad icchanti 
na kadācit tayor abhaikṣyabhojanam 
nanu ca śrāddhabhojane brāhmaṇānām evādhikāraḥ 
ye tatra bhojanīyāḥ syur ye ca varjyā dvijottamāḥ 
arhattamāya viprāya iti vacanād brāhmaṇasyaiva pratigrahādhikāraḥ 
tatra kuto 'yaṃ pratiṣedho rājanyavaiśyayor iti 
pratiprasavaś cāyaṃ nāpūrvavidhiḥ 
prāptisavyapekṣāś ca pratiṣedhā bhavanti 
ucyate 
bhuktavatāṃ brāhmaṇānām eva śiṣṭasyānnasya pratipattir āmnātā jñātiprāyaṃ prakalpayet iti 
na ca tatra jātyapekṣā yasya jñātiḥ sa tena bhojayitavyaḥ 
na ca tatra kṣatriyādayaḥ pratigrahītṛtayā saṃbadhyante api tu jñātayaḥ 
ato 'syāḥ prāpteḥ pratiṣedhaḥ 
codito guruṇā nityam apracodita eva vā 
kuryād adhyayane yogam ācāryasya hiteṣu ca 
nodito guruṇāniyukto 'pi kuryād adhyayane yogaṃ yatnam 
nanu cāhūto 'dhīyīta ity uktam 
katham apraṇoditasya yoga ucyate 
gṛhītavedaikadeśasya pariśeṣakaguṇārtham etad ucyate 
na tatrācāryaniyogo 'pekṣitavyaḥ 
evam ācāryāya hitaṃ yad udakumbhāharaṇādi śrāntasaṃvāhanādi tad apy aniyuktena kartavyam 
śarīraṃ caiva vācaṃ ca buddhīndriyamanāṃsi ca 
niyamya prāñjalis tiṣṭhed vīkṣamāṇo guror mukham 
kutaścid āgato guror mukhaṃ vīkṣamāṇas tiṣṭhen nopaviśet 
niyamya ca śarīraṃ 
pādahastacālanahasitāni na kuryāt na kiṃcid vadet anupayogi 
buddhīndriyāṇi niyacchet 
yad āścaryarūpaṃ kiṃcid gurusakāśe na tat punaḥ punar bhāvayet 
śrotrādīny api 
cakṣurniyamas tu guruvaktraprekṣaṇād eva siddhaḥ 
manaś ca niyacchec chāstrīyān vikalpān gṛhakuśūlādyārambhān manasā varjayet 
uktas tu saṃyame yatnam iti saktipratiṣedhārthaḥ sa pratiṣedhaḥ 
gurusaṃnidhau svalpo 'pīndriyāṇām apratiṣiddhe 'pi viṣaye prasaro na deyaḥ 
prāñjalir ūrdhvakṛtakarakapotaḥ 
nityam uddhṛtapāṇiḥ syāt sādvācāraḥ susaṃvṛtaḥ 
āsyatām iti coktaḥ sann āsītābhimukhaṃ guroḥ 
na kevalaṃ sūtrakāt pānir uddhartavyaḥ api tu vāsaso 'pi 
nityagrahaṇaṃ na tiṣṭhata evāyaṃ pāṇyuddhāraḥ nāpy adhyayanavelāyāṃ kiṃ tarhi tato 'nyatrāpi 
sādhvācāraḥ sādhuḥ anindyaḥ ācāro vāgvyavahārādiḥ kāryaḥ 
aślīlādibhāṣaṇam asaṃnidhāne 'pi guror nityagrahaṇān na kartavyam 
susaṃvṛtaḥ vāṅmanaścakṣurbhiḥ niyatātmā 
svalpo 'pi doṣas taṃ pariharet 
anāvṛto loka ucyate yo yathākāmī tadviparītaḥ susaṃvṛtaḥ 
anye tu manyante vastreṇācchāditaśarīro gurusaṃnidhau bhavet nottarīyam avatārayet 
evaṃ tiṣṭhet 
yadā tu guruṇāsyatām ity ukta etena śabdena bhrūvikṣepādinā vā vidheḥ pratipādanārthatvāt pratipādanaṃ ca na śabdavyāpāra eva 
tadā āsīta upaviśet 
abhimukhaṃ saṃmukham 
hīnānnavastraveṣaḥ syāt sarvadā gurusaṃnidhau 
uttiṣṭhet prathamaṃ cāsya caramaṃ caiva saṃviśet 
hīnaṃ nyūnam annaṃ bhuñjīta gurusaṃnidhau 
nyūnatā ca parimāṇataḥ kvacit kvacit saṃskārataḥ 
yadi saṃskṛtam ājyadadhikṣīrādivyañjanaṃ bhikṣāto labdhaṃ syāt tadā yadi guruṇā tādṛśam annaṃ na bhuktaṃ syād ekakāle ca guruṇā saha bhojane 
yadi guros tādṛśam annaṃ gṛhe na siddhaṃ syāt tadā tat tena nāśitavyam 
atha guror api tādṛśam annaṃ syāt tadāpacayaḥ kartavyaḥ 
vastraṃ yadi guror aurṇaṃ syāt tadā na kārpāsādi śiṣyeṇa prāvarītavyam 
veṣa ābharaṇamaṇḍanādiḥ 
so 'pi hīnaḥ 
sarvadā brahmacaryāt pareṇāpi 
ata eva veṣagrahaṇam 
na ca brahmacāriṇo maṇḍanam iṣyate 
uttiṣṭhet prathamaṃ cāsya śayyāyā rātryuparame āsanād vā utthānāvasaraṃ buddhvā prathamaṃ pūrvaṃ guror utthiṣṭhet 
caramaṃ paścāt svāpakāle supte gurau saṃviśec chayyāṃ samāśrayed āsane copaviśet 
pratiśravaṇasaṃbhāṣe śayāno na samācaret 
nāsīno na ca bhuñjāno na tiṣṭhan na parāṅmukhaḥ 
pratiśravaṇam āhūyamānasya kārye niyujyamānasya gurusaṃbandhivacanākarṇanam 
saṃbhāṣā guruṇā sahoktipratyuktikaraṇam 
te pratiśavaṇasaṃbhāśe 
śayānaḥ sve srastare nikṣiptagātraḥ 
na samācaren na kuryāt 
nāsīna āsane copaviṣṭaḥ 
na bhuñjānaḥ 
na tiṣṭhann ekasminn eva deśe 'vicalann ūrdhvaṃ sthitaḥ 
na punaḥ parāṅmukhaḥ 
yasyāṃ diśi gurur dṛśyate tataḥ parāvṛtya sthito na kuryāt 
āsīnasya sthitaḥ kuryād abhigacchaṃs tu tiṣṭhataḥ 
pratyudgamya tv āvrajataḥ paścād dhāvaṃs tu dhāvataḥ 
kathaṃ tarhi 
āsīno yadājñāṃ dadāti tadā sthita āsanād utthāya pratiśravaṇasaṃbhāṣe kuryāt 
abhigacchaṃs tu tiṣṭhataḥ 
tiṣṭhan gurur yadādiśati tadābhigacchaṃs tadabhimukhaḥ katicit padāni gatvā 
āvrajata āgacchataḥ pratyudgamya abhimukham eva gatvā 
pratir ābhimukhye 
dhāvato vegena gacchataḥ paścād dhāvan 
paścād vā vasatas tathā 
parāṅmukhasyābhimukho dūrasthasyaitya cāntikam 
praṇamya tu śayānasya nideśe caiva tiṣṭhataḥ 
tathā parāṅmukhasya guroḥ saṃmukhopaviṣṭaḥ śiṣyaḥ 
yadi guruḥ parāvṛtya kathaṃcit sthitaḥ preṣyati tāṃ diśaṃ gatvābhimukhībhūya pūrvoktaṃ kartavyam 
dūrasthasya samīpaṃ antikam etya āgatya prāpya 
āsīnasyāpi śayānasya praṇamya prahvo bhūtvā gātrāṇy avanamayya 
nideśe nikaṭe tiṣṭhato 'pi praṇamyaiva yat prāg uktam abhigacchann iti 
nīcaṃ śayyāsanaṃ cāsya nityaṃ syād gurusaṃnidhau 
guros tu cakṣurviṣaye na yatheṣṭāsano bhavet 
nīcam anunnataṃ guruśayyādyapekṣayā ca nīcatvam 
nityagrahaṇād brahmacaryād uttarakālam api 
guroś ca dṛṣṭigocare yatra guruḥ paśyati tatra na yatheṣṭam āsīta pādaprasāraṇāṅganiṣaṅgādinā 
āsanagrahaṇaṃ ceṣṭāmātropalakṣaṇārtham 
yatheṣṭaceṣṭo na bhavet 
nodāhared asya nāma parokṣam api kevalam 
na caivāsyānukurvīta gatibhāṣitaceṣṭitam 
nodāharen noccārayed asya guror nāma kevalaṃ upādhyāyācāryabhaṭṭādyupapadarahitaṃ parokṣam api 
na caivāsyānukurvīta sadṛśaṃ na kuryān nāṭyakāra iva 
gatiḥ evam asmadgurur apakrāmati 
bhāṣitam drutavilambitamadhyamatvādi 
ceṣṭitam evaṃ bhuṅkte evam uṣṇīṣaṃ badhnāti evaṃ parivartata ityādi 
upahāsabuddhyāyam anukaraṇapratiṣedhaḥ 
guror yatra parīvādo nindā vāpi pravartate 
karṇau tatra pidhātavyau gantavyaṃ vā tato 'nyataḥ 
yatra deśe durjanasaṃpāte guroḥ parīvādaḥ saṃbhūtadoṣānukathanaṃ nindā avidyamānānāṃ doṣāṇām abhidhānaṃ pravartate tatra karṇau pidhātavyāv aṅgulyādinā saṃvarītavyau 
tataḥ predeśād vānyatra gantavyam 
parīvādāt kharo bhavati śvā vai bhavati nindakaḥ 
paribhoktā kṛmir bhavati kīṭo bhavati matsarī 
pūrvapratiṣedhaśeṣo 'yam arthavādaḥ 
ata evaṃ vyākhyeyam 
parīvādāñ chrutvā kharo bhavati 
hetau lyaplope vā karmaṇi pañcamī parīvādaṃ śrutvā 
nindako nindāśrāvī upacārān nindaka ucyate 
tathā saṃskartāvaghātakaḥ 
śravaṇaniṣedhād eva sākṣāt karaṇaniṣedhasiddhiḥ 
paribhoktā yo gurum upajīvati kusṛtyānuvartate 
matsarī gurusamṛddhim abhyuccayaṃ na sahate 'ntar dahyate 
anayor aprāptatvād apūrvo vidhiḥ 
parivādaparīvādayor ghañy amanuṣye bahulam iti dīrghatvādīrghatve 
dūrastho nārcayed enaṃ na kruddho nāntike striyāḥ 
yānāsanasthaś caivainam avaruhyābhivādayet 
atra parapreṣaṇena gandhamālyāder arpaṇaṃ pratiṣidhyate 
svayaṃkṛte pareṇa ca kārite tulyaṃ kartṛtvam 
prayojake 'pi kartṛtvasmaraṇād ity etayā buddhyā prāpte paramukhenārcane pratiṣedhaḥ 
aśaktau grāmāntarasthasya na doṣaḥ grāmāntaraṃ gacchaty upādhyāye bhavān abhivādayatāṃ sa gatvā tam abhivādayata ityādivyavahāradarśanāt 
na kruddhaḥ 
gurau krodhāsaṃbhavād anyanimitte 'pi krodhe pūjākāle tattyāgena cittaprasādo 'bhidhīyate 
kruddham ity anye paṭhanti 
nāntike samīpe striyāḥ kāminyāḥ sthitam 
gurvārādhanaparatvāc chuśrūṣākalāpasya yena cittakheda āśaṅkyate sa niṣidhyate 
ataḥ striyā ity evaṃ vyākhyātam 
yānaṃ gantryādi 
āsanaṃ pīṭhikāmañcādi 
tato 'varuhya avatīrya abhivādayet 
śayyāsanasthaḥ ity atrāsanād utthānam uktam anenāvarohaṇaṃ vidhīyate 
mañcād vāsanād utthānam anavarohato 'pi saṃbhavati 
avarohaṇaṃ tarhi anutthitasya ca na saṃbhavati 
ato 'nenaiva siddhe śayyāsanety atrāsanagrahaṇam anarthakam 
nānarthakam 
yadi śiṣyaḥ parāṅmukhaḥ pratyagdeśād āgataṃ guruṃ manyeta tadāsanastha eva saṃbhramaparāvṛttas tadabhimukhībhūta uttiṣṭhen na tūtthāyābhiparāvarteta 
tathā hy utthānakriyayā saṃmukhībhavanaṃ vyavadhīyeta 
tataḥ kupyed guruḥ 
parāṅmukhasyottiṣṭhato gurur evam api manyeta nāyaṃ mamābhyutthito nimittāntarakṛtam evāsyābhyutthānam 
tasmād arthavad ubhayatrāpy āsanagrahaṇam 
prativātānuvāte ca nāsīta guruṇā saha 
asaṃśrave caiva guror na kiṃcid api kīrtayet 
yasyāṃ diśi gurur vyavasthitas tato deśād yadā vāyuḥ śiṣyadeśam āgacchati śiṣyadeśāc ca gurudeśaṃ te prativātānuvāte 
ekaṃ prativātam aparam anuvātam 
tadapekṣayā guruṇā saha nāsīta api tu tiryagvātasevī guror bhavet 
avidyamānaḥ saṃśravo yatra tasminn asaṃśrave na kiṃcid api gurugatam anyagataṃ vā kīrtayet 
yatra gurur vyaktaṃ na śṛṇoti oṣṭhasaṃcalanādinā śiṣyasaṃbandhinā jānāti kiṃcid ayam etena saṃbhāṣate tan na kīrtayet 
go'śvoṣṭrayānaprāsādaprastareṣu kaṭeṣu ca 
āsīta guruṇā sārdhaṃ śilāphalakanauṣu ca 
yānaśabdaḥ pratyekam abhisaṃbadhyate 
go'śvoṣṭrair uktaṃ yānaṃ go'śvoṣṭrayānam 
dadhighaṭādivat samāse yuktaśabdasya lopaḥ 
kevaleṣu tu aśvapṛṣṭādiṣv ārohaṇaṃ nāsti 
yadi svatantro yānaśabdo vijñāyeta tadā syād apy anujñā 
samācārāt tu kādācitkam anujñānaṃ dṛśyate 
prāsāda uparigṛhādīnāṃ yā bhūmis tasyāṃ gṛhādibhūmivat siddhaṃ sahāsanam 
prastaraḥ darbhāditṛṇākīrṇaḥ āstaraḥ 
kaṭaḥ tu śaravīraṇādikṛtaḥ prasiddhaḥ 
śilā giriśikharādāv anyatra vā 
phalakaṃ dārumayam āsanaṃ potavartādi 
naur jalataraṇasaṃplavaḥ 
tena potādāv api siddhaṃ bhavati 
guror gurau saṃnihite guruvad vṛttim ācaret 
na cānisṛṣṭo guruṇā svān gurūn abhivādayet 
uktā guruvṛttir idānīm anyatrātidiśyate 
adhyayanadharmatvāt sarvasyāsya gurur atrācāryo vijñeyaḥ 
tasya yo gurus tasmin saṃnihite guruvad vartitavyam 
saṃnihita iti na tadgṛhagamanam abhivādanādyarthaṃ kartavyam 
gurugṛhe vasan guruṇānisṛṣṭo ananujñātaḥ svān gurūn mātāpitṛprabhṛtīn nābhivādayituṃ gacchet na punar gurugṛhe sthitasya yad sve gurava āgacchanti tadā tadabhivādane gurvajñāpekṣitavyā 
kuta etat mātāpitror atyantamānyatvāt 
pitṛvyamātulādīnām apy abhivādanapravṛttasya na kaścid guruvṛtter vighnaḥ 
ārādhanārtha evāyaṃ sarvaḥ prayāsaḥ 
mātāpitṛgurusaṃnipāte kaḥ kramo 'bhivādanasyety uktam sarvamahatī mātā 
pitrācāryayos tu vikalpaḥ 
yataḥ pitṛtvādhyāropeṇācāryasya gauravaṃ vihitam 
ataḥ pitā śreṣṭhaḥ 
yataś coktam garīyān brahmadaḥ pitā iti tata ācāryaḥ 
ato 'yam vikalpaḥ 
vidyāguruṣv etam eva nityā vṛttiḥ svayoniṣu 
pratiṣedhatsu cādharmād dhitaṃ copadiśatsv api 
ayam apy atideśaḥ 
ācāryād anye upādhyāyādayo vidyāguravaḥ 
teṣv evam eva vartitavyam śarīraṃ caiva ityādikṛtyā 
svayoniṣu jyeṣṭhabhrātṛpitṛvyādiṣu 
nityā vṛttir guruvṛttiḥ 
vidyāgurūṇāṃ tv ācāryavyatirekeṇa yāvadvidyāgrahaṇam 
adharmād akāryāt paradāragamanādeḥ pratiṣedhatsu vayasyeṣv api 
abhyantaragatyārūḍhatayākāryaṃ cikīrṣanyaḥ suhṛdādis tam ā keśagrahaṇān mitram akāryebhyo nivartayet iti 
tasmin samahīnavayaske 'pi guruvad vartitavyam 
hitaṃ ca vidhirūpam agranthakam upadiśatsu 
atha vā hitasyopadeṣṭāro 'bhijanā ucyante 
śreyaḥsu guruvad vṛttiṃ nityam eva samācaret 
guruputre tathācārye guroś caiva svabandhuṣu 
śreyāṃsa ātmāpekṣayā vittavayovidyādyatiśayayuktāḥ 
teṣu guruvad vṛttiṃ yathāsaṃbhavam abhivādanapratyutthānādi sarvadaiva samācaret 
bahavo 'tra śabdā gatārthāḥ prayujyante 
teṣāṃ vṛttavaśāt prayogo na duṣyati 
śreyaḥsv ity etāvād vaktavyam 
guruvad ity ākṣipyate 
vṛttim ityādi prāptam eva 
tad etat sarvasminn evāsmin granthe svayam utprekṣyam 
guruputre tathācārye 
ācāryagrahaṇenādhyāpakatvaṃ lakṣyate 
yady asaṃnihite gurau tatputro 'dhyāpayati katicid ahāni tadā tasmin guruvad vṛttiḥ 
pāṭhāntaram guruputreṣv athāryeṣu 
āryaśabdo guṇavadbrāhmaṇajātivacanaḥ 
śūdrāc cāryo jyāyān iti prayogadarśanāt 
na ca sarvasmin guruputre vṛttir eṣā vidhīyate 
guroś caiva svabandhuṣu 
svagrahaṇaṃ guruvaṃśyartham 
guruvaṃśasaṃbandhitaivātra nimittam na vayovidyādyapekṣyate 
bālaḥ samānajanmā vā śiṣyo vā yajñakarmaṇi 
adhyāpayan gurusuto guruvan mānam arhati 
ye na paṭhanti guruputraviśeṣaṇārthaṃ pūrvatrācāryagrahaṇam teṣām adhyāpayitari guṇavati samānajātīye sarvaguruvṛttiḥ prāptānena viśeṣeṇāvasthāpyate 
adhyāpayan gurusuto guruvan mānaṃ pūjām arhati nānādhyāpayan 
nanu ca vidyāgrahaṇanimittatvād guruvṛttir adhyāpayad guruvad guruputre 'py adhyāpayitari prāptaiva 
śaiśavabrāhmaṇanidarśanāt kanīyaso 'pi siddhety ato bālaḥ samānajanmā vā ity evamartham api na vaktavyam 
satyam 
yo vedaṃ vedaikadeśaṃ vādhyāpayati tasyānācāryasyāpy eṣā vṛttir uktā 
ayaṃ tu na grāhakaḥ kevalaṃ katicidahāny aharbhāgaṃ vādhyāpayati ato nācāryo nopādhyāya ity aprāptau vidhir ayam 
asmād eva vacanād anyasya bhagnamantrāder adhyāpakasya na sarvā guruvṛttiḥ kartavyeti vijñāyate 
ye ca pūrvatrācāryaśabdaṃ paṭhanti teṣām uttarārtham idam anūdyate 
utsādanaṃ ca iti vakṣyati 
śiṣyo vā yajñakarmaṇi 
yajñakarmagrahaṇaṃ pradarśanārtham 
kvacid aṅge vedaikadeśe mantrabhāge kasmiṃścid brāhmaṇabhāge vā tathāpi guruvat pūjyaḥ yadi tu guruputraḥ 
tasmād anena prakāreṇa kāṃcid vidyāṃ śikṣeta tadā tena tasmin guruvad vartitavyam ity uktam evam arthavādatvād asyārambhasya 
ye tu vyācakṣate adhyāpayann ity anenādhyāpanasāmarthyaṃ lakṣyate adhyāpanasamarthaś ced adhyāpayatu mā vādhyāpayet gṛhītavedaś ced guruvad draṣṭavyaḥ  teṣām śābdam etad vyākhyānaṃ satyaṃ bhavati 
śatā lakṣaṇārthaḥ sa tu kriyāyāḥ lakṣaṇahetvoḥ kriyāyāḥ iti 
kriyā cātra śrutā guruvan mānam arhati 
utsādanaṃ ca gātrāṇāṃ snāpanocchiṣṭabhojane 
na kuryād guruputrasya pādayoś cāvanejanam 
abhyaktasyodvartanam utsādanaṃ na kuryāt 
guruputrasya 
pādayoś cāvanejanaṃ prakṣālanam 
asmād eva pratiṣedhād gurāv etad anuktam api kartavyatayā pratīyate 
yadā tu guruputra eva guruḥ saṃpadyate kṛtsnavedādhyāpanopayogitayā tadā svanimittaṃ tatrocchiṣṭabhojanādy asti 
tad anena na pratiṣidhyate 
ātideśikasyānena niṣedho naupadeśikasya 
guruvat pratipūjyāḥ syuḥ savarṇā guruyoṣitaḥ 
asavarṇās tu saṃpūjyāḥ pratyutthānābhivādanaiḥ 
guruyoṣito gurupatnyaḥ 
savarṇāḥ samānajātīyāḥ 
guruvat pratipūjyā ājñākaraṇādinā 
asavarṇās tu kevalaiḥ pratyutthānābhivādanaiḥ 
bahuvacanād ādyartho 'trāntarbhavati 
tena hi priyahitādi gatyādy ananukaraṇādy apy atidiśyate 
abhyañjanaṃ snāpanaṃ ca gātrotsādanam eva ca 
gurupatnyā na kāryāṇi keśānāṃ ca prasādhanam 
ghṛtatailādinā keśakāyopadehanam abhyañjanam 
gātrāṇām utsādanam udvartanam 
kāryasāmānyāt pādadhāvanam api 
sarvathā śarīrasparśasādhyā yā kācid anuvṛttiḥ sā sarvā pratiṣidhyate 
vakṣyati ca hetuṃ svabhāva eṣa nārīṇām iti 
keśānāṃ ca prasādhanaṃ vinyāsaracanādikaraṇam kuṅkumasindūrādinā sīmantotthāpanam 
pradarśanārthaṃ caitad uktam 
tena dehaprasādhanam api candanānulepanāni niṣidhyante 
gurupatnī tu yuvatir nābhivādyeha pādayoḥ 
pūrṇaviṃśativarṣeṇa guṇadoṣau vijānatā 
pūrṇaviṃśativarṣeṇa taruṇenety arthaḥ 
bālasya ā ṣoḍaśād varṣād adoṣaḥ 
pūrṇāni viṃśativarṣāṇi yasya sa evam ucyate 
ayaṃ kālo yauvanodbhedopalakṣaṇārthaḥ 
ata evāha guṇadoṣau vijānatā 
kāmaje sukhaduḥkhe guṇadoṣāv abhipretau strīgatau ca svākṛtidurākṛtilakṣaṇau dharyacāpale vā 
sarvathātantrā viṃśatisaṃkhyā 
svabhāva eṣa nārīṇāṃ narāṇām iha dūṣaṇam 
ato 'rthān na pramādyanti pramadāsu vipaścitaḥ 
eṣā prakṛtiḥ strīṇāṃ yan narāṇāṃ dhairyacyāvanam 
saṅgād dhi striyaḥ puruṣān vratāc cāvayeyuḥ 
ato 'rthāt tv asmād dhetor na pramādyanti 
dūrata eva striyaḥ pariharanti 
pramādaḥ sparśādikaraṇam 
vastusvabhāvo 'yaṃ yat taruṇī spṛṣṭā kāmakṛtaṃ cittasaṃkṣobhaṃ janayati 
tatra cittasaṃkṣobho 'pi pratiṣiddhaḥ tiṣṭhatu tāvad aparo grāmyadharmasaṃrambhaḥ 
pramadāḥ striyaḥ 
avidvāṃsam alaṃ loke vidvāṃsam api vā punaḥ 
pramadā hy utpathaṃ netuṃ kāmakrodhavaśānugam 
na caitan mantavyam niyamitāni yena ciram indriyāṇi atigurupātakaṃ gurudāreṣu duṣṭena bhāvena prekṣaṇam apīti ya evaṃ veda tasya na doṣaḥ pādasparśādau iti 
yata evaṃvidhān api doṣān yo jānīte yo vā na kiṃcij jānīte tau strīviṣaye samānau 
yato nātra vidvattā prabhavati 
śaknuvanti striyaḥ sarvaṃ utpatham amārgaṃ lokaśāstraviruddhaṃ viṣayaṃ netuṃ prāpayituṃ kāmakrodhavaśānugaṃ santam 
kāmakrodhābhyāṃ yaḥ saṃbadhyata ity arthaḥ 
avathāviśeṣopalakṣaṇārthaṃ caitat 
atyantabālaṃ atyantavṛddhaṃ ca prāptayogaprakarṣaṇaṃ ca varjayitvā yena niranvayam ucchinnā saṃsārapuruṣadharmās tadvyatirekeṇa na kaścit puruṣo 'sti yaḥ strībhir nākṛṣyate ayaḥ kānteneva lohaḥ 
na cātra strīṇāṃ prabhaviṣṇutā vastusvābhāvyāt taruṇījanadarśane puṃsām unmathyate cittam viśeṣato brahmacāriṇām 
mātrā svasrā duhitrā vā na viviktāsano bhavet 
balavān indriyagrāmo vidvāṃsam api karṣati 
ato vivikāsanaḥ nirjane śūnye gṛhādau nāsīta 
nāpi niḥśaṅkam aṅgasparṣādi kuryāt 
aticapalo hīndriyasaṃghāto vidvāṃsam api śāstranigṛhītātmānam api karṣati harati paratantrīkaroti 
kāmaṃ tu gurupatnīnāṃ yuvatīnāṃ yuvā bhuvi 
vidhivad vandanaṃ kuryād asāv aham iti bruvan 
kāmam ity aruciṃ sūcayati 
uttareṇa caitat saṃbadhyate viproṣya pādagrahaṇam iti 
bhuvi tu pādavandanam iṣyata eva 
yuvatīnāṃ yuvā dvayor yūnor ayaṃ vidhiḥ 
yadi bālo brahmacārī vṛddhā vā gurupatnī tadā pādopasaṃgrahaṇam aviruddham 
asāv aham iti prāg uktasya vidher anuvādaḥ 
vidhivad iti vyastapāṇinā 
viproṣya pādagrahaṇam anvahaṃ cābhivādanam 
gurudāreṣu kurvīta satāṃ dharmam anusmaran 
pravāsād etya pādayor grahaṇaṃ savyena savyam iti 
anvaham ahany ahani 
abhivādanaṃ bhūmau 
satāṃ śiṣṭānāṃ eṣa dharma ācāra ity anusmaran 
yathā khanan khanitreṇa naro vāry adhigacchati 
tathā gurugatāṃ vidyāṃ śuśrūṣur adhigacchati 
sarvasya śuśrūṣāvidheḥ phalam idam 
gurvārādhanadvāreṇa svādhyāyavidhyarthavādaḥ 
yathā kāścin manuṣyaḥ khanitreṇa kuddālādinā bhūmiṃ khanan vāri prāpnoti nākleśena evam ayaṃ vidyāṃ gurugatāṃ śuśrūṣuḥ gurusevāparo 'dhigacchati 
muṇḍo vā jaṭilo vā syād atha vā syāc chikājaṭaḥ 
nainaṃ grāme 'bhinimlocet sūryo nābhyudiyāt kvacit 
muṇḍaḥ sarvataḥ keśavapanaṃ kārayet 
jaṭilo vā 
jāṭā parasparam atyantaṃ saṃlagnakeśāḥ tadvāñ jaṭilaḥ 
śikhājaṭaḥ śikhaiva vā jaṭā yasya 
jaṭākārāṃ śikhāṃ dhārayet praiśiṣṭe muṇḍaḥ 
tathā ca kuryād yathā grāme sthitasya sūryo nābhinimlocen nāstaṃ gacchet 
grāmagrahaṇam nagarasyāpi pradarśanārtham 
astamayasamayam araṇye saṃbhāvayet 
evaṃ grāme nābhyudiyād udayo 'pi sūryasya yathāraṇyasthasya brahmcāriṇo bhavati tathā kuryāt 
enaṃ prakṛtaṃ brahmacāriṇam 
anye tu grāmaśabdaṃ grāmyeṣu dharmeṣu svāpādiṣu vartamānaṃ na nimloced ity evamarthaṃ varṇayanti 
tathā ca uttaratra śayānam ity āha 
tato 'yaṃ saṃdhyayoḥ svapnapratiṣedhaḥ nāraṇye tatkālāvasthānam 
bālo hi brahmacārī bibhīyāt 
gautamena tu bahiḥsaṃdhyatvaṃ parato godānād uktam 
godānavrataṃ ca ṣoḍaśavarṣe tadā ca prāptaḥ śaknoty araṇye saṃdhyām upāsitum 
taṃ ced abhyudiyāt sūryaḥ śayānaṃ kāmacārataḥ 
nimloced vāpy avijñānāj japann upavased dinam 
atredaṃ prāyaścittaṃ caret 
brahmacāriṇaṃ śayānaṃ nidrāvaśaṃ gatam abhyudiyāt svenodayenābhivyāptadoṣaṃ kuryāt 
abhir abhāge iti karmapravacanīyatvam 
tato dvitīyā śayānam iti 
itthaṃbhūtaṃ suptam iti lakṣaṇaṃ vā svāpakāle yady udyeta 
japann upavased dinam 
kecid āhuḥ prātar atikrame dinaṃ japovavāsau rātrau tu bhojanam paścimātikrame tu rātrau japopavāsau prātarbhojanam iti 
dinaśabdaḥ pradarśanārthaḥ 
gautamavacanaṃ cāpy udāharanti tiṣṭhed ahar abhuñjāno 'bhyastam itaś ca rātriṃ japan sāvitrīm iti 
tad ayuktam 
ubhayatrāpi divaiva prāyaścittaṃ yuktam dinaśabdasya pradarśanārthatve pramāṇābhāvāt 
na hy asya tatsāpekṣasya svārthapratipādanam 
nirapekṣaṃ caitat 
tasmād vikalpo yuktaḥ 
tatra yasya sarvāṃ rātriṃ jāgrato na vyādhiḥ pravartate sa rātrau japiṣyati anyas tu divaiva 
japaś ca gautamavacanāt sāvitryā eva 
nanu atra kathaṃ gautamaḥ pramāṇīkriyate
ucyate 
sāpekṣam idaṃ vākyaṃ japed iti japanīyasyānirdeśāt 
satyām apekṣāyāṃ śrutyantarād yuktā viśeṣāvagatiḥ 
iha tu kālasya nirdeśaḥ 
nāsti kālāntaraṃ pratyapekṣeti na gautamo 'pekṣate 
atha vā saṃdhyātikrame prāyaścittābhidhānāt sāvitrījapaḥ siddha eva 
yuktaṃ ca sāvitryās tu paraṃ nāstīti 
kāmacārataḥ 
jñātvaiva saṃdhyākāle yaḥ svapiti 
avijñānāt 
cirasuptasya saṃdhyākālo 'yaṃ vartata ity anavabodho 'vijñānam 
etad uktaṃ bhavati 
icchayā pramādakṛte cātikrame etad eva prāyaścittam 
yaḥ punar abhyuditānastamitsaṃdhyām atikrāmati tasya prāyaścittam abhojanaṃ nityānām karmaṇāṃ samatikrama iti 
atha vā yaḥ kāmacāreṇa śāstrātikramaṇaṃ karoti tasya tad avijñānam eva 
sūryeṇa hy abhinimluktaḥ śayāno 'bhyuditaś ca yaḥ 
prāyaścittam akurvāṇo yuktaḥ syān mahatainasā 
pūrvaprāyāścittavidher ayam arthavādaḥ 
nimlocanenābhiduṣṭaḥ abhinimluktaḥ 
evam abhyuditaḥ 
prāyaścittaṃ pūrvoktaṃ na karoti 
tadā mahatā pāpena saṃbadhyate na svalpena 
narakādiduḥkhopabhognimittam adṛṣṭapāpam ucyate 
ācamya prayato nityam ubhe saṃdhye samāhitaḥ 
śucau deśe japañ japyam upāsīta yathāvidhi 
evaṃ mahān doṣo 'bhyudayanimlocanayoḥ 
tasmād ācamya prayatas tatparaḥ samāhitaḥ parihṛtacittatatkarmvikṣepaḥ 
śucau deśe japañ japyaṃ praṇavavyāhṛtisāvitryākhyam 
upāsīta ubhe saṃdhye 
saṃdhyayor evātropāsyatvam 
upāsanaṃ ca tatra bhāvaviśeṣaḥ 
atha vobhe saṃdhye pratyupāsīta bhagavantaṃ savitāram 
mantro hi taddevatyo 'tas tam evopāsīta 
saṃhṛtasakalavikalpas tadgataikamanā bhavet 
prāguktasya vidheḥ śeṣo 'nuvādaḥ 
upāsanaṃ kevalaṃ vidheyam 
anye tu śucau deśa ity etadvidhyartho 'yaṃ ślokaḥ ity āhus 
teṣāṃ paunaruktyam 
sarvasyaiva kartavyasya śucinā karma kartavyam iti vihitam 
aśucideśasaṃbandhe ca kā śucitā 
yadi strī yady avarajaḥ śreyaḥ kiṃcit samācaret 
tat sarvam ācared yukto yatra vāsya ramen manaḥ 
yadi strī ācāryānī 
avarajaḥ kanīyān 
ācāryād upalabhya śreyaḥ dharmāditrivargaṃ samācaret tat sarvam ācaret 
saṃbhavati hi tayos tadācāryasaṃparkāt parijñānam 
śūdro vācāryabhṛtaka avarajaḥ 
sa yady upadiśet evaṃ pāyuliṅgau mṛdvāriṇā prakṣālyete nipuṇau hastau prakṣālaya vismṛtas te mṛdvārikramaḥ tvadīya ācāryo 'sakṛn mayā pāyuprakṣālane jalaṃ dadatā dṛṣṭapūrvaḥ pūrvam adbhiḥ śaucaṃ karoti tato mṛdbhiḥ ity evamādi samācaret tatsamācārādyupapanna upadiśet 
tathā cācāryānī ācamanaṃ śikṣayet 
tat sarvam ācared yuktaḥ śraddayā 
na strīśūdrācaritam ity avajānīta 
samācared iti ca samācārapūrvaka upadeśa evātrābhipretaḥ 
vakṣyati ca dharmaḥ śaucaṃ samādeyāni sarvataḥ iti 
ācāryeṇaiva kadācid ādiṣṭaṃ bhavati brāhmaṇi ācamaya putrasthānīyam etaṃ yathāvidhipūrvakam 
brūyāc ca asya mūtrapurīṣaśuddhyarthaṃ mṛdvāriṇī deye iti 
tatra tadīyavacanam anuṣṭheyam evam mṛdo gṛhāṇa evam adbhiḥ prakṣālaya iti 
atha vā gurugṛhe lohopalajalaśuddhyādiḥ strīśūdrābhyāṃ samācaryamāṇaḥ pramāṇīkartavyaḥ 
etāvadācārasya strīśūdrasaṃbandhinaḥ prāmāṇyārtho 'yaṃ śloko yujyate 
nanu sarvasyācārasyāvedavitsaṃbandhinaḥ prāmāṇyaṃ ghaṭate 
anuktam etat 
na hi svalpo 'py ācāra avedavidāṃ pramāṇībhavati 
athāsti mūlaṃ vedavitsaṃbandhaḥ sa eva tarhi pramāṇam kiṃ strīgrahaṇena 
na caivaṃvidhe viṣaye strīśūdrācārasya prāmāṇyam abhipretam 
tathā hi sati prāmāṇyābhidhānaprakaraṇa evāvakṣyat 
tasmāc chreyaḥ padārthanirūpaṇārtho 'yam upodghāta iti paramārthaḥ 
yad vācāryavacasāṃ prāmāṇyānuvādo 'yam 
yat strīśudrāv api brūyātāṃ tad apy anuṣṭhātuṃ yuktam kiṃ punar ācāryopadiṣṭam 
yatra cāsya ramet parituṣyen manaḥ 
etad apy ātmanas tuṣṭhiḥ ity atra vyākhyātam 
sarvathā nāsya ślokasyātīva prayojanam asti 
dharmārthav ucyate śreyaḥ kāmārthau dharma eva ca 
artha eveha vā śreyas trivarga iti tu sthitiḥ 
yat praśasyaṃ yad ācaryamāṇaṃ dṛṣṭādṛṣṭe nopahanti yac chreyo loka ucyate kiṃ punas tad iti suhṛd bhūtvānvācaṣṭe 
nāyaṃ vedamūlo 'rthaḥ nācāryādiśabdavat padārthakathanam 
kiṃ tarhi śreyo'rthī sarvaḥ puruṣaḥ pravartate 
tatredam ucyate idaṃ śreyaḥ etadarthaṃ yatnaḥ kartavyaḥ 
tatra matāntarāṇi tāvad upanyasyati 
keṣāṃcit mataṃ dharmārthau śreyaḥ 
dharmaḥ śāstravihitau vidhipratiṣedhau 
artho gobhūmihiraṇyādiḥ 
etad eva śreyaḥ etadadhīnatvāt puruṣaprīteḥ 
aparaṃ mataṃ kāmārthāv iti 
kāmas tāvan mukhya eva puruṣārthaḥ 
prītir hi śreyaḥ artho 'pi tatsādhanatvāt 
evaṃ hi cārvākāḥ āhuḥ kāma evaikaḥ puruṣārthas tasya sādhanam arthaḥ dharmo 'pi yady asti 
dharma eva sarvebhyaḥ śreyān sarvasya tanmūlatvāc ca 
uktaṃ ca dharmād arthaś ca kāmaś ca iti 
artha eveti vaṇijaḥ prayogajīvinaḥ 
siddhāntas tu trivarga iti tu sthitiḥ 
ato dharmāvirodhināv arthakāmāv api sevitavyau na tadvirodhinau 
tathā ca gautamaḥ na pūrvāhṇamadhyaṃdināparāhṇān aphalān kuryāt yathāśakti dharmārthakāmebhyaḥ iti 
tryātmako vargas trivargaḥ 
triṣu samuditeṣv ayaṃ rūḍhaḥ 
ācāryaś ca pitā caiva mātā bhrātā ca pūrvajaḥ 
nārttenāpy avamantavyā brāhmaṇena viśeṣataḥ
anyo 'pi na kaścid avamantavyaḥ ete punar viśeṣataḥ 
prāyaścittādhikyam atrety arthaḥ 
ārttena taiḥ pīḍitenāpy 
avamānam avajñā prāptāyāḥ pūjāyā akaraṇaṃ nyakkāraś cānādarākhyaḥ 
brāhmaṇagrahaṇaṃ pūraṇārtham 
ācāryo brahmaṇo mūrtiḥ pitā mūrtiḥ prajāpateḥ 
mātā pṛthivyā mūrtis tu bhrātā svo mūrtir ātmanaḥ 
pūrvasyāyam arthavādaḥ 
yat paraṃ brahma vedāntopaniṣatprasiddhaṃ tasya ācāryo mūrtiḥ śarīram 
mūrtir iv mūrtiḥ 
prajāpater hiraṇyagarbhasya pitā 
yeyaṃ pṛthivī saiva mātā bhārasahatvasāmānyāt 
bhrātā ca svaḥ sodaryaḥ ātmanaḥ kṣetrajñasyeti praśaṃsā 
ete sarve devatārūpāḥ mahattvayuktā avamatā ghnanti prasāditā abhipretaiḥ kāmair yojayanti 
evaṃ tatsamā ācāryādaya iti stutiḥ 
yaṃ mātāpitarau kleśaṃ sahete saṃbhave nṛṇām 
na tasya niṣkṛtiḥ śakyā kartuṃ varṣaśatair api 
bhūtārthānuvādeneyam aparā praśaṃsā 
kleśaṃ duḥkhaṃ mātā ca pitā ca nṝṇām apatyānāṃ saṃbhave garbhāt prabhṛti yāvd daśamād varṣāt 
mātuḥ kleśaḥ garbhadhāraṇam 
prasavaḥ prāṇaharaḥ strīṇām 
jātasya ca saṃvaraṇayogaḥ kleśaḥ 
sa sarvasya svayaṃ saṃvedyaḥ 
pitur apy upanayanāt prabhṛti ā vedārthavyākhyānāt 
saṃbhavaśabdenātra garbhādāham ucyate 
tad dhi na kleśāvaham kiṃ tarhi taduttarakālabhāvinya etāḥ kriyāḥ tā hi kleśasādhyāḥ 
na tasya kleśasya niṣkṛtir ānṛṇyaṃ pratyupakārasamatvaṃ śakyaṃ kartuṃ varṣaśatair janmabhir bahubhiḥ kiṃ punar ekena janmanā 
asaṃkhyadhanadānena mahatyā vāpada uddharaṇena mātāpitror niṣkṛtir iti 
tayor nityaṃ priyaṃ kuryād ācāryasya ca sarvadā 
teṣv eva triṣu tuṣṭeṣu tapaḥ sarvaṃ samāpyate 
tasmāt tayor mātāpitror ācāryasya ca sarvadā yāvajjīvaṃ yat priyaṃ teṣāṃ tat kuryāt na sakṛd dvis trir vā kṛtvā kṛtī bhavet 
teṣv evācāryādiṣu triṣu tuṣṭeṣu bhaktyārādhiteṣu tapaḥ sarvaṃ bahūn varṣagaṇāṃś cāndrāyaṇāditapas taptvā yat phalaṃ prāpyate tat tatparitoṣād eva labhyata iti 
teṣāṃ trayāṇāṃ śuśrūṣā paramaṃ tapa ucyate 
na tair anabhyanujñāto dharmam anyaṃ samācaret 
kathaṃ punas tapaḥphalam atapasā mātrādiśuśrūṣayā 
yasmāt etac ca sarvottamaṃ tapo yat teṣāṃ pādasevanam 
tair ananujñāto māṇavakaḥ dharmam anyaṃ tatsevāvirodhinaṃ tīrthasnānādirūpaṃ vratopavāsādi ca śarīraśoṣaṇayā teṣāṃ cittakhedakaram 
jyotiṣṭomānuṣṭhāne 'py anujñā grahītavyā 
yato 'vamānapratiṣedhaḥ kṛtaḥ 
mahārambheṣu ca karmasu bahudhanavyayāyāsasādhyeṣu muhyamānā avamantavāḥ bhaveyuḥ 
nityakarmānuṣṭhāne tv anujñā nopakāriṇī 
ta eva hi trayo lokās ta eva traya āśramāḥ 
ta eva hi trayo vedās ta evoktās trayo 'gnayaḥ 
kāryakāraṇayor abhedād evam ucyate 
trayāṇāṃ lokānāṃ prāptihetutvāt ta eva trayo lokā ucyante 
ta eva ca trayaḥ prathamād brahmacaryād anye traya āśramāḥ 
gārhasthyādibhir tribhir āśramair yat phalaṃ prāpyate tat tais tribhis tuṣṭaiḥ 
ta eva trayo vedā vedatrayajapatulyaphalatvāt 
ta eva trayo 'gnayaḥ 
agnisādhyakarmānuṣṭhānaphalāvāptes tac chruśrūṣātaḥ 
eṣāpi praśaṃsaiva 
pitā vai gārhapatyo 'gnir mātāgnir dakṣiṇaḥ smṛtaḥ 
gurur āhavanīyas tu sāgnitretā garīyasī 
kenacit sāmānyenāyaṃ pitrādīnāṃ gārhapatyādivyapadeśaḥ 
sāgnitretā ādhānāgnitretā yā garīyasī mahāphalā 
trāṇaṃ trāṇārtham itā prāptā tretā iti śabdavyutpattiḥ 
triṣv apramādyann eteṣu trīṃl lokān vijayed gṛhī 
dīpyamānaḥ svavapuṣā devavad divi modate 
eteṣv apramādyann ārādhane 'skhalan 
tathā ca tadārādhāt trīn lokāñ jayet svīkuryād ādhipatyam āpnuyāt 
gṛhī 
gṛhasthāvasthasya hi putrasya pitrādīnāṃ tatkṛtam ārādhanam upayujyate 
tadā hi tau vṛddhau bhavataḥ 
dīpyamānaḥ śobhamānaḥ prakāśamāno vā svenaiva tejasā 
devavad ādityavad divi loke modate 
imaṃ lokaṃ mātṛbhaktyā pitṛbhaktyā tu madhyamam 
guruśuśrūṣayā tv evaṃ brahmalokaṃ samaśnute 
ayaṃ lokaḥ pṛthivī 
bhārasahatvāt tulyā mātā pṛthivyā 
pitṛbhaktyā madhyamo loko 'ntarikṣam 
prajāpatiḥ pitoktaḥ 
madhyamasthānaś ca prajāpatir nairuktānām 
sa hi varṣakarmaṇāṃ prajānāṃ pātā vā pālayitā vā 
brahmalokam ādityalokam 
ādityo brahmetyādeśaḥ 
lokaḥ sthānaviśeṣas tam aśnute prāpnoti 
arthavādā ete 
tatra nābhiniveṣṭavyam 
na ca lokādhipatyakāmasya tadārādhanādhikāraḥ 
nāyaṃ kāmyo vidhiḥ 
pitṛtvam evātra nimittam akaraṇe śāstrātikramaḥ 
sarve tasyādṛtā dharmā yasyaite traya ādṛtāḥ 
anādṛtās tu yasaite sarvās tasyāphalāḥ kriyāḥ 
ādṛtāḥ satkṛtāḥ 
ādṛtavacanena pratyupakāraparatvaṃ lakṣyate 
yo hy ādṛto bhavati sa parituṣṭaḥ pratyupakārāya yatate 
atha vā ādṛtaḥ parituṣṭaḥ ucyate 
dharmasya cānantyāt paritoṣānupapatteḥ phaladānotsukatvaṃ lakṣyate 
sarvāṇi tasya karmāṇy āśu phaladāyīni bhavanti 
yasyaite traya ādṛtāḥ śuśrūṣayā parituṣṭāḥ 
etais tv anārādhitair yat phalakāmena kiṃcit kriyate śubhaṃ karma tat sarvaṃ niṣphalam 
sarvāḥ kriyāḥ sarvāṇi śrautasmārtāni karmāṇi 
arthavādo 'yam 
puruṣārtho hy ārādhanavidhiḥ 
tadatikrame puruṣaḥ pratyavayan mahatā pāpena karmopārjite 'pīṣṭaphalabhoge pratibadhyate 
ata ucyate sarvās tasyāphalāḥ kriyā iti 
yāvat trayas te jīveyus tāvan nānyaṃ samācaret 
teṣv eva nityaṃ śuśrūṣāṃ kuryāt priyahite rataḥ 
uktārtho 'yaṃ ślokaḥ 
nānyaṃ samācared dṛṣṭam adṛṣṭaṃ vā tadanujñānam antareṇety uktam 
teṣv eva nityaṃ śuśrūṣāṃ kuryāt 
priyahite rataḥ 
priyaṃ ca hitaṃ ca tat 
yat prītikaraṃ tat priyaṃ yat pālanaṃ tad dhitam 
teṣām anuprodhena pāratryaṃ yad yad ācaret 
tat tan nivedayet tebhyo manovacanakarmabhiḥ 
paratra janmāntare yasya phalaṃ bhujyate tat pāratryam 
chāndasaṃ rūpam etat 
śuśrūṣāyā avirodhenānyaṃ yaṃ yaṃ dharmaṃ samācaret taṃ taṃ nivedayet tebhyas tān jñāpayet 
anuparodhagrahaṇam evamarthaṃ kṛtam 
yat teṣāṃ virodhi tatra naivānujñāṃ dāpayitavyāḥ 
kaścid ṛjuprakṛtir abhyarthamāna ātmaparādharmam avagaṇayyānujānāti tannivṛttyartham etat 
manovacanakarmabhiḥ 
na nivedanam adṛṣṭārtham api tu yādṛśam anujñānaṃ tādṛśam eva karmaṇā darśayet 
atha vaivaṃ saṃbandhaḥ kartavyaḥ 
manovacanakarmabhiḥ pāratryaṃ yad yad ācaret tat tan nivedayet tebhya iti 
triṣv eteṣv iti kṛtyaṃ hi puruṣasya samāpyate 
eṣa dharmaḥ paraḥ sākṣād upadharmo 'nya ucyate 
itiśabdaḥ samāptivacanaḥ kārtsnyaṃ gamayati 
yatkiṃcana puruṣasya kartavyaṃ yāvān kaścana puruṣārthaḥ sa eteṣv ārādhiteṣu samāpyate paripūrṇam anuṣṭhito bhavati 
eṣa dharmaḥ paraḥ śreṣṭhaḥ sākṣāttvena 
anyaś cāgnihotrādir upadharmaḥ pratihārasthānīyo na sākṣād rājavat iti praśaṃsā 
avamānapratiṣedhaḥ priyahitakaraṇam tadvirodhinaḥ kartavyasyānanuṣṭhānam avirodhino 'py ananujñātasya ca 
pariśiṣṭaḥ ślokasaṃghāto 'rthavādaḥ 
śraddadhānaḥ śubhāṃ vidyām ādadītāvarād api 
antyād api paraṃ dharmaṃ strīratnaṃ duṣkulād api 
śraddadhāna āstikyopagṛhītāntarātmābhiyukto yaḥ śiṣyaḥ sa śubhāṃ vidyāṃ nyāyaśāstrāditarkavidyām 
atha vā yā śobhate kevalaṃ sā viśadakāvyabharatādividyāvibhūṣitā mantravidyā vā na dharmopayoginī tām avarād api hīnajātīyād apy ādadīta śikṣate 
na tv atra śubhā vedavidyā veditavyā āpadi vidhir bhaviṣyati anāpadi tu naiveṣyate 
yā tv aśubhā śāmbhavī māyākuhakādi vā tāṃ na kvacit 
antyaś cāṇḍālas tasmād api yaḥ paro dharmaḥ śrutismṛtyapekṣayā paro 'nyo laukikaḥ 
dharmaśabdo vyavasthāyām api prayujyate 
eṣo 'tra dharmaḥ iti yadi caṇḍālo 'pi brūte atra pradeśe mā ciraṃ sthā mā vāsminn ambhasi snāsīḥ eṣo 'tra grāmīṇānāṃ dharmo rājñā kṛtā vā maryādā iti 
na caivaṃ mantavyam upādhyāyavacanaṃ mayā kartavyaṃ dhik cāṇḍālaṃ jālmaṃ yo māṃ niyuṅkte iti 
na punar iyaṃ buddhiḥ kartavyā paro dharmo brahmatattvajñānam 
na hi caṇḍālādes tatparijñānasaṃbhavaḥ vedārthavittvābhāvāt 
na cānyatas tatsaṃbavaḥ 
na hi vṛścikamantrākṣaravad brahmopadeśo 'sti 
strīratnam iva 
strī cāsau ratnaṃ ca tad iti vā 
upamitaṃ vyāghrādibhiḥ viśeṣaṇaṃ viśeṣyena iti vā 
yadā yatkiṃcid utkṛṣṭaṃ vastu tad ratnam ucyate tadā viśeṣaṇam iti 
atha tu marakatapadmarāgādīny eva ratnaśabdavācyāny utkarṣasāmānyād anyatra prayogaḥ tadopamitam iti 
yā strī kāntisaṃsthānalāvaṇyātiśayavatī atha dānyabahudhanasutādiśubhalakṣaṇā sā duṣkulād dhīnakriyāder apy āneyā 
abrāhmaṇāt ity asya vidher ayam upodghātaḥ 
alābena tu pradarśitaḥ 
viṣād apy amṛtaṃ grāhyaṃ bālād api subhāṣitam 
amitrād api sadvṛttam amedhyād api kāñcanam 
pūrva imau cāpady abrāhmaṇād apy adhyetavyam ity asya vidheḥ śeṣaḥ 
anena lokapravādo dṛṣṭāntīkriyate 
evaṃ hi laukikā āhuḥ asatas sad upādeyam 
viṣe 'pi yad amṛtaṃ tad grāhyam eva yathā haṃsa udakāt kṣīraṃ gṛhṇāti 
rasāyaneṣu keṣucit viṣaṃ ity etad abhipretyoktam 
bālo 'pi yat kiṃcid akasmāt subhāṣitaṃ māṅgalikaṃ prasthānādau vakti tad grāhyam 
amitrāder api satāṃ yad vṛttaṃ śiṣṭācāraḥ 
na dveṣyas tenaitad ācaritam iti tyājyaḥ 
prasiddhataro 'yaṃ dṛṣṭāntaḥ amedhyād api kāñcanaṃ suvarṇam 
asadāśrayād apy ete yathā gṛhyate tadvad abrāhmaṇād adhyayanam iti 
striyo ratnāny atho vidyā dharmaḥ śaucaṃ subhāṣitam 
vividhāni ca śilpāni samādeyāni sarvataḥ 
ratnāni maṇayaḥ śambarapulindādibhyo 'py upāttāḥ śuddhās tadvad vidyādy apīti 
śilpāni ca vicitrapatracchedyādīny aduṣṭāny agarhitāni cailanirṇejanapaṭarañjanabandhādīni 
sarvato jātiviśeṣam anapekṣya samādeyāni svīkartavyāni niścitātidhairyabhāvaiḥ 
viṣād apy amṛtam ity evamādibhir anekavākyatvāt samānaprakramatvena sarva ete 'rthavādāḥ 
abrāhmaṇād adhyayanam āpatkāle vidhīyate 
anuvrajyā ca śuśrūṣā yāvad adhyayanaṃ guroḥ 
ayaṃ tv atra vidhiḥ 
āpad brāhmaṇādhyāpakabhāvaḥ 
āpadaḥ kāla āpatkālaḥ 
āpad ityeva siddhe kālagrahaṇaṃ vṛttapūraṇārtham 
pāṭhāntaram āpatkalpa iti 
kalpanaṃ kalpa āpady eṣāṃ kalpanā vidhīyate upadiśyate 
yad ācāryaḥ prārabdhādhyapanaḥ prāyaścittenānyena vā nimittena śiṣyaṃ hitvā deśāntaraṃ vrajet na ca brāhmaṇo 'nyo 'dhyāpakas tasmin deśe labhyate bālatvād dūradeśagamanam aśakyam tadā 'brāhmaṇāt kṣatriyāt tadabhāve vaiśyād adhyayanam 
prakṛtatvāt vedaḥ kṛtsnaḥ iti vedagrahaṇaṃ vidhīyate 
yady apy atrābrāhmaṇaśabdo brāhmaṇajāter anyatra jātitraye vartamānaṃ puruṣatvam ācaṣṭe tathāpi neha śūdrasya grahaṇam tasyādhyāpanādhikārābhāvāt 
saty adhyayane 'dhyāpakatvam 
atha śāstrātikrameṇa śūdrasyāpy adhitavedatvasya saṃbhavaḥ kṣatriyavaiśayayor adhyāpakatvasyeva 
tad api na 
yato dhāraṇe śarīrabhedas tasyāmnātaḥ 
tato daṇḍamahatvān mahad etad akāryam anumīyate 
ninditakarmābhyāse patanaṃ tatsaṃsargāc ca brahmacāriṇo 'tyantaduṣṭatā syāt 
kṣatriyavaiśayor adhyāpakatvaniṣedhāt niṣedhāt tulyadoṣaḥ iti ced asty atra viśeṣaḥ 
yatra daṇḍaprāyaścitte guruṇī tatra mahādoṣatā svapayos tu svalpadoṣatā 
na ca kṣatriyavaiśyayor adhyāpane mahatī daṇḍaprāyaścitte śūdraseva 
kiṃ ca dve nindite karmaṇy adhyayanam adhyāpanaṃ ca kṣatriyavaiśyayos tv ekam eva 
niṣiddhādhyāpanasaṃsargas tv anenaivānujñātaḥ nāsau doṣakaraḥ 
niṣiddhādhyayanena tu śūdreṇa saṃsarge na kiṃcit praṃāṇam asti 
anuvrajyā ca śuśrūṣā 
vandanapādaprakṣālanādiśuśrūṣāpratiṣedhārtham anuvrajyaiva śuśrūṣā nānyeti 
yāvad adhyayanaṃ yāvad grahaṇam 
nābrāhmaṇe gurau śiṣyo vāsam ātyantikaṃ vaset 
brāhmaṇe vānanūcāne kāṅkṣan gatim anuttamām 
abrāhmaṇe gurau vāso 'dhyayanāya pūrveṇokto naiṣṭhikasyāpi prāpto viśeṣeṇa niṣidhyate 
ātyantikaṃ vāsaṃ yāvajjīvikam 
na vasen na kuryāt 
vāsaṃ vased iti 
sāmānyaviśeṣabhāvād vāsaṃ vased iti saṃbandhaḥ kalpyaḥ 
guruviṣayo vāsas taṃ vaset 
samāptādhyayano 'nyatra gacchet 
nanu cādhyayanamātram anujñātam ātyantikasya vāsasya kutaḥ prāptiḥ 
naiṣa doṣaḥ 
gurau tasya vāsa uktaḥ adhyāpayitā ca gurur uktaḥ 
ato bhavaty āśaṅkā 
brāhmaṇe vānanūcāne 
vāśabdo 'py arthaḥ 
brāhmaṇo 'pi ady anūcāno vṛttābhijanasaṃpanno na bhavati na ca vyākhyānādhyayanaśīlḥ 
anuvacanenaite 'pi guṇā lakṣyante yato 'nanuvaktaryarhābhāvād evāvāsaḥ siddhaḥ 
gatir atra sukhātiśayaprāptir vivakṣitā 
anuttamā yasyā anyottamā nāsti tāṃ kāṅkṣan paramātmānandarūpaṃ mokṣam 
yadi tv ātyantikaṃ vāsaṃ rocayet guroḥ kule 
yuktaḥ paricared enam ā śarīravimokṣaṇāt 
atyantaṃ bhavam ātyantikaṃ vāsaṃ guroḥ kule naiṣṭhikaṃ brahmacaryaṃ yadi rocayet tadā yuktas tatparaḥ paricared enaṃ gurum ā śrīrasya vimokṣaṇāt pātād yāvaccharīraṃ dhriyata ity arthaḥ 
ā samāpteḥ śarīrasya yas tu śuśrūṣate gurum 
sa gacchaty añjasā vipro brahmaṇaḥ sadma śāśvatam 
naiṣṭhikabrahmacaryasya phalavidhir ayam 
śarīrasya samāptir jīvitatyāgaḥ 
ā tataḥ kālād yo guruṃ śuśrūṣate paricarati 
sa gacchati vipro brahmaṇaḥ sadma sadanaṃ sthānaṃ śāśvatam na punaḥ saṃsāraṃ pratipadyata iti yāvat 
añjasā akliṣṭena mārgeṇa 
na gatyantareṇa tiryaktvena manuṣyādijanmanā vyavadhīyate 
brahmaśabdena cetihāsadarśane devaviśeṣaś caturvaktraḥ tasya sadma sthānaviśeṣaḥ divi vidyate 
vedāntavādināṃ tu brahma paramātmā tasya sadma svarūpam eva tadbhāvāpattiḥ 
na pūrvaṃ gurave kiṃcid upakurvīta dharmavit 
snāsyaṃs tu guruṇājñaptaḥ śaktyā gurvartham āharet 
naiṣṭhikasyāyaṃ gurave 'rthadānaṃ pratiṣidhyate snāsyato gurvarthavidhānāt 
na ca naiṣṭhikasya snānam asti 
prakṛtaś ca naiṣṭhika eva 
upakurvāṇasya tu upanayanāt prabhṛti yāvat snānam asty eva sati saṃbhave yathāśaktyā dānam 
pūrvaṃ snānād gurave kiṃcid upakurvīta dadyāt dadātyarthe dhātuḥ sopasargo 'taś ca svasādhyā caturthī 
atha vā kriyāgrahaṇam api kartavyam iti tataḥ saṃpradānatvam 
dharmavitpadam anuvādaḥ 
snāsyaṃs tu snānakāle prāpte guruṇā ādīṣṭam amum artham āhara iti 
tataḥ śaktyā yāvantaṃ śaknoti tāvantam 
gurvartham 
guror idaṃ gurvartham 
guror yena prayojanaṃ tam āhared upanayet 
nanu ayaṃ naiṣṭhikasya gurvarthakaraṇapratiṣedhaḥ 
na hy ete dve vākye ekena pratiṣedhaḥ apareṇa gurvarthavidhiḥ 
snāne gurvartho 'vaśyaṃ kartavyam ity ayaṃ vidhiḥ 
pratiṣedhas taccheṣaḥ 
upakārapratiṣedhe ca sarvaśuśrūṣāvidhir anarthakaḥ syāt 
na ca dānam evopakāraḥ yena dhanopakāra eva niṣidhyeta nānyaḥ priyahitādiḥ 
arthavādatve tv ayathārthatā na doṣaḥ 
gamyate cātraikavākyatā 
kṣetraṃ hiraṇyaṃ gām asvaṃ chatropahaham antataḥ 
dhānyaṃ vāsāṃsi śākaṃ vā gurave prītim āharan 
uktam uddiṣṭaṃ gurvarthaṃ kuryāt tatra na sarvaṃ kartavyam ity evamartho 'yaṃ ślokaḥ 
yadi gurur viruddham ādiśet amuṣyastriyam āhara iti sarvasvaṃ vā dehi iti tan na kartavam 
kiṃ tarhi kṣetram dhānyānāṃ bhavanabhūmiḥ kṣetram ucyate 
hiraṇyaṃ suvarṇam 
vāśabdo vikalpārthaḥ 
na samuditāni deyāni 
antataḥ anyābhāve chatropanaham api 
dvandvanirdeśāt sāhityadānam 
vāsāṃsīti sarvatra saṃkhyā na vivakṣitā 
prītim āharann iti etad āhared iti pūrvasaṃbandhaḥ 
prītam āhared iti vā pāṭhe atraiva kriyāparisamāptiḥ 
prītim āvahed iti vā 
prītim utpādayituṃ dhānyādy āharet 
svatantraiva vā prītir āhāryatayocyate 
tataś ca dravyopadeśasya pradarśanārthatā siddhā bhavati 
anyad api yad evaṃvidhaṃ prītijanakaṃ maṇimuktāpravālahastyaśvagantrīrathādi tad api deyam iti gamyate 
tathā ca gautamaḥ vidyānte gurur arthena nimantryaḥ 
āhared yadi syād ātmīyaṃ śaktyāgataṃ tadā na ced yācñādinārjayet 
ācārye tu khalu prete guruputre guṇānvite 
gurudāre sapiṇḍe vā guruvad vṛttim ācaret 
naiṣṭhikasyāyam upadeśaḥ 
asaty ācārye tatputre śrotriyatvādiguṇayukte gurupatnyām ācāryāṇyāṃ vā sapiṇḍe vā guror eva vaset 
tatra ca guruvad vṛttim ācared bhaikṣanivedanādi sarvaṃ kuryāt 
dāraśabdo bahuvacanānto bhāryāvacano vaiyākaraṇaiḥ smaryate 
smṛtikārās tv ekavacanāntam api prayuñjate dharmaprajāsaṃpanne dāre nānyāṃ kurvīta iti 
etṣv avidyamāneṣu sthānāsanavihāravān 
prayuñjāno 'gniśuśrūṣāṃ sādhayed deham ātmanaḥ 
avidyamānatā sarveṣām abhāvaḥ yadi vā guṇahīnatā 
eteṣv asatsv agniśuśrūṣāṃ prayuñjīta agniśaraṇopalepanam agnīndhanam ācāryavat saṃnidhānaniyamād bhṛtyavad ahorātrāsanam eṣāgneḥ śuśrūṣā tāṃ kurvan dehaṃ sādhayet śarīraṃ kṣapayet 
yathāndhaś cakṣuṣmān ucyate evaṃ sādhayed iti 
sthānāsana eva vihāraḥ tadvān na kadācid āsīta evaṃ viharet 
anye tu manyante sthānāya svastikādinā yad āsanaṃ dhyānakāle tat sthānāsanam vihāro 'nyo bhikṣācaraṇādiḥ 
evaṃ carati yo vipro brahmacaryam aviplutaḥ 
sa gacchaty uttamasthānaṃ na ceha jāyate punaḥ 
evam iti naiṣṭhikavṛttiṃ pratyavamṛśati 
evaṃ yo brahmacaryaṃ caraty aviplutaḥ askhalaḥ sa prāpnoty uttamasthānaṃ dhāma paramātmaprāptilakṣaṇam 
na ceha punar jāyate na saṃsāram āpadyate 
brahmarūpaṃ saṃpadyata iti 
iti mānave dharmaśāstre bhṛguproktāyāṃ saṃhitāyāṃ
dvitīyo 'dhyāyaḥ
iti śrībhaṭṭamedhātithiviracite manubhāṣye
dvitīyo 'dhyāyaḥ
atha tṛtīyo 'dhyāyaḥ
ṣaṭtriṃśadābdikaṃ caryaṃ gurau traivedikaṃ vratam 
tadardhikaṃ pādikaṃ vā grahaṇāntikam eva vā 
dvividho brahmacārī pūrvatra pratipāditaḥ naiṣṭhika upakurvāṇaś ceti 
ā samāpteḥ śarīrasya yas tu śuśrūṣate gurum ity anena naiṣṭhikabrahmacaryam uktam 
ā samāvartanāt iti pakṣāntaram api sūcitam 
tatra naiṣṭikasya nāmadheyasya pratilambhenaiva nimittavatā avadhiśeṣaḥ sugamitaḥ 
niṣṭhām samāptiṃ gacchati naiṣṭhikaḥ 
śrutyaiva kālo vihitaḥ ā samāpteḥ iti 
upakurvāṇasya
anena kramayogena 
tapoviśeṣair vividhair vrataiś ca vidhicoditaiḥ 
vedaḥ kṛtsno 'dhigantavyaḥ 
iti saṃkhyāyā avivakṣāyā caikadvitricatuḥpañcaṣaṭsaptādiśākhādhyayanaṃ yathāśakti prāptaṃ niyamyate 
traivedikaṃ vrataṃ caryam 
trayāṇāṃ vedānāṃ samāhāras trivedī tadgrahaṇaprayojanaṃ traivedikam 
grahaṇakriyā vṛttāv antarbhavati vedādhigamasya prāgvihitatvāt 
vrataṃ brahmacāridharmakalāpaḥ 
caryaṃ caritavyam 
kṛtyo vidhau 
evam āharaṇādīnāṃ grahaṇāntatāyāṃ prāptāyām āha ṣaṭtriṃśadābdikam iti 
gṛhīte 'pi vede kālaḥ pūrayitavyaḥ 
yadi svādhyāyādhyayanavidhyartho dharmaḥ tasya ca svādhyāyavidher grahaṇe nivṛttiḥ kimarthā tarhi dvādaśavārṣikī grahaṇottarakālaṃ vratacaryānuvṛttiḥ 
atyalpam idam ucyate 
darśapūrṇamāsādiṣv apy āgneyādiyāgebhyaḥ parāñci yāny aṅgāni tatrāpy etad vaktavyam 
samastāṅgānuṣṭhāna evārād upakārakādyaṅgayuktād viśiṣṭakramakād vidhyarthasaṃpady avagatāyāṃ paricodanāśabdād eva vidhiḥ saṃpadyate 
atha mahato ladhīyāṃsas tadardhikapādikagrahaṇāvadhayaḥ pakṣāḥ santi 
teṣu satsu kaḥ khalu mahāprayāsam aticirakālaṃ tāvad dvādaśavārṣikaṃ vracaraṇam ādriyeteti cet
phalabhūmārthino 'ṅgabhūyastvam anuṣṭhāsyanti 
tad uktaṃ prayatnaviśeṣāt phalaviśeṣeṇa bhavitavyam iti 
nanu ca nārthāvabodhād ṛte grahaṇadvāreṇa svādhyāyādhyayanasya kiṃcid aparaṃ phalam asti 
evaṃ hy āhuḥ na tasyādhyayanamātraṃ tatrabhavanto yājñikāḥ phalaṃ samāmanantīti 
tathā dṛṣṭo hi tasyārthaḥ karmāvabodhanaṃ nāma iti śabarabhāṣye 
tasya na ca kaścid viśeṣo dṛśyate 
yady evaṃ grahaṇakāle 'py antareṇa vratadharmānuṣṭhānaṃ grahaṇānuṣṭhānaprasaṅgaḥ 
kaś caivam āha arthāvabodhārthaḥ svādhyāyavidhir iti 
svādhyāyavidhiḥ svārtha eva 
nānyasyānyārthatāyāṃ pramāṇam asti 
arthāvabodho hi grahaṇe sati vastusvabhāvata utpadyate na vidhitaḥ 
atha kiṃ svargādiphalārthino 'yaṃ vidhiḥ 
etad api kathaṃ bhaviṣyati 
kā tarhīyaṃ vāco yuktiḥ phalaviśeṣeṇa iti 
eṣā vāco yuktiḥ 
saṃskāravidhis tāvad ayaṃ svādhyāyapradhānaḥ tasya svādhyāye karmaṇy utpannatvāt 
saṃskāravidhayaś ca na sākṣād adhikāram arhanti kiṃ tu saṃskāryadvāreṇa sādhikāravidhyantaram anupraviśanti 
yathā vrīhim avahanti iti darśapūrṇamāsādhikāraviṣayāgneyādiyāgasādhanabhūtapuroḍāśaprabhṛtivrīhituṣakaṇavipramocanādisaṃskāradvāreṇa darśapūrṇamāsāpūrvasaṃbandham anubhavati avaghātaḥ na tannirapekṣaḥ sa eva kartavyatayā pratīyate 
evam hi vedasya saṃskāryatvaṃ nānyatrāśeṣabhūtasya nirvahati 
dṛṣṭaḥ svādhyāyādhyayanānantram arthāvabodhaḥ 
ata idam adhyayanam arthāvabodhaparyantam avaghāta iva taṇḍulaniṣpattiparyantaḥ 
etāvāṃs tu viśeṣaḥ 
prakaraṇe 'dhītatvād avaghāto jhaṭ iti labdhādhikāravidhyantarasaṃbandhaḥ 
ayaṃ tv anārabhyādhītatvād avabodhaparyavasāyī sakalaphalakarmānuṣṭhānopayogitayā gamyamāno 'dhikāraḥ 
tathā vidhyarthanivṛttir eva phalaviśeṣo 'bhipretaḥ 
vidher hi puruṣārthatvaṃ vyutpannāvagamam tat sākṣād bhavatu vā paraṃparayā veti na viśeṣaḥ 
gamyamānādhikāratvāc ca svatantra evāyaṃ vidhiḥ svātmānam anuṣṭhāpayati yady api nityakāmaśrutiṣv arthāvabodha upayujyate 
ye tv arthāvabodhadvāreṇa jyotiṣṭomādividhyekakāryatvam icchanti tatphalasyaiva ca prayatnaviśeṣād atiśayam āhus teṣām ācāryakaraṇavidhinā kim aparāddham yena mahatā yatnena tadekakāryatā niṣidhyate 
aprāmāṇyaṃ vedasya bhavatīti cet astu 
na prayojanavaśena yuktisāmarthyāyāto 'rtho hātuṃ śakyate 
yuktis tu yuktyantareṇa balīyasā bādhyate 
ācāryakaraṇavidhyekakāryatve tv asya vidhirūpataiva hīyate svārthasyāvivakṣitatvāt 
tattulyaṃ jyotiṣṭomādyanupraveśe 'pi 
yadā tu svatantro 'yaṃ vidhiḥ svārthānuṣṭhāpakas tatsamānaskandhas tadā svayam evetikartavyatayā yukto 'nuṣṭhīyate 
tatra ye vikalpitāḥ kalpā laghīsāṃso garīyāṃsaś ca teṣāṃ laghiyasā siddhe garīyasām anuṣṭhānaṃ vidhyartha eva viśeṣam āvahati 
yathādhāne ekā deyā tisro deyā dvādaśa deyāḥ ityādi 
anuṣṭhite cāsmin vidhau svasāmarthyāc chruto vā bhavatu pratīyamāno vā kalpo vā pramāṇabhedo 'yaṃ na saṃbandhabheda sarvathobhyataḥ sparśato na mucyāmahe yady asya vidhiḥ svārthānuṣṭhāpako jyotiṣṭomādyupakārakatvaṃ ca 
nanu kim idaṃ pūrvāparaviruddhaṃ pralapyate 
prāguktam na sākṣāt saṃskāravidhayo 'dhikārasaṃbandhinaḥ idānīṃ tu svatantra evāyaṃ vidhiḥ svārthānuṣṭhāpaka iti 
yathāyaṃ viśeṣaśrutenānvayinā na saṃbadhyate gamyamānas tv adhikāraḥ saṃskāravidhīnām apy aviruddha iti 
nāyaṃ viśeṣo yady asya vidhiprayuktam anuṣṭhānam arthāvabodhāṃśa iṣyate 
pāṭhamātrasyācāryavidhiprayuktatvāt saṃskāravidhīnām adhikārasaṃbandho 'bhyupagataḥ syāt 
atha vidhyantaropakārakatvāt tatprayuktam anuṣṭhānam tathā saty adhikṛtasyādhyayanaṃ syān nādhītavedasyādhikāraḥ 
tadā ca śūdrasyādhikāro durnivāraḥ 
na cādhyayanānantaraṃ vedārthaśravaṇaṃ prāpnoti 
yadaiva hi yadṛcchayā kutaścid adhigataṃ bhavati jyotiṣṭomanāma karma vaidikaṃ svargaphalam iti tadaiva taditikartavyatāṃ śikṣet 
tatkāla eva ca tadupayogino mantrān yājamānān adhīyīta 
atra kecid āśrayinyāyena pariharanti 
yathaiva hi sviṣṭakṛdādaya ubhayarūpāḥ saṃskārārthakarmatayā evaṃ svādhyāyādhyayanam apy abhidhānaviniyogānusāritayā kriyāphalāvabodhadarśanena ca saṃskārakarma phalavat karmārthakarma 
ataḥ sādhikāratvasiddhiḥ 
kaḥ punar adhikārī 
upanītas traivarṇiko māṇavaka iti brūmaḥ 
brahmacāridharmeṣu hy etad āmnāyate 
liṅādayo hy avinābhūtaniyojyārthavidhyarthapratipādakāḥ 
tatra viśeṣākāṅkṣāyāṃ kvacic chabdasamarpito viśeṣo bhavati svargakāmo yāvajjīvam agnihotraṃ juhoti 
kvacid śruto 'py anvitābhidhānasāmarthyabalena kalpyo viśvajidādiṣu 
kvacit prakaraṇād vastusāmarthyād vidhyantaraparyālocanayāpi ca pratīyate 
tad etad iha sarvam asti 
prakṛto brahmacārī 
vastusāmarthyena cārthāvabodha upajāyate 
sa ca sarvavidhiṣūpayujyate viduṣo 'dhikārāt 
tad idam apare na mṛśyanti 
saṃskāravidhitvenaivāsya pratīyamānādhikāratā 
yataḥ saṃskārakarmāṇi saṃskāryārthatayānuṣṭhīyante 
yadi ca saṃskārye na dṛśyeta viśeṣas tataḥ saktuvat saṃskārarūpatā hīyeta 
asti cātra phalavatkarmāvabodhalakṣaṇo viśeṣaḥ 
yat tu sviṣṭakṛdādivat iti tat prakṛtipratyayavijñānāgamyatvarūpahānitayā yuktobhayarūpatā 
tasmāt sthitaṃ svatantro 'yaṃ vidhir māṇavakasyeti 
ataś ca svata evānuṣṭheyo nāvaghātādivad darśapūrṇamāsādyadhikāraniyogākṣepeṇa 
evam anekavedādhyayanam api draṣṭavyam 
tatrāpi hy ekena vedena nirvṛtte vidhyarthe kim ity anekavedādhyayanam 
phalabūmnā tu yujyate 
phalaṃ ca pūrvavat na tu vākyaśeṣādhītaṃ payodadhyādi 
evām sthita ekavedādhyāyinaḥ svaśākhānadītānāṃ mantrāṇāṃ karmopayogināṃ karmānuṣṭānakāle sāmarthyāt tadākṣiptam adhyayanam anujñātaṃ bhavati 
yady apy adhītavedasyādhikāre adhīta iti 
anye tu brāhmaṇena niṣkāraṇo dharmaḥ ṣaḍaṅgo vedo 'dhyeyaḥ iti niṣkāraṇa ity etasyādhikārapadatāṃ manyante 
niṣkāraṇaḥ kāraṇaṃ prayojanam anuddiśya nityakarmavat kartavyam na hy asyādhikārasamarpakatvam antareṇa viṣayadvāreṇa kriyākārakatadviśeṣaṇatvādinānvayaḥ saṃbhavati 
tasmāt saty api saṃskāravidhitve gamyamānādhikāratvaṃ śrūyamāṇādhikāratvaṃ vāviruddham 
apare tu saṃskāravidhitvād anadhikāratām eva jyāyasīṃ manyante 
anuṣṭhānaviśeṣalābhārtho hy adhikāra upāsyate 
sa ceha saṃskāryaviśeṣadarśanād eva siddhaḥ 
saṃskāravidhayaḥ prayojanāpekṣāḥ 
kriyāphalam evātra vidhisādhyam 
tac ca karmasthaṃ grahaṇalakṣaṇaṃ dṛśyata evāviruddham 
aśrute vibhāge smṛtyantarād vibhāgāvagatiḥ prativedaṃ brahmacaryaṃ dvādaśābdāni iti 
ke punar atra trayo vedā abhipretāḥ 
ṛgvedo yajurvedaḥ sāmaveda iti 
atha kiṃ nātharvaṇo veda iti 
ka evam āha 
kiṃ tv atra yathāśrutaṃ saṃskāryatvanirbarhaṇāyām arthāvabodhaniṣṭhatayā tasya vidher anuṣṭhānalābhaḥ 
avabodho hi sakalakarmānuṣṭhānopayogīti 
ātharvaṇaś cābhicārādyupadeśabahulaḥ 
tasmān na jyotiṣṭomādikarmāṇi vidhīyante 
nāpi teṣāṃ kiṃcid āṅgam 
trayyaiva hautrādhvaryavaudgātrādisakalatadaṅgaparisamāptiḥ 
pradhānotpattividhayaś ca trayyām eva jyotiṣṭomādīnāṃ santi 
brahmatvam api trayyām eva vidyate 
triśabdaś ca saṃkhyāvacanaḥ 
na ca saṃkhyāśabdāḥ kaṃcid dharmam ekam anapekṣya pravartante 
ato yeṣām eveha karyopadeśaparatā ta eva triśabdenābhigadituṃ śakyante 
na cātharvaṇasya tatkāryānupraveśaḥ 
na tatra pradhānavidhayo jyotiṣṭomādīnām nāṅgavidhayaḥ 
śyenādiṣv abhicārayajñeṣu ta evartvijaḥ saivānyāpītikartavyatā 
veśeṣo 'pi yaḥ so 'pi trayyām evopadiṣṭaḥ 
ata ṛgyajuṣām ṛksāmabhyāṃ caikatra karmaṇi samāveśābhāvāt trivedīvyapadeśānupapatter nātharvaṇasyeha grahaṇaṃ svādhyāyaśabdavācyatvāt tv adhyayanavidhes tadviṣayatvam aviruddham 
tadardhikam 
ṣaṭtriṃśatsaṃkhyā pratyavamṛśyate 
tato 'rdham aṣṭādaśavarṣāṇi 
atrāpi vibhāgakalpanā ṣaḍvarṣāṇi 
atrāpi pādikam 
pādaś caturbhāgabhāginī saiva saṃkhyā 
nava varṣāṇi 
caturtho bhāgaḥ 
prativedaṃ trīṇi 
kathaṃ punas tribhir varṣair vedaḥ śakyo grahītum 
bhavati kaścin medhāvitamaḥ 
apara āha 
na grahaṇasvarūpaprayuktā dharmāḥ kiṃ tarhi tadviṣayeṇa vidhinā prayujyante 
tatrāpi nivṛtte grahaṇe yadi kānicid ahāni niyamānupālanam adhyayanakāle kriyate tāvat saṃpādyata eva śāstrārthaḥ 
bhavet svādhyāyavidhyarthaṃ tāvataivāṅgakalapānuṣṭhānam 
asamāptagrahaṇasya tadvratanivṛttau vratasnātakavyapadeśaḥ 
ataḥ kālaviśeṣavidhānaṃ yuktam 
tribhir varṣaiḥ vinā na vratasnātako bhavati 
tad yady api snānaṃ vedasamāptāu iti kecit smaranti tathāpi tadarthavratasamāptāv api prayoga upacārād ukta eva 
tad ayuktam 
saty api vidhiprayukte yāvadadhyayanabhāvitaiva vratānāṃ yuktā 
adhyayanasaṃyogena hi tāni codyante 
yāvadadhyayanaṃ bhavitum arhanti 
vacanād eva hi trisāṃvatsarī vratavaryā prāg api grahaṇād yady etat pṛthagvākyam 
atha tu grahaṇāntikam evety ekaṃ vākyam tato nāsty agṛhīte vede vratanivṛttiḥ 
evakāreṇaivam eva pakṣam anumanyante 
yadi nāsty agṛhīte vede tannivṛttiḥ kathaṃ tarhi vratasnātako vedasnātaka iti bhedena vyapadeśaḥ 
caturthe vakṣyāmaḥ 
ṣaṭtriṃśadabdāḥ samāhṛtāḥ ṣaṭtriṃśadabdam tatra bhavaṃ ṣāṭtriṃśadābdikam 
evaṃ traivedikam 
tadardhaparimāṇaṃ tadardhikam 
evaṃ pādikaṃ grahaṇāntikam iti 
sarvatra ata iniṭhanau iti matvarthīyaḥ 
na tu yasya yatparimāṇaṃ tat tasyāstīti śakyate 'padeṣṭum 
vedān adhītya vedau vā vedaṃ vāpi yathākramam 
aviplutabrahmacaryo gṛhasthāśramam āvaset 
traivedikam adhyayanam uktam 
ekadvivedādhyayanam aprāptaṃ vikalpyate 
vedaśabdaḥ śākhāvacano vyākhyātaḥ 
tisraḥ śākhā adhīyīta dve ekāṃ vaikaikasmād vedān na tv ekasmād eva 
trayī trividyeti paṭhyate 
adhītya gṛhītvā vedam uktayā vratacaryayā 
gṛhasthāśramam āvaset 
gṛhasthāśramasya svarūpaṃ vakṣyati udvaheta dvijo bhāryām ityādi 
āvased anutiṣṭhet 
anekārthā dhātavaḥ 
āṅ maryādāyāṃ vartate 
kṛtadāraparigraho rūḍhyā gṛhastha ucyate 
gṛhaśabdo dāravacanas tatra tiṣṭhati 
tasya yo vihitaḥ padārthasamūho vidhiniṣedhātmakaḥ sa āśramaśabdenocyate 
yathopanītasya brahmacaryāśrama ā samāvartanāt kṛtavivāhasya gārhasthyam iti 
aviplutam akhaṇḍitaṃ brahmacaryaṃ strīsaṃprayoganivṛttir yasya sa evam ucyate 
vākyabhedaś cātra draṣṭavyaḥ 
ākhyātavyavahāreṇa āviplutabrahmacaryo bhaved gṛhasthāśramaṃ ca pratipadyate 
ekavākyatāyāṃ kadācana viplave gārhasthyādhikāra eva hīyeta 
adya punaḥ puruṣārthatayā vidhānena tadatikrame prāyaścittena yujyate na tv adhikārī na bhavati 
adhītyāvased iti ca paurvāparyamātraṃ vivakṣitam nādhyayanasamanantarabhāvitā vivāhasya lyapkāryāt paurvāparyavidhānād ānantaryaṃ na śabdārthaḥ 
ataś ca svādhyāyādhyayanavivāhayor antarāle vyākaraṇādiśāstraśravaṇaṃ vedārthajñānārthaṃ labhyate 
vidvān eva hi gārhasthye 'dhikriyate na yathādhyayanavidhau mūrkhaḥ 
yady api bālyāvasthāyāṃ tiryaksamānadharmā svam adhikāraṃ pratipattum asamarthas tathāpi pitrācāryeṇa vānuṣṭhāpyate 
vastutas tayor evādhikāraḥ 
apatyānuśāsane pitur adhikāro 'patyotpattividhes tāvatābhinirvartyatvāt 
anuśāsanaṃ ca vidhiniṣedhādhikāradvayapratipādanam 
tatra yat pratipādymāno 'pi nāvabudhyate tad andha iva hastagrāhikayā kāryate 
yathāgnisaṃsparśakūpādipātād gāḍhahastāvaṣṭambhādinā dhāryate evam adṛṣṭād api madyapānādeḥ 
yathā vānicchann auṣadhāpānādau pravartate evaṃ śāstrīyeṣv api padārtheṣu 
yadā tv īṣadvyutpannas tadaivaṃ niyujyeta idam idaṃ kartum arhasi iti 
evaṃ saty adhītavedo māṇavakaḥ pitrācāryeṇaivaivaṃ pratibodhyitavyo gṛhītavān asi vedaṃ tvam idānīṃ tadarthajijñāsāyām adhikriyase tatas tadaṅgāni śrotum arahasi iti 
etāvatā pitur apatyotpādanādhikāranivṛttiḥ 
tad uktaṃ kiyatā punar utpādito bhavati yāvatā svayam adhigatakṛtyo bhavati iti 
ataḥ sthitam etat nādhītyaiva vivāho yāvad vedārtho nādhigataḥ 
evaṃ ca padayojanā kartavyā 
adhītya adhyayane nivṛtte 'py aviplutabrahmacaryaḥ syāt 
prāptāyāṃ ca nivṛttau punarvacanaṃ niyamāntarāṇāṃ madhumāṃsavarjanādīnāṃ nivṛttiparam 
tena yāvad adhyayanaṃ tāvat sarve niyamā anuṣṭhātavyāḥ 
samāpte tv adhyayane 'rthāvabodhkāle strīnivṛttir eva karaṇīyā strīsevā na vidhātavyā 
brahmacaryaśabdo yady api brahmagrahaṇārthaṃ yadvratagrahaṇaṃ tatra vyutpādyate tathāpi strīnivṛttipara evāsya tatra prayoga iti darśayiṣyāmaḥ 
yathākramam 
ya evādhyetṝṇāṃ pāṭhakramaḥ prasiddhas tenaiva prathamaṃ catuḥṣaṣṭis tato brāhmaṇaṃ pitṛpitāmahādyabhijanaprabandhopakramaṃ bhavati 
na hīdṛśe 'rthe vaktāro na kulena na śīlena na krameṇeti 
etena caitat pratipāditaṃ bhavati yā eva pitrādibhiḥ śākhādhītā sā na tyājyeti 
taṃ pratītaṃ svadharmeṇa brahmadāyaharaṃ pituḥ 
sragviṇaṃ talpa āsīnam arhayet prathamaṃ gavā 
taṃ brahmadāyaharaṃ prathamaṃ gavārhayet 
brahma ca dāyaś ca te ubhe harati svīkarotīti brahmadāyaharaḥ 
dīyata iti dāyo dhanaṃ brahma vedo haraṇaṃ adhigamaḥ 
gṛhītavedaḥ pitrā kṛtavibhāgo gārhasthyaṃ pratipadyate nirdhanasyānadhikārāt 
yadi tu pitā nirdhanas tadā sāṃtānikatayā dhanam arjayitvā vivāhayet 
anye tu brahmaiva dāyo brahmadāya iti pūrvokavidhyanuvādaṃ manyante pitur iti 
nanu cācāryasya māṇavakādhyāpane 'dhikāra uktaḥ kim idam ucyate pitur brahmadāyaharam iti 
ucyate 
yasya pitā vidyate tasya sa evācāryaḥ 
abhāve pitur aśaktau vānyasyādhikāraḥ 
ācāryāntaropādānena pitur adhikāro nivartata eva 
svayaṃ vādhyāpayatv anyopādānena veti na viśeṣaḥ 
yad apy āhuḥ varo dakṣiṇety upanayane nityavad dakṣiṇāmnānāt parakartṛkatvam eveti 
tad asat 
upanayane hy ayaṃ vidhiḥ varo dakṣiṇā iti 
upanetā ca pitā vācāryo vā tau dvāv api svādhikārapravṛttau nānatyantaram apekṣete 
ānamanārthaṃ hi dakṣiṇādānam 
na cādhikārāntarataḥ pravṛttasyānatir upayujyate 
tenāyaṃ dakṣiṇāśabda ānamanārthābhāvād arthād dhiraṇyadānavad adṛṣṭārthadānopalakṣaṇārtho vijñeyaḥ 
pitraiva cāsau tāvatā dhanena svāmī kartavyo yena varadānam asya saṃpadyate 
athāyam āgrahaḥ nānatyarthād dānād ṛte dakṣiṇāśabdasyopapattiḥ 
na vā mukhye sati lakṣaṇā nyāyeti 
evaṃ tarhi yasya pitā na tatsthānīyo nācāryaḥ sa yadātmānam upanayet satyakāmavat tadviṣayo dakṣiṇāvidhir bhaviṣyati 
tasyāpi ceṣadapetaśaiśavasyātmasaṃskārāyāstyevādhikāra iti pratipāditam 
tasmād ubhayathā pitur adhikāraḥ svayam upanayamānasyānyam ācāryam upādadānasya vā 
pratītam abhimukhībhūtaṃ gṛhāśramapratipattau 
na tu naiṣṭhikam samāptādhyayanavidhyartham api grāmapratipattau 
sragviṇam 
yāvantaḥ kecana gṛhyakārair madhuparkakarmaṇi dharmā āmnātās teṣāṃ pradarśanārtham etat 
talpa āsīnaṃ mahārhaparyaṅkaśayanopaviṣṭam 
pūjādhikārārhaṃ śayānam 
gavā madhuparkeṇa 
madhuparke 'sau vidhiḥ pākṣika āmnātaḥ 
ato gośabdena tatsādhanakarmaviśeṣo lakṣyate 
arhayet pūjayet 
adhikārāt pitācāryo vā 
prathamaṃ pūrvaṃ vivāhāt 
pratītaṃ svadharmeṇety anuvādaḥ 
svadharmeṇa brahmadāyaharam svadharmeṇa cārhayed iti saṃbandhe na viśeṣaḥ 
guruṇānumataḥ snātvā samāvṛtto yathāvidhi 
udvaheta dvijo bhāryāṃ savarṇāṃ lakṣaṇānvitām 
satyām api vedavratasamāptau guruṇānumataḥ abhyanujñātaḥ snāyāt 
snānaśabdena gṛhyoktasaṃskāraviśeṣo lakṣyate brahmacāridharmāvadhiḥ 
yathā cātra lakṣaṇā tathā prāg vyākhyātam 
tad ahar eva gṛhyakāroktaṃ kaṃcin madhuparkapūjāvihitasaṃskāraṃ prāpya samāvṛtto gurukulāt pitṛgṛhaṃ pratyāgata ity anuvādaḥ 
udvahetety etadvidhiśeṣam etat sarvaṃ prāptam eva na tu samāvartanaṃ vivāhāṅgam 
tena yaḥ pitṛgṛha evādhītavedas tasya samāvṛttyasaṃbhave 'pi bhavaty eva vivāhaḥ 
kecit samāvartanaṃ vivāhāṅgaṃ snānaṃ manyante 
ktvāśrutyā bhedapratipattir iti ced evaṃ tarhi samāvartanaṃ vivāhāṅgaṃ snānasaṃskāraṃ vakṣyati 
saviśeṣaṃ hi tatra snānam āmnātam eva snātakena ityādi 
atha vā yamaniyamatyāgābhiprāyaṃ samāvṛttivacanam 
samāvṛttaḥ prāktanīm evāvasthāṃ niyamarahitāṃ pratipanna ity arthaḥ 
viśeṣābhiprāyaṃ ca niyamtyāgavacanam 
brahmacāriṇo hi sātiśayā yamaniyamā na tathottareṣām 
yathāvidhīti svadharmenetivat 
udvaheta dvijo bhāryām 
udvaheteti vivāhavidhiḥ 
saṃskārakarma vivāhaḥ bhāryām iti dvitīyānirdeśāt 
na ca prāgvivāhād bhāryā siddhāsti yasyā vivāhasaṃskāraḥ kriyeta cakṣuṣa ivāñjanasaṃskāraḥ 
kiṃ tarhi nirvartyate vivāhena 
yathā yūpaṃ chinattīti chedanādayaḥ saṃskārā yasya kriyante sa yūpaḥ evaṃ vivāhenaiva bhāryā bhavatīti 
vivāhaśabdena pāṇigrahaṇam ucyate 
tac cātra pradhānam 
evaṃ hi smaranti vivāhanaṃ dārakarma pāṇigrahaṇam iti 
ihāpi vakṣyati pāṇigrahaṇasaṃskāraḥ iti lājahomādyaṅgam 
tac ca gṛhyād akhilaṃ jñātavyam 
nodvahet kapilāṃ kanyām iti kanyāgrahaṇāt kanyāyā ayaṃ saṃskāro na strīmātrasya 
kanyāśabdaś cātra prakaraṇe 'pravṛttapuṃsaṃprayogāyāṃ yoṣiti vartata iti vakṣyāmaḥ 
svarṇāṃ samānajātīyām 
lakṣāṇānvitām 
lakṣaṇāni avaidhavyaprajādhanasūcakāni varṇarekhātilakādicihnāni jyotiḥśāstrāvagamyāni tair anvitāṃ yuktām śubhalakṣaṇānvitām ity arthaḥ 
yady apy aniṣṭasūcakam api lakṣaṇaṃ bhavati kiṃ tu sūcakair eva śāstrais tādṛśīṃ vivāhayet ataḥ praśastalakṣaṇā lakṣaṇavatī draṣṭavyā 
abhipretasūcaka eva lakṣaṇaśabdo loke prayujyate 
salakṣaṇo 'yaṃ puruṣaḥ salakṣaṇā strīti yā śubhalakṣaṇā saivam ucyate 
tatrādhikāracintā kartavyā 
saṃskāravidhitvād evādhānavad anuṣṭhānalābhāt yathaiva hy ādhānam āhavanīyādidvāreṇa nityakāmyakarmopayogi tadaṅgāhavanīyādinirvṛttyartham anuṣṭhīyate evaṃ vivāho 'pi asyāpi bhāryānirvartakatvena dṛṣṭādṛṣṭapuruṣārthopayogitvāt 
tathā hi khedāt puṃsaḥ strīmātraviṣayāyāṃ pravṛttau prasaktāyāṃ kanyāparadāraniṣedhāt svadāreṣu kāminaḥ khedanivṛttiḥ 
sahadharmaś caritavyaḥ iti tayā saha sarvadharmeṣv adhikārād adṛṣṭapuruṣārthasiddhis tadadhīnā 
atra kecin mīmāṃsante 
rāgiṇaḥ pūrvoktena prakāreṇa dṛṣṭasiddhyarthaṃ vivāhaṃ svataḥ kurvanti 
teṣāṃ ca kṛtavivāhānāṃ saṃbhavet sa dvijātikarmavidhitvena karmānuṣṭhānasiddhyartho vivāhaḥ 
yasya kathaṃcit strīniṣṭhā nivṛttā na tasya vivāhaḥ 
asati vivāhe karmānadhikārād anadhikṛtasya cānanuṣṭhāne doṣābhāvāt puruṣārthānuṣṭhānāny ananutiṣṭhato 'nāśramiṇo 'py avasthānam aviruddham 
tad etad asat 
yathaiva kāmaḥ puruṣārthas tathaiva dharmo 'pi puruṣārthatve prayojakaḥ 
sarvo 'pi puruṣārthasiddhyarthaṃ pravartate 
yadi caitad evaṃ syāt saṃvatsaram anāśramī būtvā ityādi nopapadyeteti 
nipuṇaṃ caitad āśramavikalpāvasare ṣaṣṭhe nirṇeṣyāmaḥ 
yādṛśī kanyā voḍhavyā tām idānīṃ darśayati 
asapiṇḍā ca yā mātur asagotrā ca yā pituḥ 
sā praśastā dvijātīnāṃ dārakarmāṇi maithune 
mātur yāsapiṇḍā pituś ca yāsagotrā sā dārakarmaṇi praśastā 
sapiṇḍagrahaṇaṃ mātṛbandhūpalakṣaṇārtham 
mātur hi sāpiṇḍyaṃ strīṇāṃ smṛtyantare tṛtīyapuruṣāvadhi 
na tu tribhya ūrdhvaṃ mātṛbandhubhyo vivāha iṣyate kiṃ tarhi pañcamād ūrdhvam 
evaṃ hi gautamaḥ paṭhati ūrdhvaṃ saptamāt pitṛbandhubhyo mātṛbandhubhyaḥ pañcamāt iti 
tena yathāśrutisamanvayābhāvāt sāpiṇḍyābhāvaḥ smṛtyantaravaśena mātṛsaṃbandhitayā vyākaraṇīyaḥ 
tenaivam uktaṃ syāt mātur anvayajā jāyā na bhavati 
avadhiś ca gautamīya eva 
tena mātāmahamātāmahayor 'nvaye jātā sā putrasaṃtater bāndhavasāmīpyāt pañcamīṃ yāvan na vivāhayitavyā 
ato mātṛṣvasṛtadduhitṝṇāṃ pramātāmahasaṃtatijānāṃ ca sarvāsāṃ pratiṣedhaḥ bandhutvāviśeṣāt 
asagotrā ca yā pituḥ 
gotraṃ vasiṣṭhabhṛgugargādivaṃśaḥ smaryate 
samānagotrā vasiṣṭhā na vasiṣṭhair vivahante na gargā gargaiḥ 
vāsiṣṭhe tu mātṛsagotrāyā api pratiṣedhaḥ
pariṇīya sagotrāṃ tu samānapravarāṃ tathā 
kṛtvā tasyāḥ samutsargaṃ dvijaś cāndrāyaṇaṃ caret 
mātulasya sutāṃ caiva mātṛgotrāṃ tathaiva ca 
gautamena tu paṭhyate asamānapravarair vivāhaḥ iti 
tatra gotrasamatve saty api pravarabhedaś ced yujyate vivāhaḥ 
tad ayuktam yataḥ smṛtyantare hy ubhayaṃ niṣidhyate asamānārṣagotrajām iti 
ārṣaṃ pravara ity eko 'rthaḥ 
kathaṃ punar gotrabhede samānārṣeyatvam 
kim iti na bhavati yadi smaryate 
śrutismṛtipramāṇako 'yam artho na pratyakṣagocaro yena virodhaḥ syāt 
ke punar amī pravarā nāma 
atyalpam idam ucyate 
idam api vaktavyam kiṃ punar etad brāhmaṇatvaṃ nāma tathā katarad etad gotraṃ nāma 
yathaiva samāne puruṣatve brāhmaṇatvādiviśeṣaḥ evaṃ samāne brāhmaṇatve vasiṣṭhādigotrabhedaḥ pratigotraṃ ca samānārṣeyāṇi 
yasyaitad gotraṃ tasya taiḥ śabdaiḥ pravarāśrayaṇaṃ kartavyam 
evaṃ vivāhaniṣedhe 'pi 
smaranti ca sūtrakārāḥ gotrabhedasaṃbandhena pravarān yasyaitad gotraṃ tasyeme pravarāḥ iti 
gotrabhedas tu tadgotrajair eva 
smaryate vayaṃ parāśarā vayam upamanyavaḥ iti 
yady api gotravat pravarān api smaranti tathāpi bahutvāt kadācid vismareyur iti gotram upalakṣaṇīkṛtya pravarasmṛtir upanibaddhā 
gotraṃ tu smaranti 
na ca tasya kiṃcid upalakṣaṇam asti ya evaṃrūpas tasyedaṃ gotram iti 
etāvat tatra smaraṇam 
yāvadgotraṃ saṃtatisamānajātīyatvam 
eṣa ca gotrapravarabhedaḥ brāhmaṇānāṃ na rājanyaviṣām 
tathā hi kalpasūtrakāraḥ paurohityād rājanyavaiśayoḥ iti 
yady api gotraviśeṣavyapadeśe sati prāptapratiṣedhenāpi pravarādhikāre vacanam idam upapadyate kiṃ tu na teṣāṃ gotrasmaraṇam asti 
kas tarhi kṣatriyavaiśyayor vivāhe 'pi bandhūnām avadher niyamaḥ 
ucyate 
sarvavarṇaviṣayam etat ūrdhvaṃ saptamāt pitṛbandhubhyaḥ iti 
ihāpy asagotrā caśabdād asapiṇḍā 
tathā cānuvartyamānaḥ sapiṇḍaśabdaḥ pūrvavad bandhusaṃbandhopalakṣaṇārthaḥ 
tena pitṛṣvasur anvayastrīṇām anyāsāṃ ca prapitāmahasaṃtatistrīṇāṃ ā saptamāt puruṣāt pratiṣedhaḥ siddho bhavati 
saptamapuruṣāvadhayaḥ sapiṇḍāḥ smaryante 
anye tu gotraṃ vaṃśam āhuḥ 
na tatrāvadhyapekṣā 
yāvad etaj jñāyate vayam ekavaṃśā iti tāvad avivāhaḥ 
asminn api pakṣe asapiṇḍā cety anuvartate 
tena pūrvavat pitṛṣvasrādiduhitṝṇāṃ pratiṣedhaḥ 
asmiṃs tu pakṣe samānārṣagotrāṇāṃ pratiṣedho durlabhaḥ 
na hi tatraitad asti vayam ekavaṃśyā iti 
ucyate 
aitihāsikena taddarśanena samarthayante 
tatra hi varṇayanti 
ṛṣir vasiṣṭhādir ādyo vaṃśasya kartā tadgotrās tataḥ prasūtāḥ pravarāḥ iti tatputrapautrās tapovidyādyatiśayaguṇayogena prakhyātatamāḥ 
smṛtyantarād eṣa eva niyamaḥ 
idaṃ tv atra nirūpyaṃ yad etat samānapravarair iti tatra nāmadheyatas tāvat samānatvaṃ na saṃkhyātaḥ 
nāmadheyasamānatve ca kiṃ yatra sarvāṇy eva samānāni tatra pratiṣedha utaikasminn api samāne 
tatra yadi samuditānāṃ pravaratvam tatra samāne kasmiṃścid bhinne 'nyasminn anyaḥ samudāyaḥ saṃjāta ity asamānapravaratvāc ca pratiṣedhaḥ 
evaṃ copamanyūnāṃ parāśarāṇāṃ ca syād vivāhaḥ 
bhinnaṃ tayor gotram 
eka upamanyavaḥ apare parāśarāḥ pūrveṇa ca nyāyena pravarabhedaḥ 
upamanyūnāṃ vāsiṣṭhabhāradvājaikapād iti pravarāḥ 
parāśarāṇāṃ vāsiṣṭhagārgyapārāśaryeti 
athaikaikasya pravaratvam ekasminn api samāne pratiṣedhaḥ 
tad yathā māṣā na bhoktavyā miśrā api na bhujyante 
kiṃ punar atra yuktam 
ekaikasya pravaratvam 
tathā hi sāmānādhikaraṇyaṃ dṛśyate 
ekaṃ vṛṇīte dvau vṛṇīte trīn vṛṇīta iti pratipanna ekaḥ 
tatsāmye 'py āhaiṣām avivāha iti 
dvijātigrahaṇam upalakṣaṇārtham 
śūdrasyāpi ā saptamāt pitṛtaḥ pañcamān mātṛta ity asti 
dārakaraṇaṃ dārakriyā dārakarma 
tatra praśastā praśaṃsayā vihitety arthaḥ 
maithunī 
mithune bhavā maithunī na maithunī amaithunī 
pitur iti saṃbadhyate pitṛbījād evotpannā jātamātrā 
niyogo vihitas tata utpannāyā nāsti pūrvoktaviśeṣaṇair niṣedhaḥ 
ataḥ pṛthaṅ niṣidhyate amaithunīti 
tato niyogotpannā kāmato na vivāhyā maithunītvāt 
anye tu amaithune iti paṭhanti 
dharmārthe dārakarmaṇi praśastā na maithune 
stutiś ceyaṃ na pratiṣedhaḥ 
īdṛśī yoḍhā sā saty api maithune dharmārthaiva bhavati 
mahānty api samṛddhāni go'jāvidhanadhānyataḥ 
strīsaṃbandhe daśaitāni kulāni parivarjayet 
vakṣyamāṇasya pratiṣedhasya nindārthavādo 'yam 
samṛddhiḥ saṃpattiḥ 
dhanaṃ vibhavaḥ 
mahānty api prakṛṣṭāny api 
dhanaviśeṣaṇārtham āha go'jāvidhanadhānyataḥ 
tṛtīyārthe tasiḥ 
go'jāvidhanena ca dhānyena ca 
dhanagrahaṇaṃ go'jādīnāṃ viśeṣaṇārtham 
dhanarūpā ye go'jādayaḥ 
kūṭasaṃpannatā hi dhānyaṃ 
strīsaṃbandho vivāhaḥ strīprāptyarthaṃ saṃbandhaḥ strīsaṃbandhaḥ 
hīnakriyaṃ niṣpuruṣaṃ niśchando romaśārśasam 
kṣayyāmayāvyapasmāriśvitrikuṣṭhikulāni ca 
hīnās tyaktāḥ kriyā yasmin kule jātakarmādayaḥ 
saṃskārā na kriyante nityāś ca pañcayajñādayaḥ 
niṣpuruṣaṃ strīprasu 
yatra prāyeṇa kanyā jāyante na pumāṃsaḥ 
niśchandaḥ vedādhyayanavarjitam 
romaśārśasam 
dvandvaikavadbhāvena kuladvayaṃ nirdiṣṭam 
bahudīrghair bāhvādiṣu lomabhir yutam 
arśāṃsi gudendriyagatāny adhimāṃsanibaddhāni tāni hi rogarūpatvāt pīḍākarāṇi 
kṣayo rājayakṣmāvyādhiḥ 
āmayāvī mandāgnir yasya bhuktam annaṃ samyaṅ na jīryati 
apasmāraḥ smṛtibhraṃśādyupaghātakṛt 
śvitraṃ śarīragatā cchedavatī śvetatā 
kuṣṭhaṃ prasiddham 
sarva ete vyādhiviśeṣavacanāḥ śabdā romaśād ārabhya matvarthīyapratyayāntā nirdiṣṭāḥ 
pūrvair vyākhyātṛbhir dṛṣṭamūlatāsya pratiṣedhasya varṇitā 
mātuḥ kulaṃ dvipado 'nuharanti 
tato hīnakriyādīnāṃ yā prajā sāpi tacchīlā syāt 
vyādhayaś ca saṃkrāmanti 
evaṃ hi vaidyake paṭhyate sarve saṃkrāmiṇo rogā varjayitvā pravāhikām 
nodvahet kapilāṃ kanyāṃ nādhikāṅgīṃ na rogiṇīm 
nālomikāṃ nātilomāṃ na vācālāṃ na piṅgalām 
pūrvaḥ kulāśrayaḥ pratiṣedhaḥ 
ayaṃ tu svarūpāśrayaḥ 
yasyā kadruvarṇāḥ kanakavarṇā vā keśāḥ sā kapilā 
adhikāṅgī ṣaḍaṅguliḥ 
rogiṇī bahurogā duṣpratikāravyādhigṛhītā ca 
bhūmnīniḥ matvarthīyo nityayoge vā 
alomikā akeśā 
lomāni keśā apy ucyante 
bāhumadhye jaṅghādvaye vā sarvalomnām abhāvaḥ 
vācālā svalpa eva vaktavye bahulaṃ paruṣaṃ ca bhāṣate 
piṅgalā akṣirogeṇa maṇḍalākṣī kapilapiṅgalākṣī vā 
narkṣavṛkṣanadīnāmnīṃ nāntyaparvatanāmikām 
na pakṣyahipreṣyanāmnīṃ na ca bhīṣaṇanāmikām 
ṛkṣaṃ nakṣatram tannāmikā ārdrā jyeṣṭhā ityādi 
vṛkṣanāmnīṃ śiṃśapā āmalakīti 
nadī gaṅgā yamunā tannāmnī 
ṛkṣāṇi ca vṛkṣāś ca nadyaś ceti dvandvaḥ tāsāṃ nāmānīti ṣaṣṭhīsamāsaḥ 
tato dvitīyena nāmaśabdenottarapadalopī samāsaḥ 
antyanāmikā barbarīśabarītyādi 
parvatā vindhyamalayādayaḥ 
pūrvavat samāsātmakapratyayaḥ 
pakṣināmnī śukī sārikā 
ahiḥ sarpas tannāmnī vyālī bhujaṅgī 
preṣyā dāsī ceṭī daranī 
bibhiṣaṇaṃ nāma bhayajanakam ḍākinī rākṣasī 
avyaṅgāṅgīṃ saumyanāmnīṃ haṃsavāraṇagāminīm 
tanulomakeśadaśanāṃ mṛdvaṅgīm udvahet striyam 
avyaṅgāṅgīṃ 
avyaṅgāny aṅgāni yasyā saivam ucyate 
avyaṅgaśabdo 'vaikalyavacanaḥ pravīṇodārādiśabdavad yady api vyutpādyate 'vikalāny aṅgāni yasyeti ataś cāṅgaśabdasya dvitīyasyāvayavini śaktaucityena saṃsthānasya paripūrṇatā sāvyaṅgaśabdenocyate 
saumyaṃ madhuraṃ nāma 
strīṇāṃ sukhodyam atra darśitam 
haṃsa iva vāraṇa iva gacchati 
yādṛśī haṃsānāṃ hastināṃ ca vilāsavatī mantharā gatir yasyāḥ 
tanuśabdo nālpavacanaḥ kiṃ tarhy ānuparimāṇe vartate 
tanvaṅgī socyate yā nātisthūlā nātikṛśeti 
mṛdūni susparṣākaṭhināparuṣāṇy aṅgāni yasyāḥ sā 
tām udvahet striyaṃ kanyādhikārāt kanyām 
yady evaṃ nālomikām ityādipratiṣedho 'narthako 'smād eva vidhānāt yā naivaṃrūpā tasyā avivāhyatā siddhā 
satyam evam 
eka evārtho dvābhyāṃ vidhimukhena pratiṣedhamukhena codyamānas tu spaṣṭo budhyate 
kanyāśabdaś cātra prakaraṇād ananubhūtasaṃbhogāsu strīṣu pravartate 
tathā ca vasiṣṭhaḥ aspṛṣṭamaithunāṃ sadṛśīṃ bhāryāṃ vindeta iti 
na cānyena saṃskṛtānyena punaḥ saṃskartuṃ śakyā kṛtasya karaṇābhāvāt 
ataś coḍhāyā apravṛttabhartṛsaṃyogāyāḥ kathaṃcit svairiṇītve bhartṛpravāsādinā nānyena vivāho 'sti saty api kanyātve 
tathā cedṛśī vasiṣṭhoktir madhye paṭhitā 
anyatrāpy uktam ananyapūrvāṃ yavīyasīṃ bhrātṛmatīṃ striyam udvaheta iti 
yasyās tu na bhaved bhrātā na vijñāyeta vā pitā 
nopayaccheta tāṃ prāñjaḥ putrikādharmaśaṅkayā 
yasyā bhrātā nāsti tāṃ na vivahet 
putrikādharmaśaṅkayā putrikātvaśaṅkayā 
putrikādharmaḥ kadācid asyāḥ kṛto bhavet pitrety anayā śaṅkayā anena saṃdehena 
kathaṃ ceyaṃ śaṅkā bhavati 
yadi na vijñāyeta pitā deśāntare proṣito mṛto vā 
sā ca mātrā pitṛsapiṇḍair vā dīyate 
prāptakālā pitary asaṃnihita etair api dātavyeti smaryate 
smṛtiṃ cottaratra darśayiṣyāmaḥ 
pitari tu saṃvijñayamāne nāsti putrikātvaśaṅkā 
sa hi svayam evāha kṛtā vā na kṛtā vā iti 
vāśabdaś cec chabdārthe draṣṭavyaḥ 
yadi pitā na vijñāyeta tadā kanyakā na voḍhavyā 
anye tu svatantram etat pratiṣedhadvayam ācakṣate 
yadi pitā na vijñāyeta ananeyaṃ jāteti gūḍhotpannāyāḥ pratiṣedhaḥ 
evaṃ ca saṃbandhaḥ 
yasyā bhrātā nāsti tāṃ putrikātvaśaṅkayā nopayaccheta 
na vijñāyeta ity atra putrikāśaṅkayety etan na saṃbadhyate 
asmin prakaraṇe yatra nāsti dṛṣṭagataḥ pratiṣedhaḥ yathā asapiṇḍā ca ity atra śloke tadatikrame vivāhasvarūpānirvṛttir eva 
ataḥ sagotrādivivāhaḥ kṛto 'py akṛta eva 
vidhyavagamarūpatvād ādhānavad vivāhasya vidhyatikramarūpād apagamāt 
yathādhānavidhau yat kiṃcid aṅgaṃ na jñātaṃ tadabhāve nāhavanīyādinivṛttiḥ evaṃ sagotrādikāyā na bhāryātvam 
tasmāt tyājyaiva kṛtatādṛśasaṃskārapratirūpikāpi 
tatrabhavanto vasiṣṭhādayaḥ prāyaścittam api smaranti tādṛśavivāhe 
yady api karmaṇa eva tadaṅgapratiṣedhātikrame vaiguṇyam na sākṣāt puruṣasya doṣaḥ tathāpi vācanikaṃ prāyaścittam 
atha vā sagotrāgamanaṃ niṣiddham 
tadarthe vyāpāre pravartamāne yad uktaṃ tat prāyaścittaṃ bhavet 
yas tu hīnakriyādipratiṣedhas tasya dṛṣṭadarśanamūlatvān nirvartate vivāhaḥ bhavaty asau bhāryā nāsti tasyās tyāgaḥ 
evamartha eva mahanty api iti pūrvasmāt pratiṣedhād bhedaḥ stavanārthaṃ paṭhitaḥ 
evam eva ca śiṣṭasamācāraḥ 
kadācit kapilādirūpāṃ upayacchati na sagotrām 
savarṇāgre dvijātīnāṃ praśastā dārakarmaṇi 
kāmatas tu pravṛttānām imāḥ syuḥ kramaś 'varāḥ 
udvaheta dvijo bhāryām iti saty api dvitīyānirdeśe bhāryāyāḥ pradhānatve guṇakarmatve ca vivāhasya vivakṣitam ekatvam anuvādagatoddeśyatvāt yathā yūpaṃ chinattīti 
yasyānyataḥ svarūpam avagataṃ tasyānyatra kāryāntaravidhānārtham anūdyamānasya yathāvagatasvarūpasyaivānuvādo bhavati yathā gṛhaṃ saṃmārṣṭīti pūrvāvagatisāpekṣatvād anuvādasya 
nirjñātasaṃkhyākā hi grahā daśa etān adhvaryuḥ prātaḥsavane grahān gṛhṇāti ityādivākyaiḥ kāryaṃ cavagataṃ grahair juhotīti 
ato 'vagatyantarāpekṣatvād grahaśabdasya na vivakṣyate saṃkhyā 
iha tu bhāryālakṣaṇo 'rtho nānyataḥ siddho 'smād eva vākyād avagantavyo 'to yathāśruti pratīyate prātipadikārthavat saṃkhyāpi vivakṣiteti 
pañcame caitad vistaratas tarkeṇa vakṣyate 
sthitāyāṃ saṃkhyāvivakṣāyāṃ dvitīyasyāḥ kṛte 'pi pāṇigrahaṇe na bhāryātvam 
yathā saty āvahanīye na dvitīya āhavanīyaḥ 
iṣyate ca kvacin nimitte bhāryāntaraparigrahas tadartham idam ārabhyate 
etad evābhipretya gautamīye paṭhitam dharmaprajāsaṃpanne dāre nānyāṃ kurvīta anyatarāpāye tu kurvīta iti 
savarṇā samānajātīyā 
sā tāvad agre prathamato 'kṛtavijātīyadāraparigrahasya praśastā 
kṛte savarṇāvivāhe yadi tasyāṃ kathaṃcit prītir na bhavati atha vāpattyārtho vyāpāro na niṣpadyate tadā kāmahetukāyāṃ pravṛttāv imā vakṣyamāṇāḥ savarṇāvarāḥ śreṣṭhāḥ śāstrāt tu jñātavyāḥ 
ata ekatvasya savarṇāniyamasya cāyam apavādaḥ 
nanu ca savarṇāvivāhe pāratantryaṃ pratīyate 
na savarṇāyā bahutvaṃ 
ekatvasaṃkhyātikramas tāvat pratīyate 
asavarṇābhyanujñānenāpy atikrāntaṃ cet kaḥ savarṇāyā niṣedhakaḥ 
tathā gautamenāviśeṣeṇaiva paṭhitam anyatarāpāye tu kurvīta iti 
uttaraśloke sā ca svā ca iti savarṇāvivāho 'sti 
śūdraiva bhāryā śūdrasya sā ca svā ca viśaḥ smṛte 
te ca svā caiva rājñaś ca tāś ca svā cāgrajanmanaḥ 
varṇabhede sati savarṇāniyamaḥ 
yathaiva brāhmaṇasya kṣatriyādis trayo bhavanti evaṃ śūdrasya jātinyūnā rajakatakṣakādistriyaḥ prāptāḥ 
ataḥ savarṇeyam ucyate 
utkṛṣṭajātīyā tu pūrvatra kramagrahaṇād aprāptā 
sā ca śūdrā svā ca vaīśyā vaiśyasya 
te ca vaiśyāśudre svā ca rājanyasya 
evam agrajanmano brāhmaṇasya 
brāhmaṇakrameṇa nirdeśe kartavye śūdraprakrameṇa nirdeśaḥ pūrvoktam evārtham upodbalayati 
yad uktam vikalpa ānupūrvyeṇa nāvaśyaṃ samuccayaḥ 
na brāhmaṇakṣatriyayor āpady api hi tiṣṭhatoḥ 
kasmiṃścid api vṛttānte śūdrā bhāryopadiśyate 
yady apy atyantarūpavatī śūdrā viprarājanyau ca vīraprakṛtī daśamīm api daśām aśnuvīyātāṃ tathāpi śūdrāṃ nādhivoḍhārau 
atrārthavādaḥ 
kasmīmścid api vṛttānte na kvacid itihāsopākhyāne 'py upadiśyate varṇyate 
āpadi garīyasyām adhikāyām āpadi 
pūrvatrānujñātānena pratiṣiddhā ato vikalpaḥ 
nanu ca śāstralakṣaṇayor ekaviṣayasaṃnipāte ṣoḍaśigrahaṇāgrahaṇavad vikalpo yukto na tu rāgalakṣaṇāyāḥ pravṛtter niṣedhena 
na ca śūdrā śāstralakṣaṇā 
kevalaṃ rāgatas tatra pravṛttir apratiṣiddheti pūrvaśāstrasyārthaḥ 
niṣedhas tu śāstralakṣaṇa ity avivāhyaiva śūdrā 
etad evābhipretya yājñavalkyena paṭhitam yad ucyate dvijātīnāṃ śūdrādāropasaṃgrahaḥ 
na tan mama matam iti 
atrocyate 
sarvatropadeśānarthakatayaiva vikalpa āśrīyate 
yadi cātyantam eva śūdrāpratiṣedhaḥ syāt tadā kṣatriyavaiśye eva pratiprasūyeyātām āpady abhyanujñāne 
pratiprasavaśāstram ayaṃ ca pratiṣedhaḥ dvayam api vyarthaṃ syāt savarṇāyā niyamena siddhatvāt 
tad idam anujñātaṃ pratiṣedhaś ca svaṃ svaṃ virudhyamāne vikalpyete 
nanu ca vikalpe kāmacāraḥ 
tasya ca pratiprasavata eva siddheḥ pratiṣedho vaktavyo naiva 
na yathākāmataḥ kṣatriyavaiśyayor vivāha evaṃ śūdrāyāḥ anyatrāpado garīyāḥ 
idaṃ tu pratipattuṃ yuktaṃ yat savarṇāniyamenāsavarṇānivṛtter arthataḥ kṛtāyāḥ punaḥ śūdrānivṛttir asavarṇānivṛtter anityatvaṃ jñāpayati 
anityatve cāpadi savarṇāyā alābhe vā bhavati cāyam avagamaḥ śūdrā na voḍhavyā itare tu voḍhavye 
hīnajātistriyaṃ mohād udvahanto dvijātayaḥ 
kulāny eva nayanty āśu sasaṃtānāni śūdratām 
pūrvasya pratiṣedhasya śeṣo 'yaṃ nindārthavādaḥ 
hīnajātiḥ śūdraiva tasyā eva prakṛtatvāt sasaṃtānāni śūdratām iti nigamanāt 
ta ete dvijātayaḥ mohād dhanalobhajād avivekāt kāmanimittatvād vā kulāni śūdratāṃ gamayanti 
tasyāṃ jātāḥ putrāḥ śūdrā bhavanty evaṃ tatputrapautrā iti 
atha ucyate sasaṃtānānīti 
saṃtāno 'patyotpattiprabandhaḥ putrapautrādiḥ 
śūdrāvedī pataty atrer utathyatanayasya ca 
śaunakasya sutotpattyā tadapatyatayā bhṛgoḥ 
śūdrāṃ vindati pariṇayati śūdrāvedī sa patati patita iva 
atrir utathyasya tanayaḥ putras tayor etan matam ity upaskaraḥ 
ayaṃ tāvad ardhaślokaḥ pūrvapratiṣedhaśeṣaḥ 
śaunakasya sutotpattyā 
śāstrāntaram idam 
abhyanujñāya śūdrāyām ṛtāv upagamanaṃ niṣedhati sutotpattir hy ṛtau yugmāsu rātriṣu bhavati 
ṛtau śūdrāṃ na gacched ity arthaḥ 
tadapatyatayā bhṛgoḥ 
idam api smṛtyantaram 
tāny eva śūdrotpannāny apatyāni yasya sa tadapatyaḥ tadbhāvas tadapatyatā 
bhṛgor etan matam 
ṛtāv apy upapannatarāsu jātāpatya upeyāt 
patitatvavacanaṃ cātra nindaiva na tv asya patitadharmatā patatsyodakam ityādi 
etac ca vakṣyāmaḥ 
śūdrāṃ śayanam āropya brāhmaṇo yāty adhogatim 
janayitvā sutaṃ tasyāṃ brāhmaṇyād eva hīyate 
arthavādo 'yam 
yadi putram utpādayati tasyāṃ tato brāhmaṇyād eva hīyate 
apatyasyābrāhmaṇatvam iti nindaiva 
sutam iti ca pulliṅganirdeśāt sutotpatter ity atra samānasaṃhitatve 'pi putrotpattir evābhipretā 
tathā ca darśitaṃ yugmā rātrayo varjyāḥ iti 
daivapitryātitheyāni tatpradhānāni yasya tu 
nāśnanti pitṛdevās tan na ca svargaṃ sa gacchati 
sārvakāliko 'yaṃ niṣedhaḥ 
yadi kathaṃcic chūdrāpi vyuhyate tadaitāni karmāṇi tatpradhānāni na kartavyāni 
na ca tayā saha traivarṇikastrīvad dharme 'dhikāo 'stīty arthaḥ 
bhāryātvād adhikāre prāpte niṣedho 'yam 
ataḥ svadharme dhanaṃ viniyuñjānasya na tadīyānujñopayujyate yathā dvijātistrīṇām 
anyatra tv arthakāmayoḥ sāpy anaticaraṇīyaiva 
preṣyāvat tatkarmopayogo na niṣidhyate śrāddhādāv avahananādikārye tatra na doṣaḥ syāt 
pariveṣaṇādi na kārayitavyā 
tatra daivaṃ karma darśapūrṇamāsādi devatoddeśena ca brāhmaṇabhojanam vratavat ity atra yathā vyākhyātam 
pitryaṃ śrāddhodakatarpaṇādi 
ātitheyam atither ārādhanaṃ bhojanapādyādi 
nanu ca sajātyā sthitayānyayā ity asty eva pratiṣedhaḥ 
naiva 
sthitayā iti tatra śrūyate 
ṛtumatyāṃ savarṇāyāṃ kathaṃcid vāsaṃnihitāyāṃ prāpnoti kṣatriyāvaiśyāvat 
api ca nāsāv adhikāre pratiṣeshaḥ kiṃ tarhi ājyāvekṣaṇādau 
patnyāvekṣitam ājyaṃ bhavatīty aṅgatvenopādīyate 
patnīty atra kratvartheṣu yathā kayācid upāttayā siddhir aniyamena prāptā 
yathā bahvīṣu savarṇāsu yayā kayācit savarṇayā kriyate evam asavarṇayāpi mā kārīty evamartho 'sau pratiṣedhaḥ 
prādhānyam adhikāritvāt 
nāśnanti pitṛdevās tam iti karmanaiṣphalyam āha 
na ca svargaṃ sa gacchati 
yady apy atithir aśnāti tatphalaṃ svargādi na bhavatīti 
svargagrahaṇam atithipūjāphalopalakṣaṇārtham anuvādaś ca dhanyaṃ yaśasyam ityādi 
vṛṣalīphenapītasya niḥśvāsopahatasya ca 
tasyāṃ caiva prasūtasya niṣkṛtir na vidhīyate 
arthavādo 'yam 
vṛṣalyāḥ pheno vṛṣalīpheno vaktrāsavaḥ sa pīto yena 
palāṇḍubhikṣitādivat paranipātaḥ 
pāṭhāntaram vṛṣalīpītaphenasya 
pītaḥ pheno yasyeti vigrahaḥ vṛṣalyā pītaphenaḥ 
tṛtīyā iti yogavibhāgāt samāsaḥ 
pītaḥ pheno vāneneti vigrahe vṛṣalyā iti ṣaṣṭhīsamāsaḥ 
arthas tu sarvavṛttiṣv eka eva 
saṃprayujyamānayor adharaparicumbanādy avaśyaṃbhāvi tena ca sahacāriṇā dharmeṇa maithunasaṃbandho lakṣyate 
prakaraṇāc ca vivāhapratiṣedhaśeṣo 'yaṃ na pṛthagvākyam 
tattve hi cumbanādivarjaṃ niyogadharmo bahumataḥ syāt 
tasmād gacchañ chūdrāṃ cumbanādiparivarjanena na kiṃcic chāstrārtham anulaṅghate 
tasyāṃ caiva prasūtasya ṛtau tu gacchata ity arthaḥ 
niṣkṛtiḥ śuddhir nāsti iti nindātiśayo 'yam 
caturṇām api varṇānāṃ pretya ceha hitāhitān 
aṣṭāv imān samāsena strīvivāhān nibodhata 
vakṣyamāṇasya saṃkṣepopanyāsaḥ 
hitāś cāhitāś ca 
kecid dhitāḥ kecin na 
aṣṭāv iti saṃkhyānirdeśaḥ 
samāsaḥ saṃkṣepaḥ 
strīsaṃskārārthā vivāhāḥ strīvivāhāḥ 
kah punar evaṃ vivāho nāma 
upāyataḥ prāptāyā kanyāyā dārakaraṇārthaḥ saṃskāraḥ setikartavyatāṅgaḥ saptarṣidarśanaparyanto pāṇigrahaṇalakṣaṇaḥ 
brāhmao daivas tathaivārṣaḥ prājāpatyas tathāsuraḥ 
gāndharvo rākṣasaś caiva paiśācaś cāṣṭamo 'dhamaḥ 
saṃkhyayāṣṭav ity uddiṣṭānāṃ nāmadheyānīmāni 
adhamagrahaṇaṃ paiśācasya nindārtham 
yo yasya dharmyo varṇasya guṇadoṣau ca yasya yau 
tad vaḥ sarvaṃ pravakṣyāmi prasave ca guṇāguṇān 
dharmād anapeto dharmyaḥ śāstravihita ity arthaḥ 
yasya ca vivāhasya yau guṇadoṣau iṣṭāniṣṭaphalahetutvād guṇadoṣau 
prasave 'patyajanmani 
guṇā guṇāh aguṇāḥ doṣāḥ 
voḍur eva svarganarakādilakṣaṇau guṇadoṣau tatprayojanam arthāt svargādikam 
yā īdṛśā eva bhavanti 
gatārtham api bhūyaḥ pratipattaye kathayanti 
ṣaḍ ānupūrvyā viprasya kṣatrasya caturo 'varān 
viṭśudrayos tu tān eva vidyād dharmyān arākṣasān 
ṣaḍ vivāhā brāhmaṇasyānupūrvyā 
ānupūrvī kramaḥ nāmoddeśaḥ kremeṇa 
kṣatrasya 
kṣatriyavacanaḥ kṣatraśabdaḥ 
tasya caturo 'varān uparitanān āsuragāndharvarākṣasapaiśācān vidyāt 
vaiśyaśūdrayos tān evārākṣasān rākṣasaṃ varjayitvā 
caturo brāhmaṇasyādyān praśastān kavayo viduḥ 
rākṣasaṃ kṣatriyasyaikam āsuraṃ vaiśyaśūdrayoḥ 
āsuragāndharvayor ayaṃ niṣedho brāhmaṇasya punar brāhmādividhānena 
evaṃ kṣatriyasya rākṣasam evaiko na gāndarvāsurau 
āsura eva vaiśyaśūdrayoḥ 
vihitapratiṣiddhānāṃ vikalpaḥ 
tataś ca nityavad vihitābhāve vikalpiteṣu pravṛttiḥ 
yasya ca yo vihitaḥ sa tadvivāhābhāvam anapekṣya prathamata eva yadi vihitapratiṣiddheṣu pravarteta tatra puruṣo duṣyed apatyaṃ cānabhipretam utpadyeteti śāstrakāreṇa darśitaṃ prasave ca guṇāguṇān ityādinā na tu sapiṇḍādipariṇayanavat vivāhasvarūpānivṛttiḥ 
pañcānāṃ tu trayo dharmyā dvāv adharmyau smṛtāv iha 
paiśācaś cāsuraś caiva na kartavyāu kadācana 
kṣatriyādiviṣayeyaṃ smṛtir na brāhmaṇaviṣayā rākṣase virodhāt 
na hi vadhabhedane brāhmaṇaḥ kartum arhati asyācaraṇasya kṣatriyādiviṣayatayopapatteḥ 
pañcānāṃ tu vivāhānāṃ prājāpatyāt prabhṛti trayo vivāhā dharmyāḥ 
dvau na kartavyau paiśācaś cāsuraś ca 
prājāpatyaḥ kṣatriyādīnām aprāpto 'pi vidhīyate rākṣaso 'pi vaiśyaśūdrayoḥ 
āsurapaiśācayoḥ pratiṣedhaḥ 
idam atra vyavasthā 
brāhmaṇasya ṣaḍ vivāhāḥ 
tatra brāhmaḥ sarvataḥ śreṣṭhas tato nyūnau daivaprājāpatyau tābhyām apy ārṣas tato 'pi gāndharvas tato 'py āsuraḥ 
yeṣām ayaṃ śloko brāhmaṇaviṣayo 'pi teṣāṃ rākṣaso 'pi brāhmaṇasya kṣatriyavṛttāv avasthitasya bhavati 
vikarmasthasyāpi vadhabhedanābhyāṃ prāyaścittiyato na tu rākṣaso na vivāha iti te manyante 
tatra brāhmasya śraiṣṭhyaṃ phalenaiva darśitam 
niṣedhābhāvena cetareṣāṃ trayāṇāṃ nyūnatā phalāpacayavacanād eva 
āsurasya punar vaiśyaśūdrayor vidhānena parisaṃkhyā brāhmaṇakṣatriyayoḥ pratīyate 
ṣaḍ iti ca vidhānam 
ato vikalpaḥ 
sa ca vyavasthayā 
itarāsaṃbhavena tasyāśrayaṇaṃ tulyam 
vikalpo hi vrīhiyavad anekavivāhavidhānena ca samuccyāsaṃbhavād eva siddhaḥ 
sati vā saṃbhave kriyeta cet tathāpi dharmāpatyayor nyūnaphalo 'sau 
atha kṣatriyasya rākṣaso mukhyaś caturbhiḥ ślokair vikalpena vidhānāt 
catura ity anenāsuragāndharvapaiśācā api rākṣasaṃ kṣatriyasyaikam ity anena te pratiṣiddhaḥ 
ato vikalpitāḥ na mukhyāḥ 
prakṛtāpekṣatvāc ca rākṣasaikavidhiḥ 
prājāpatye nāsti parisaṃkhyānam 
ataḥ prājāpatyo 'pi kṣatriyasya rākṣasatulyaḥ 
evaṃ vaiśyaśūdrayor api prājāpatyo nityavad āmnāto na pratiṣiddhaḥ 
āsurapaiśācau tu tayor vihitapratiṣiddhau 
rākṣaso 'py arākṣasān ity anena pratiṣiddhaḥ trayo dharmyā ity anena vihitaḥ 
brāhmaṇasya paiśāco naivāsti kṣatriyādīnāṃ brāhmadaivārṣā iti sthitam 
pṛthak pṛthag vā miśrau vā vivāhau pūrvacoditau 
gāndharvo rākṣasaś caiva dharmyau kṣatrasya tau smṛtau 
pṛthak pṛthag ity anuvādaḥ pūrveṇaiva siddhatvāt 
miśrāv iti vidhīyate nirapekṣāṇām itareṣāṃ gāndharvarākṣasayor vihitatvāt 
vrīhiyavavad aprāpte miśraṇavacanam idam 
vrīhibhir yajeta yavair vety ekayāgaprayogaviṣayatvenetaretarānapekṣadravyavidhānād vikalpo na miśrībhāvaḥ 
miśrībhāve hi na vrīhiśāstrārtho 'nuṣṭhitaḥ syān na ca yavaśāstrārthaḥ 
evam ihaikasyāṃ kanyāyāṃ svīkartavyāyāṃ yugapad upāyadvayam aprāptaṃ vidhīyate 
tasya viṣayaḥ yadā pitṛgehe kanyā tatrasthena kumāreṇa kathaṃcid vṛṣṭigocarāpannena dūtisaṃstutena tadratāpi tathaiva paravatī na ca saṃyogaṃ labhate tadā vareṇa saṃvidaṃ kṛtvā naya mām ito yena kenacid upāyena ity ātmānaṃ nāyayati sa ca śaktyatiśayād dhatvā chittvā cety evaṃ harati tadā icchayānyonyasaṃyogaḥ ity etad apy asti gāndharve rūpam hatvā chittvā iti ca rākṣasarūpam 
tāv etau vivāhau kṣatriyasaiva bhavataḥ 
dharmyau kṣatriyasya tau pūrvacoditāv ity anuvādaḥ 
anye tv āhuḥ yaḥ kṣatriyo bahuvivāhān kurute sa kāṃcid gāndharvena vivāhe pariṇayate kāṃcid rākṣaseṇety eṣa miśrapakṣaḥ 
atha vā sarvā evānyatareṇeti pṛthak pṛthak 
anena caitaj jñāyate 
kṣatriyasyānayor evāniyamena pravṛttiḥ prājāpatyādīnāṃ tu ya eva prathamaṃ kṛtas tenaivānyāpi vivāhyā 
idānīṃ svarūpam eteṣām āha 
ācchādya cārcayitvā ca śrutaśīlavate svayam 
āhūya dānaṃ kanyāyā brāhmo dharmaḥ prakīrtitaḥ 
ācchādyeti 
ācchādanaviśeṣo 'bhipretaḥ anyasyaucityenaiva prāptatvāt 
utkṛṣṭenācchādanena yathādeśaṃ yathāsaṃbhavaṃ yathāyogyena vāsasā paridhāpya 
arhayitvā 
anenālaṃkaraṇakaṭakakaṇikādinā prītiviśeṣasatkāraviśeṣair arcanaṃ kṛtvā 
etenācchādanārhaṇena kanyāyā varasya cānyatarasaṃbandhe pramāṇābhāvād ubhayopayogaḥ kāryaḥ 
śrutaśīlavate 
anye 'pi smṛtyantaroktā varaguṇā draṣṭavyāḥ yuvā dhīmāñ janapriyaḥ 
yatnāt parīkṣitaḥ puṃstve iti 
svayaṃ prāgayācitaḥ 
svapuruṣapreṣaṇair āhūya antikadeśam ānāyya varam 
yad dānaṃ sa brāhmo dharmo vivāhaḥ 
aviśeṣavacano 'pi dharmaśabdaḥ pūrvāpekṣitatvāt tatpara eva draṣṭavyaḥ 
ayācitalābho 'bhyarhaṇāpūrvako brāhmo vivāha iti lakṣaṇārthaḥ 
nanu cedam ayuktaṃ strīsvīkārārtho vivāha iti 
yāvad vivāhaparyantaṃ caitad dānam 
nākṛte vivāhe dānārthanivṛttiḥ 
sa hi tasyāḥ pratigrahakālaḥ 
na cāsati parigrahe dānaṃ parisamāpyate 
na svatvanivṛttimātraṃ dānam 
parasvatvāpattiparyantaṃ hi tat 
tathā ca vakṣyati teṣāṃ tu niṣṭhā vijñeyā vidvadbhiḥ saptame pade iti 
evaṃ vivāhakāla eva kanyā dātavyā 
tathā ca gṛhyakāras tasminn eva kāle brāhmavivāhe kāṇḍikadharmaṃ darśayati yat tu prāg vivāhād dānaṃ tadupasaṃvādanavacanamātram 
na hi tasminn akriyamāṇe 'bhipretakāle 'vaśyaṃ vivāhanirvṛttiḥ 
kaścit prāgnirūpite na dadyād api itaro vā kadācin na pratigṛhṇīyāt 
tasmāt prāgvivāhād upasaṃvādaḥ kartavyaḥ tadā tvayeyaṃ deyā mayā ceyaṃ voḍhavyeti 
yathaivāntaḥkratuḥ sopakriyo 'coditatatsiddhārtho 'rthād bahiṣkriyate 
ye tu manyante yathaiva gavāder dravyasyādṛṣṭārthatayā dīyamānasya mantrapūrvakeṇa pratigraheṇa dānam api nirvartate tenaivedam uktaṃ dadātiṣu caivaṃ dharmeṣv iti 
evaṃ ceha pratigrahamantrasthānīyo vivāha iti 
tathā ca upayamanaṃ vivāha ity eko 'rthaḥ 
upayamanaṃ ca svakaraṇam 
evaṃ ha sma bhagavān pāṇiniḥ smarati upād yamaḥ svakaraṇe iti 
ato vivāhaḥ kanyāsvīkārārthaḥ 
tad ayuktam 
svīkṛtāyā vivāho bhāryākaraṇārthaḥ 
nānena karmaṇā pratigṛhṇīyād iti vidhir asti 
na ca vaivāhikā mantrā pratigrahaprakārakāḥ yathā devasya tvā pragṛhṇāmi iti mantrāḥ 
yat tu svakaraṇa iti tan na viruddham 
vivāhasyāpy asti svakaraṇarūpatā 
dānena svatvamātre pratipanne vivāhena viśiṣṭaṃ svatvaṃ kriyate 
neyaṃ gavādidravyavat svaṃ yatheṣṭaviniyojyatayā api tu jāyātvena 
viśiṣṭa eva hi svasvāmibhāvo jāyāpatilakṣaṇasaṃbandhaḥ 
tathā ca darśayiṣyati maṅgalārthaṃ svastyayanaṃ vivāheṣu pradānaṃ svāmyakāraṇam iti 
yajñe tu vitate samyag ṛtvije karma kurvate 
alaṃkṛtya sutādānaṃ daivaṃ dharmaṃ pracakṣate 
vitate prārabdhatantre jyotiṣṭomādau yajñe tatkarmakāriṇa ṛtvije 'dhvaryave sutāya duhitur dānam 
alaṃkṛtyety anuvādaḥ kanyādānasya sarvasyaivaṃrūpatvāt 
ācchādyālaṃkṛtāṃ vivāhayet iti sāmānyo 'yaṃ vidhiḥ 
nanu gauś cāśvaś cāśvataraś cetyādy ṛtvigbhyo dakṣiṇātvena śrutam 
na kvacit kanyādānaṃ kratvarthatayā coditam 
kim atra kratvarthatayā 
pravṛtte yajña ṛtvije yāṃ dadāti sa daivo vivāhaḥ 
asti copakāragandhas tadīyakaraṇam 
akarmoddeśenāpi dīyamānaṃ tatkarmakaraṇapravṛttasya janayaty evānumānaviśeṣam 
etāvatopakārasaṃbandhena brāhmād daivo nyūnaḥ 
ekaṃ gomithunaṃ dve vā varād ādāya dharmataḥ 
kanyāpradānaṃ vidhivad ārṣo dharmaḥ sa ucyate 
strī gavī puṅgavaś ca mithunam 
ekaṃ dve vā varād gṛhītvā kanyāyā dānam ārṣo dharmaḥ 
dharmata iti 
dharma evāyam nātra vikrayabuddhiḥ kartavyā uccanīcarṇāpākaraṇābhāvād ity abhiprāyaḥ 
sahobhau caratāṃ dharmam iti vācānubhāṣya ca 
kanyāpradānam abhyarcya prājāpatyo vidhiḥ smṛtaḥ 
saha dharmo yuvābhyāṃ kartavyaḥ iti vacanena paribhāṣāṃ kṛtvā niyamya yad dānaṃ sa prājāpatyaḥ 
dharmagrahaṇam upalakṣaṇārtham 
dharme cārthe ca kāme ca tulyayogakṣemateti mitho 'sya paribhāṣāvacanasyārthaḥ 
dharmaśabda evoccāryate saha dharmaś caryatām iti na tu dharmārthakāmāḥ saheti 
sa tu dharmaśabdaḥ smṛtyantaravaśād arthakāmayor upalakṣaṇārtho vyākhyātaḥ 
yady enāṃ nāticarasi dharmārthakāmeṣu tadā tubhyam iyam dīyate iti kṛtasaṃvitkāyābhyupagatatadarthāya vivāhakāle yad dānaṃ tatraivaṃ samuccārayitavyaṃ saha dharmaṃ caratām iti 
arthakāmayor abhiprete 'pi sahatve tadaprakrtatvād anuccāraṇam 
tathā ca gautamaḥ prājāpatye saha dharmaṃ caratām iti mantraḥ 
mantragrahaṇena caitad darśayaty adhikṛtarūpam eva prayoktavyam mantravat 
na hi mahāsatvānām arthakāmaviṣaye sahitatvaṃ paribhāṣituṃ yuktam gamyate tu smṛtyantarebhyaḥ 
anayaiva saṃvidā doṣeṇāsya nyūnatā 
asti hy atra dātur varād upakāralipsā 
svaśabdenaitad vacanaṃ vācyate na punar ayaṃ dātur eva vacananiyamaḥ 
anubhāṣyety anenaiva siddhatvād vācety anarthakaṃ syāt anubhāṣaṇe vāgindriyasya sādhanatvāt 
tathā ca gṛhyakāraḥ etad vaḥ satyam ity uktvā varaṃ vācayed etan naḥ satyam iti 
anuśabdaś ca prāptārthasyaiva vācā niścayam āha 
jñātibhyo draviṇaṃ datvā kanyāyai caiva śaktitaḥ 
kanyāpradānaṃ svācchandyād āsuro dharma ucyate 
jñātibhyaḥ kanyāyā eva pitrādibhyaḥ kanyāyai ca strīdhanaṃ datvā kanyāyā āpradānam ānayanam āsuro vivāhaḥ 
svācchandyāt svecchātaḥ na śāstrata ity ārṣād bhedam āha 
tatra hi śāstraṃ niyāmakam asti ekaṃ gomithunam iti 
iha tu kanyāyā rūpasaubhāgyādiguṇāpekṣaṃ chandaḥ 
icchayānyonyasaṃyogaḥ kanyāyāś ca varasya ca 
gāndharvaḥ sa tu vijñeyo maithunyaḥ kāmasaṃbhavaḥ 
icchayā ca varsya kumāryāś ca prītyā parasparasaṃyoga ekapradeśe saṃgamanam 
tasyeyaṃ nindā maithunyaḥ kāmasaṃbhavaḥ 
mithunaprayojano maithunaḥ tasmai hito maithunyaḥ 
eṣa evārtho vispaṣṭīkṛtaḥ kāmasaṃbhava iti 
saṃbhavaty asmād iti saṃbhavaḥ 
kāmaḥ saṃbhavo 'syeti 
hatvā chittvā ca bhittvā ca krośantīṃ rudatīṃ gṛhāt 
prasahya kanyāharaṇaṃ rākṣaso vidhir ucyate 
prasahya abhibhūya kanyāpakṣād balātkāreṇa kanyāyā haraṇaṃ rākṣaso vivāha ity etāvad atra vivakṣitam 
hatvetyādy anuvādaḥ 
prasahyāpajihīrṣato yadi kaścit pratibandho vartate tadā prāptam eva hananādi 
hantuḥ śaktyatiśayaṃ jñātvā svātmabhayād upekṣeraṃs tadā bhavaty eva rākṣaso na vadhādyavaśyaṃ kartavyam 
hatvā daṇḍakāṣṭhādinā tāḍayitvā 
chittvā khaḍgādiprahāreṇāṅgāni khaṇḍaśaḥ kṛtvā 
bhittvā prākāradurgādi 
krośantīṃ rudantīṃ kanyām anicchām 
ayaṃ gāndharvād viśeṣaḥ 
anāthāpahriye paritrāyadvam ityādy uccaiḥ śabdakaraṇaṃ krośanam 
rodanam aśrukaṇamokṣaḥ 
udvijitāyāḥ striyā dharmo 'yam 
suptāṃ mattāṃ pramattāṃ vā raho yatropagacchati 
sa pāpiṣṭho vivāhānāṃ paiśacaḥ prathito 'dhamaḥ 
rākṣasapaiśācayor anicchā tulyā 
rākṣase hananam paiśāce vañcanam 
suptāṃ nidrayābhibhūtām 
mattāṃ kṣībāṃ madyaparavaśām 
pramattāṃ vātasaṃkṣobheṇa naṣṭacetanām 
raho 'prakāsam upagacchati maithunadharme pravartate sa paiśāco vivāhaḥ sarvavihāhānāṃ pāpiṣṭhaḥ pāpahetuḥ 
dharmāpatyaṃ na tataḥ saṃpadyate 
iha gāndharvarākṣasapaiśācānāṃ prakṛtavivāhasāmānādhikaraṇyāt saṃyogaharaṇopagamā eva pāṇigrahaṇasaṃskāranirapekṣā vivāhā iti manyante 
teṣāṃ brāhmādiṣv api dānavivāhayoḥ sāmānādhikaraṇyāt saṃskāro vinivartate 
yathā ca na nivartate tathā darśitam 
lakṣaṇayā vivāhaprayojanadāne vivāhaśabdaḥ 
gāndharve tu bhagavatā kṛṣṇadvaipāyanena duṣyantaśakuntalāsaṃgamane varṇitam anagnikam amantrakam iti taddarśanena pāṇigrahaṇasaṃskāro 'sti mantrādi varjitas tu 
paiśāce punar vivadante mukhyaṃ copagamanaṃ 
na ca kanyātvam apaiti saṃskārais tadvinivartanāt 
ataś ca pāṇigrahaṇikā mantrāḥ kanyāsv eva pratiṣṭhitāḥ iti pratiṣedhasyāpravṛtter asty eva mantravat saṃskārasaṃbandhaḥ 
sa ca pratiṣedhaḥ kṛtaḥ saṃskārapratiṣedhārthaḥ 
sā hi mantraiḥ saṃkṛtatvād vyapagatakanyābhāvā 
ata eva bhavatu prathamam upagamas tato 'kanyādoṣo nāsti 
tathā ca kānīnaḥ karṇa iti darśanam 
yadi tu puruṣaprayogeṇa kanyātvam apeyāt katham iyaṃ vācoyuktiḥ kanyāyāḥ putraḥ kānīnaḥ iti 
atha tv asaṃskṛtā kanyocyate tato yuktam karṇādayo hy anūḍhāyāḥ putrāḥ iti 
mukhye 'bhyupagamane kanyāyā apatyotpatteḥ saṃbhavaḥ 
varṇyate cetihāsādiṣu tathābhūtāyā vivāhaḥ atha madyamadādinā nirvṛtte ratisaṃbandhe kimarthaḥ saṃskāra iti 
atrocyate 
yady api strīpuṃsadharmo nivṛtto 'tikrāntaś ca kanyāgamanapratiṣedhas tathāpi tayā sahādhikārārthaṃ punaś ca gamane kanyāgamanaṃ mā bhud iti tadarthaṃ saṃskārakaraṇam 
kanyāgamanapratiṣedhātikarmasaṃbandhena puruṣārthatayāpi nindyate vivāho 'yam 
tad ayuktam 
yato 'yaṃ loke kanyāśabdaḥ puṃsāsaṃprayuktāṃ striyam ācaṣṭe na saṃskārabhāvasāpekṣām 
akṛtasaṃskārā api puruṣaiḥ kṣatayonayo na kanyā iti vyavahriyante 
tāsāṃ ca veśaśritānāṃ gamane na kanyāgamanadoṣaḥ 
yady api kumārīkanyāśabdau prathamavayovacanāv iṣyete tathāpi vivāhavidhāv anupabhuktapurvām eva striyam ācakṣate 
tathā ca kumāraveśadhāriṇīṃ nātiprakāśapravṛttapuṃsaṃprayogāṃ bhāryātvenārthayamāno 'nyair avabodhyate naiṣā kumārī naṣṭo 'syāḥ kaumāro bhāvaḥ 
saṃskāraparilopaś ca syāt 
garbhādhānaṃ hi mantravat kartavyam viṣṇur yoniṃ kalpayatu iti kḷptāyāś ca kalpanam aśakyam 
tatrāyathārtho mantraprayogaḥ syāt 
na cānūḍhāyāḥ paiśācadharme mantraprayogaḥ ūḍhāyās tacchravaṇāt 
na ca paiśācavarjam anyeṣu vivāheṣu tatkalpayituṃ uktaṃ yuktam aviśeṣaśravaṇāt 
tasmān mukhyopagamapakṣa evamādayo bahavo doṣāḥ prāpnuvanti 
ata āliṅganopagūhanaparicumbanādiṣūpagamanārtheṣu vyāpāreṣu sāhacaryāt tādarthyāc copapūrvo gamir draṣṭavyaḥ 
yat tu kānīnaḥ putraḥ iti tatra mukhyārthāsaṃbhavāl lakṣaṇayā saṃskārābhāvapratipattiḥ 
yat tu saṃskāradarśanaṃ tat tu kvacid eva 
yady api yā garbhiṇī saṃskriyate jñātājñatāpi vā satī iti tatra ya evopagantā sa eva na saṃskartā 
na tv asau paiśāco vivāhaḥ 
paiśāce hi yenaiva samupabhuktā tasmā eva dīyate sa evaināṃ saṃskarotīti 
garbhiṇyās tu saṃskāro vācanikaḥ 
etac ca sarvaṃ nipuṇataraṃ punar navame vakṣyate 
apare manyante satyaṃ mukhyam upagamanam amukhyatve tu gamanapratiṣedhānupapattiḥ iti 
yadi hi mukhyam upagamas tadā sa eva vivāho 'nyasyānantaroktena nyāyenābhāvāt 
tataś ca nāsti tasya pratiṣedhasya viṣayaḥ yataḥ icchayā gāndharvo haṭhād rākṣaso 'nyathā paiśācaḥ 
na cānyaḥ prakāro 'sti yena sa viṣayaḥ pratiṣedhaḥ syāt 
asti tv asya viṣayaḥ yatra haṭhād rahasi gamanam yā vā pitṛbhyāṃ dīyate na copasaṃskriyate 
na cāsau gāndharvaḥ kanyecchāyā abhāvāt 
ata eva bhartur api na kanyāgāmitvam viṣayāntarasya saṃbhavāt 
tasmāt kṣatayonyāḥ saṃskāraniṣedhād brāhmādivad upāyatvāt tadvac ca vivāhaśabdopapatteḥ prakaraṇasāmarthyāḍ gauṇa evopagamārthaḥ 
eṣām ca bhedaḥ aprārthitopanato bhūmihiraṇyādivad brāhmaḥ 
ṛtviktvena viśeṣeṇa daivaḥ 
gomithunenārṣaḥ 
yācñayāyacñayā vā sahobhau caratāṃ dharmam iti vacanavyavasthayā prājāpatyaḥ 
śeṣāḥ subodhabhedāḥ 
brāhmādīnām idam arthe taddhitaḥ 
brahmādisaṃbandhitā ca stutyāropyate 
evaṃ sarveṣu 
paiśācaḥ piṣācānām ayaṃ yukta iti nindā 
adbhir eva dvijāgryāṇāṃ kanyādānaṃ viśiṣyate 
itareṣāṃ tu varṇānām itaretarakāmyayā 
dvijāgryāṇāṃ brāhmaṇānāṃ kanyādānaṃ kanyāṃ dadatām adbhir eva dānaṃ śasyate 
brāhmaṇāya yadā kanyāṃ dadāti tadādbhir eva dadyāt 
kathaṃ punar āpodānakaraṇam 
na hi tābhir vinā dānam asti adbhir vācyaṃ namaḥpūrvaṃ bhikṣā dānaṃ dadāti vai 
evaṃ dharmeṣu iti niyamāt 
atha vā adbhir evety avadhāraṇenārṣāsuraprājāpatyān apavadati 
tatra hi na kevalā āpaḥ kāraṇam gomithunādidravyagrahaṇam api saṃvidvyavasthā ca 
tenaitad uktaṃ bhavati 
yathā gohiraṇyādi dravyaṃ dīyate na kiṃcit paribhāṣyate iyaṃ gaus tvayaiva saṃvāhanīyedṛśāni tṛṇāny api deyāni evaṃ kanyāpi deyā na duhitṛsnehena jāmāta paribhāṣaṇaṃ kārayitavyaḥ 
na ca tasmād dhanaṃ grahītavyam iti 
kṣatriyādīnāṃ tu itaretarakāmyayā parasparecchayā yadi kanyāvarayoḥ parasparam abhilāṣo bhavati tadā dānaṃ kartavya netarathā brāhmavivāhavat 
anye tu vyācakṣate 
dhanaṃ vā gṛhītvādbhir eva vety eṣa itaretarakāmyārthaḥ 
asmin pakṣe brāhmaṇasya sarvaviṣayatā jñāpitā bhavati 
yo yasyaiṣāṃ vivāhānāṃ manunā kīrtito guṇaḥ 
sarvaṃ śṛṇuta taṃ viprāḥ samyak kīrtayato mama 
yad uktam guṇadoṣau ca yasya yau iti tat smārayati 
bahavo vaktavyatayā pratijñātās tatra vakṣyamāṇaiḥ ślokair ayam artha ucyata iti viśeṣajñānārthaṃ yuktaḥ punar upanyāsaḥ 
eṣām vivāhānām iti nirdhāraṇe ṣaṣṭhī 
evaṃ vivāhānāṃ yasya vivāhasya yo guṇaḥ kīrtita ācāryeṇa manunā sarvaṃ śṛṇuta taṃ guṇaṃ viprāḥ 
bhṛgur maharṣīn āmantrayate 
samyag avaiparītyenānākulaṃ kīrtayataḥ kathayataḥ 
daśa pūrvān parān vaṃśyān ātmānaṃ caikaviṃśakam 
brāhmīputraḥ sukṛtakṛn mocayaty enasaḥ pitṝn 
pūrve vaṃśyā pitṛpitāmahādayaḥ 
apare putrapautrādayaḥ 
tān mocayaty enaso narakādiyātanābhya uddharati 
brāhmena vivāhena ūḍhā tasyāṃ yo jātaḥ putraḥ sa sukṛtakṛt puṇyakṛd yadi bhavati 
pitṝn paralokagatān 
pitṛśabdo 'yaṃ pretaparyāyaḥ na hi putrādisaṃtater anyathā pitṛvyapadeśasaṃbhavaḥ 
daśaśabdaḥ pratyekam abhisaṃbadhyate pūrvāparaśabdābhyām ekaviṃśakam iti nirdeśāt 
arthavādaś cāyam 
tenāgatān anutpannān kathaṃ mocayatīti na vācyam 
pūrveṣāṃ tv apatyakṛtena śubhena śrāddhādinā bhavaty eva pāpān mokṣa iti śrāddhādhikāre kathayiṣyate 
ato daśāparān enaso mocayatīty etad uktaṃ bhavati daśapuruṣā yasmin kule 'pāpā jāyanta ity ālambanam 
daivoḍhājaḥ sutaś caiva sapta sapta parāvarān 
ārṣoḍhājaḥ sutas trīṃs trīn ṣaṭ ṣaṭ kāyoḍhajaḥ sutaḥ 
daivena vidhinoḍhā daivoḍhā 
tasyāṃ jāto daivoḍhājaḥ 
sutaḥ putraḥ 
kaḥ prajāpatiḥ 
sa devatā yasya vivāhasya sa kāyaḥ 
saṃskārakarmaṇi grahaṇalakṣaṇe 'saty eva devatāsaṃbandhe prajāpater devatātvam adhyāropyate bhaktyā 
yad api tatra prājāpatyo yāgo 'sti sa tu vivāhasādhāraṇaḥ na kāyavyapadeśe kāraṇam 
āsurādiṣu ca na kācid gatiḥ syāt 
na hy āsurebhyo vivāhebhyo yāgo 'sti 
kāyoḍhaja iti hrasvatvaṃ ṅyāpoḥ saṃjñāchandasor bahulam iti 
nanu ca yad yan nyūnaphalaṃ tat tat paścān nirdiṣṭam 
tatrārṣasya prājāpatyāt paścād abhidhānaṃ yuktam 
asty atra kāraṇaṃ yenādhikaphalasya prājāpatyasya paścān nirdeśaḥ 
pañcānāṃ tu trayo dharmyāḥ ity atra prājāpatyasya grahaṇam iṣyate itarathārṣasya syāt 
brāhmādiṣu vivāheṣu caturṣv evānupūrvaśaḥ 
brahmavarcasinaḥ putrā jāyante śiṣṭasaṃmatāḥ
prasave ca guṇāguṇān ity uktam tad idam 
anupūrvaśaḥ ānupūrvyeṇety asminn arthe smṛtikāraiḥ prayujyate 
śrutādhyayanavijñānasaṃpattinimitte ca pūjākhyātī brahmavarcasam 
tadvanto brahmavarcasinaḥ 
innanto 'yam 
śiṣṭānāṃ saṃmatā anumatā agarhyā adviṣṭāḥ priyā iti yāvat 
ataś cāmatyarthatvān matibhuddhīty asyāviṣayatvena ktena ca pūjāyām ity etena nāsti samāsapratiṣedhaḥ 
saṃbandhasāmānyavivakṣāyāṃ ca ṣaṣṭhī 
rūpasattvaguṇopetā dhanavanto yaśasvinaḥ 
paryāptabhogā dharmiṣṭhā jīvanti ca śataṃ samāḥ 
rūpaṃ manoharākṛtiḥ 
sattvaṃ nāma guṇo dvādaśe vakṣyate 
tābhyām upetā yuktāḥ 
āḍhyā dhanavantaḥ 
śrutaśauryādiguṇayuktatayā khyātāḥ yaśasvinaḥ 
paryāptabhogāḥ sraganulepanagītavādyādibhiḥ sukhasādhanair avikalair nityayuktāḥ 
sukhasādhanaiḥ pūrvoktair aviyogo bhogaḥ sa paryāpto 'kṣataḥ samagro yeṣāṃ te paryāptabhogāḥ 
dharmānuṣṭhānatatparā dharmiṣṭhāḥ 
dharmaśabdaḥ keṣāṃcid guṇavacanaḥ 
ato guṇavacanād ity ātiśāyikaḥ 
śataṃ varṣāṇi jīvanti 
itareṣu tu śiṣṭeṣu nṛśaṃsānṛtavādinaḥ 
jāyante durvivāheṣu brahmadharmadviṣaḥ sutāḥ 
brāhmādivyatirikteṣu gāndharvādivivāheṣu nṛśaṃsam anṛtaṃ ca vadanti nṛśaṃsānṛtavādinaḥ 
nṛśaṃsaṃ mātṛbhaginyādāv aślīlākrośavacanam 
anṛtaṃ prasiddham 
nṛśaṃsaṃ cānṛtaṃ ca nṛśaṃsānṛte 
te vadituṃ śīlam eṣām iti śabdavyutpattiḥ 
brahmadharmo vedadharmo vedārthas taṃ dviṣanti nindati vā na śraddadhate vā 
ata eva durvivāheṣv iti nindā 
aninditaiḥ strīvivahair anindyā bhavati prajā 
ninditair ninditā nṝṇāṃ tasmān nindyān vivarjayet 
samāsato vivāhānāṃ phalapradarśanam etat 
ye yasya vivāhā vihitās te 'ninditās tair ūḍhānāṃ yā prajā putrādilakṣaṇā sānindyā bhavati praśasyety arthaḥ 
ninditaiḥ pratiṣiddhaiḥ ninditā garhitā 
tasmād duḥkhabhāginī prajā mā bhūd iti nindyān vivarjayet 
pāṇigrahaṇasaṃskāraḥ savarṇāsūpadiśyate 
asavarṇasv ayaṃ jñeyo vidhir udvāhakarmaṇi 
pāṇigrahaṇaṃ nāma gṛhyakāroktaḥ saṃskāraḥ savarṇāsu samānajātīyāsūhyamānāsu upadiśyate śāstreṇa vidhīyate kartavyatayā pratipādyate 
asavarṇāsu yad udvāhakarma tatrāyaṃ vakṣyamāṇo vidhir jñeyaḥ 
śaraḥ kṣatriyayā grāhyaḥ pratodo vaiśyakanyayā 
vasanasya daśā grāhyā śūdrayotkṛṣṭavedane 
brāhmaṇenohyamānayā kṣatriyayā śaro brāhmaṇapāṇiparigṛhīto grāhyaḥ pāṇigrahaṇasthāne śarasya vidhānāt 
pratodo balīvardānām āyāsaḥ kriyate yena vāhyamānāḥ pīḍyante hastinām ivāṅkuśaḥ 
vasanasya vastrasya daśā grāhyā śūdrayā 
utkṛṣṭajātīyair brāhmaṇādivarṇair vedane vivāhe 
ṛtukālābhigāmī syāt svadāranirataḥ sadā 
parvavarjaṃ vrajec caināṃ tadvrato ratikāmyayā 
ukto vivāhaḥ 
tasmin nirvṛtte samupayāte dāratve tad ahar evecchayopagame prāpte tannivṛttyartham idam ārabhyate 
na vivāhasamanantaraṃ tad ahar eva gacchet kiṃ tarhi ṛtukālaṃ pratīkṣeta 
gṛhyakārais tu ata ūrdhvam akṣāralavaṇāśinau brahmacāriṇāv adhaḥśāyinau syātāṃ 
trirātraṃ dvādaśarātraṃ saṃvatsaraṃ vā paṭhitam 
tatra saty api saṃvatsarasyāntarāpatite ṛtau gamanaṃ nāsti 
evam asmāt kālād ūrdhvam asaty ṛtau gamanaṃ nāsti 
evam ete smṛtī avirodhinyau bhavataḥ 
trirātrādīnāṃ tu vikalpaḥ atyantarāgapīḍitayor gamanam daiyavator tu brahmacaryam 
ṛtur nāma strīṇāṃ śoṇitadarśanopalakṣitaḥ śarīrāvasthāviśeṣo garbhagrahaṇasamarthaḥ kāla ucyate 
upalakṣaṇatvāc ca darśanasya nirvṛtte 'smin vakṣyamāṇakālānuvartī bhavaty eva 
tasya kāla ṛtukālaḥ 
sāhacaryād vā kāla eva ṛtuḥ 
tathā ca samānādhikaraṇasamāsaḥ 
ṛtukāle 'bhigantuṃ vratam asyety ṛtukālābhigāmī 
vrate iti ṇiniḥ yathā sthaṇḍilaśāyī aśrāddhabhojīti 
syād bhaved ity arthaḥ 
yady apy astiparā vidhivibhaktis tathāpy upagamavyāpāraṃ nidadhāti abhigāmī syād abhigacched ity arthaḥ 
na hy anupagacchann abhigāmī bhavati 
kīdṛśaṃ punar etad vratam 
kim ṛtāv abhigantavyam eva athartāv eva gantavyam iti 
etad uktaṃ bhavati 
kim ayaṃ niyama uta parisaṃkhyeti 
nanu ca vratam iti śāstrato niyama ucyate 
tatraiva cāyaṃ ṇiniḥ 
ataḥ parisaṃkhyā katham āśaṅkyate 
ucyate 
parisaṃkhyāyām api śāstrīyatvaṃ niyamarūpatā ca vidyata iti darśayiṣyāmaḥ 
kas tarhy anyor viśeṣaḥ 
vidhiviśeṣo niyamaḥ 
atha vidhiḥ kaḥ 
yaḥ śabdaḥ kartavyatābodhakaḥ agnihotraṃ juhuyāt svargakāmaḥ iti 
na hy agnihotrasyaitad vacanam antareṇānyataḥ kutaścit kartavyatāvagamaḥ 
niyamaḥ punar yatrādṛṣṭasiddhyarthasya vacanam antareṇa pākṣikī prāptiḥ 
yathā same yajeta iti darśapaurṇamāsādiyāgavidhānād deśamātram ākṣiptam 
na hi kaścid deśam anāśritya yāgaprayogaḥ saṃbhavati 
dvividhaś ca deśaḥ samo viṣamaś ca 
yatra yadā tāvat same yajeta tadaitad vacanam anuvāda eva 
yadā tv icchāyā niraṅkuśatvād viṣame yiyakṣati tadaitad vacanaṃ samadeśaṃ vidadhad arthavat vihite same viṣamasyānāśrayaṇam avidhānāt 
etat sāmarthyāt tannivṛttiḥ 
vidhinibandhane hy anuṣṭhāne kim ity avihitaṃ kriyeta 
tatkaraṇe hi na yathācoditānuṣṭhānasiddhiḥ 
idaṃ cātra smārtam udāharaṇam 
prāṅmukho 'nnāni bhuñjīta 
bhuñjānasya yadṛcchayā yāṃ kāṃcid diśam āśritya bhojanaṃ prāptam 
tatra kadācit prācī kadācid itarā yā kācit prāptā 
tatra yadā prācī na tadetarā yadetarā na tadā prācīti 
tatrāprāptipakṣe vidhyarthaṃ vacanaṃ prāṅmukho 'nnāni bhuñjīta iti 
tatrātikramāc chāstrārthaṃ jahāti 
evam iha yadṛcchayopagamanam ṛtāv anupagamanam pakṣe vidhīyamānam upagamanam ananuṣṭhīyamānam śāstrātikramakāritāṃ janayet 
yathānye śāstravihitārthā atikramyamāṇāḥ prāyaścittahetavo bhavanti tathānugamanam 
athartāv anṛtau ca gamane rāgataḥ prāpte vacanam ṛtāv upeyād iti tadaivaṃ vacanaṃ mṛgyate ṛtāv evopeyād anṛtāu na gacchet 
yathā pañca pañcanakhā bhakṣyāḥ iti kṣutpratighātenārthena śaśakādiṣv api pañcanakheṣu bhakṣyatā prasaktā tadvyatirikteṣv api vānarādiṣu 
na ca tatra paryāyeṇaiva pravṛttiḥ 
yugapat tatra cānyatra ca prasaktau pañca pañcanakhā bhakṣyāḥ iti vacanam itaraparisaṃkhyānārthaṃ saṃpadyate 
evam iha parisaṃkhyeti 
nanu ca parisaṃkhyāṃ doṣatrayavatīm ācakṣate 
trayo hi tatra doṣāḥ prāduḥṣyuḥ svārthatyāgaḥ parārthakalpanā prāptabādhaś ca 
pañca pañcanakhā bhakṣyāḥ iti yadānvayataḥ pañcanakhaviṣayaṃ bhakṣaṇaṃ pratīyate tadā tattyaktaṃ bhavati tadvyatiriktaniṣedhaparatvād vākyasya 
aśrutaś ca niṣedhaḥ ataḥ parārthakalpanā 
arthitvāc ca sarvaviṣayaṃ bhakṣaṇaṃ yat prāptaṃ tasya bādhaḥ 
evam etena parisaṃkhyāyāṃ trayo doṣāḥ 
naitat sāram 
saty arthitve śrutyarthāsaṃbhave vākyasyānarthakyaṃ mā bhūd ity etatparatā na viruddhā 
vidhir atyantam aprāptau niyamaḥ pākṣike sati 
tatra cānyatra ca prāptau parisaṃkhyā nakhiṣv iva 
kiṃ punar atra yuktam 
tatra cānyatra ca prāptau parisaṃkhyālakṣaṇasya vidyamānatvāt parisaṃkhyeti 
ṛtāv api gamanaṃ prāptam anṛtāv api 
na tu yadartau tadānṛtāv iti 
yathā saty arthitve yad bhojanaṃ tatra niyamo 'śrāddham na punar āhāratyāgena aśrāddham eva bhuñjāna āste 
evam iha sati khede yad gamanaṃ tatra niyamo 'nṛtau na gacched ity avagacchati 
arthitvāc ca gamane prasakte kālavidānaparataiva yuktā vākyasya 
anyathānārabdho 'rtha upadiṣṭaḥ syāt 
kiṃcāpatyotpattividheḥ kṛtavivāhasyānuṣṭeyatvād ṛtau ca tatsaṃbhavāt prāptam eva gamanam 
utpannaputrasya ca na dvitīyaputrotpādanaṃ vaidham 
apatyam utpādayed ity ekatvavivakṣāyāṃ vidhyarthanivṛtteḥ 
na ca gamanam evādṛṣṭārthatayā śakyaṃ vidhātum 
saṃkāravidhitvādhikāragrahaṇāt kalpanāyāś cāśakyatvād apatyotpattividhyākṣepād ṛtau gamanasya 
yadi cātrartāv upeyād iti tad anṛtupratiṣedhārtham 
tatrānuvādaḥ paraṃ parisaṃkhyā 
tatra hy arthāntaralakṣaṇayāpy arthavattā bhavati 
evaṃ ca kṛtvā gautamīyenāvipratipattiḥ 
evaṃ tatroktam ṛtāv upeyāt sarvatra vā pratiṣiddhavarjam iti 
satvatra vā ity eṣa vikalpaḥ kāmacārānujñānārthaḥ 
na punaḥ sarvadartāv anṛtau ca niyamopapattiḥ 
yadi ca pūrvatra ṛtāv upeyāt iti niyamaḥ sarvatra vā ity atrāpi sa evopeyād ity anuprayujyamānaśabdo niyamārthaḥ prāpnoti ekaprakramatvāt na hi sa eva śabdaḥ punar anuccāryamāṇo bhinnārtho bhavituṃ yuktaḥ 
na cartor anyatra niyamārthatopapadyate ity uktam 
tasmād ṛtau gamanavacanam anṛtau pratiṣedhārtham 
tatrānutpannaputrasya vidhyantarān niyama eva 
utpannaputras tu yathākāmī 
anṛtau pratiṣiddhe gamane bhāryecchayā punaḥ pratiprasūyate parvavarjaṃ vrajec caināṃ tadvrata iti 
tad iti bhāryāyāḥ pratyavamarśaḥ 
taccittagrahaṇaṃ vratam asyeti tadvrataḥ 
ratikāmyayā vināpy apatyārthenotpannaputra ṛtāv anutpannaputro vānṛtau suratasaṃbhogecchayā tadvrata enāṃ vrajen nātmecchayety arthaḥ 
atha vā tacchabdo ratikāmyayety atrāpy apekṣyate smṛtiśāstratvād asya 
tad ratikāmyayā parvavarjam anyatrāpi vrajet 
tatraivākāraśleṣo draṣṭavyaḥ aratikāmyayā atmana iti śeṣaḥ 
yathā tu vyākhyātaṃ tathā na kiṃcid atrāpraśleṣeṇāpi vā tacchabdasya samāsopasarjanasyāsaṃbandhena 
parvāṇi vakṣyati 
amāvāsyām aṣṭamīṃ ca paurṇamāsīṃ caturdaśīm iti 
svadāranirataḥ 
svadāreṣu nirataḥ syāt tatprītibhāvanāparaḥ 
atha vā svadāreṣv eva ramate na paradārān ramayed iti paradārapratiṣedhaḥ 
sadā yāvajjīvam etad vrataṃ paripālanīyam 
ataḥ sthitam etat 
trīṇi vākyāny atra ṛtukālābhigāmī syād ity etad ekam 
anutpannaputrasya niyamānuvādarūpaṃ dvitīyam bhāryāprayuktasya parvavarjam ṛtāv anṛtau ca na suratecchayā 
svadāranirata iti tṛtīyam 
eṣāṃ ca padayojanā ṛtukālābhigāmī syād apatyārtham ratikāmyayā tu tadvrata enāṃ vrajet svadāranirataś ca syāt 
ṛtuḥ svābhāvikaḥ strīṇāṃ rātrayaḥ ṣoḍaśa smṛtāḥ 
caturbhir itaraiḥ sārdham ahobhiḥ sadvigarhitaiḥ 
ṛtulakṣaṇārthaṃ śloko 'yam 
vaidyakādiśāstrāvagamyo 'yam artho na vidhimūla eva 
evaṃ yugmāsu putrāḥ ity etāv api ślokau 
ṣoḍaśarātrayas tāḥ strīṇāṃ māsi māsi svābhāvika ṛtuḥ 
pramāṇāntaramūlatvāc cāśrutam api māsi māsīti gamyate 
svabhāve bhavaḥ svābhāvikaḥ svasthaprakṛtīnāṃ yo bhavati 
vyādhyādinā kasyāścit prāptakālo 'pi nivartate ghṛtatilādhyauṣadhopayogena rativaśena cākāle 'pi saṃvartate 
ataḥ svābhāvika ṛtus tā rātraya ucyante 
caturbhir itaraiḥ 
catvāry ahāni yāni sadbhir vigarhitāni pratiṣiddhastrīsparśasaṃbhāṣaṇādīni tāni ca prathamaśoṇitapradarśanāt prabhṛti 
ahargrahaṇaṃ ca sarvāhorātropalakṣaṇārtham 
taiḥ saha 
tāsām ādyāś catasras tu ninditaikādaśī ca yā 
trayodaśī ca śeṣās tu praśastā daśarātrayaḥ 
tāsāṃ rātrīṇāṃ yā ādyāḥ prathamaśoṇitadarśanāc catasras tā ninditāḥ na tatra gamanam asti 
tisṛṣu tāvat sparśo 'pi nāsty aśucitvāt 
caturthyāṃ tu snātāyā vasiṣṭhavacanāt saty api śucitve ratisaṃbhogo nāsti catasṝṇāṃ garhitatvavacanāt 
yā caikādaśī yā ca trayodaśī sāpi ninditā evaṃ pratiṣiddhagamanā 
ṛtudarśanāt prabhṛty ekādaśītradośyau gṛhyete na candratithī 
tāsām iti nirdhāraṇaviṣayatvena rātrīṇāṃ saṃbandhāt samānajātīyaś ca nirdhāryatayā pratīyate kṛṣṇā gavāṃ saṃpannakṣīreti 
ṣaḍrātragamanapratiṣedho 'yam adṛṣṭārthāḥ 
śeṣāḥ praśastā daśarātrayaḥ 
ṣaṇṇāṃ pratiṣedhād daśasu prāśastyaṃ siddham evānūdyate 
yugmāsu putrā jāyante striyo 'yugmāsu rātriṣu 
tasmād yugmāsu putrārthī saṃviśed ārtave striyam 
tāsu daśasu yā yugmā rātrayaḥ ṣaṣṭhy aṣṭamī daśamī dvādaśī caturdaśī ṣoṣaśī tāsūpagacchataḥ putrā jāyante 
ayugmāsu striyo duhitaraḥ 
tasmāt putrotpattisiddhyarthaṃ yugmāsu saṃviśed bhajeta maithunadharmeṇa striyam artave 
anuvādo 'yam 
ayam api niyama eva anutpannaputrasyāyugmāsv agamanam 
pumān puṃso 'dhike śukre strī bhavaty adhike striyāḥ 
same 'pumān puṃstriyau vā kṣīṇe 'lpe ca viparyayaḥ 
śukraṃ vīryaṃ puruṣasya retaḥ striyāḥ śoṇitam 
uktaṃ bhagavatā vasiṣṭhena śukraśoṇitasaṃbhavaḥ puruṣaḥ iti 
strībījād adhike puṃbīje 'yugmāsv api putro jāyate yugmāsv api strībījasyādhikye kanyaiva 
ayugmāsv api rātriṣu putrārthino gamanānuṣṭhānārtham etat 
yadā paripuṣṭam ātmānaṃ vṛṣyāhārayogena samadhikavīryaṃ manyeta striyāś ca kathaṃcid apacayaṃ tadā putrārthī gacched ity upadiṣṭaṃ bhavati 
ādhikyaṃ cātra na parimāṇataḥ kiṃ tarhi sārataḥ 
same 'pumān miśrīkṛte puṃstriyau 
apumān napuṃsakam iti kecit 
anye sāmya iti paṭhanti 
ubhayoḥ sāmye pumān eva 
puṃstriyau vā 
garbhādhānyāṃ yadā vāyur dravarūpatvāt saṃsṛṣṭe śukraśoṇite samaṃ vibhajata ekatra bhāgam anyatra tāvad eva tadā yamau jāyete 
tatra same vibhāge 'pi strībījādhikye strī puṃbījādhikye pumān 
kṣīṇe bīje sārataḥ viparyayo 'grahaṇaṃ garbhasya napuṃsakotpattir vā 
nindyāsv aṣṭāsu cānyāsu striyo rātriṣu varjayan 
brahmacāry eva bhavati yatra tatrāśrame vasan 
nindyāsu ṣaṭsv anyāsu cānindyāsv apy aṣṭāsu rātriṣu striyo varjayan pariharan dve rātrī avaśiṣṭe yadi gacchati parvavarjam tadā brahmacāry eva bhavati brahmaryaphalaṃ prāpnoti 
yatra tatrāśrame vasan 
arthavādo 'yam 
na tu vānaprasthādyāśrameṣu rātryabhyanujñā jitendriyatvavidhānāt sarvāśrameṣu gārhasthād anyeṣu vīpsāyāś cārthavādatayāpy upapatteḥ 
etāś ca rātrayo varjyā na krameṇaiva kiṃ tarhi yathecchayā parvavarjaṃ gamanaṃ yathā na bhavati tathā rātridvayam abhyanujñāyate 
kiṃ punar brahmacaryasya phalam 
viśeṣāśravaṇāt svargaḥ 
kvacit tu śrūyate na brahmacārī pratyavaiti iti svalpair atikramair na duṣyatīti 
na kanyāyāḥ pitā vidvān gṛhṇīyāc chulkam aṇv api 
gṛhṇañ chulkaṃ hi lobhena syān naro 'patyavikrayī 
āsure śulkapratiṣedho 'yam uttaratra ca kanyārthasaṃgrahopādānāt 
vidvān grahadoṣajñaḥ 
kanyāpitā svalpam apy arthaṃ dhanaṃ na gṛhṇīyāt 
gṛhṇāno 'patyavikrayadoṣeṇa yujyate 
kaḥ punar eṣaḥ śulko nāma 
ābhāṣaṇapūrvaṃ varād gṛhītam 
yatra tūccanīcapaṇāpaṇo bhavati kanyāguṇāpekṣamūlyavyavasthā sa kraya eva 
iha tu mahāguṇāyā api kanyāyāḥ svalpaṃ dhanam 
anābhāṣaṇapūrvaṃ vā grahaṇam 
na vikrayasyaiṣa dharma ity ato vikrayādhyāropeṇa nindyate 
strīdhanāni tu ye mohād upajīvanti bāndhavāḥ 
nārīyānāni vastraṃ vā te pāpā yānty adhogatim 
pūrvasyaiva śeṣaḥ 
strīnimittāni dhanāni kanyādāne varād yāni gṛhyante 
ye bāndhavāḥ pitrādayaḥ mohād upajīvanti 
yathoktaṃ jñātibhyo draviṇaṃ datvā iti 
suvarṇarajatādi dhanam 
nārīyānāni 
yānam aśvādi 
vastraṃ vā 
etāvanmātram api na jātūpajīvanīyaṃ vāso yānādi kiṃ punar bahu 
upajīvatāṃ phalam ācaṣṭe 
te pāpāḥ śāstrapratiṣiddhasamācaraṇād adhogatiṃ narakaṃ yānti 
atha vā strīdhanānīti navame darśayiṣyati 
tāni ye mohād upajīvanti bāndhavāḥ pitā tatpakṣāś ca bhartā bhartṛpakṣāś ca 
evaṃ yānādi 
evaṃ vastram 
strīṇām buddhau saṃnidhānāc chābdaḥ saṃnidhiḥ kalpyate yathā rājapuruṣaḥ kasya 
rājñaḥ iti 
ārṣe gomithunaṃ śulkaṃ kecid āhur mrṣaiva tat 
alpo 'py evaṃ mahān vāpi tāvān eva sa vikrayaḥ 
strīgavī ca puṃgavaś ca gomithunam 
kecid āhur etad ādeyam iti 
manos tu mataṃ mṛṣaiva tat mithyā 
nādeyam ity arthaḥ 
alpo 'py evam 
alpasādhano 'lpaḥ 
evaṃ mahān bhavati 
tāvān eva vikrayaḥ 
yāsāṃ nādadate śulkaṃ jñātayo na sa vikrayaḥ 
arhaṇaṃ tat kumārīṇām ānṛśaṃsyaṃ ca kevalam 
kiṃ varād dhanādhigamo vikrayo bhavati 
neti brūmaḥ 
jñātayaḥ kanyāyām adhikṛtāḥ svārtham ādadate gṛhṇanti tadā sa vikrayaḥ 
arhaṇaṃ kanyārthe dhanagrahaṇaṃ kanyānāṃ tad arhaṇaṃ pūjanaṃ bhavati 
bahumānaḥ kanyānām ātmani bhavati īdṛśyo vayaṃ yad dhanaṃ datvā vivāhyāmahe 
anyatrāpi pūjyā bhavanti subhagā etāḥ iti 
ābharaṇādi vā tena dhanena kartavyam ato 'bhyarhitāḥ śobhāvatyo bhavanti 
ānṛśaṃsyam apāpatvaṃ kevalaṃ na svalpo 'py adharmagandho 'sti 
ato 'nenārthavādena kanyārthaṃ dhanagrahaṇaṃ vidhīyate 
pitṛbhir bhrātṛbhiś caitāḥ patibhir devarais tathā 
pūjyā bhūṣāyitavyāś ca bahukalyāṇam īpsubhiḥ 
na kevalaṃ varād ādāya dātavyaṃ kanyābandhubhir api tu tair api dātvyam 
pitṛbhiḥ sāhacaryāt pitṛśabdaḥ pitāmahapitṛvyādiṣu vartate 
tato bahuvacanaṃ 
vyaktyapekṣaṃ vā bahuvacanam 
evaṃ patibhiḥ śvaśurādibhir vyaktyapekṣaṃ vā 
devarāh patyur bhrātaraḥ 
pūjyāh 
putrajanmādyutsaveṣu nimantraṇapūrvakamānāśrayabahumānam ādareṇa bhojanādinā pūjyāḥ 
bhūṣayitavyāḥ 
vastrādyalaṃkāreṇāṅgalepanādibhir maṇḍayitavyāḥ 
atra phalaṃ bahukalyāṇam īpsubhiḥ 
kalyāṇaṃ kamanīyaṃ putradhanādisaṃpadarogatāparibhava ityādi bahuśabdāt sarvam īpsubhir āptum icchubhiḥ prāptukāmaiḥ 
phalārthī vidhir ayam 
yatra nāryas tu pūjyante ramante tatra devatāḥ 
yataitās tu na pūjyante sarvās tatrāphalāḥ kriyāḥ 
devatā ramante tuṣyanti prasīdanti 
prasannāś ca svāmina evābhipretena phalena yojayanti 
yatra tu na pūjyante tatra sarvāḥ kriyāḥ yāgahomadānādyā devatārādhanabuddhyā copahārādayo yāḥ kriyante 'phalās tā ity arthavādaḥ 
vaivādhike 'gnau kurvīta gṛhyam karma yathāvidhi 
pañcayajñavidhānaṃ ca paktiṃ cānvāhikīṃ gṛhī 
atikrāntaṃ vivāhaprakaraṇam 
kṛto vivāho yasminn agnau tatra kurvīta gṛhyaṃ karma agnisādhyam aṣṭakāpārvaṇaśrāddhahomādi gṛhyasmṛtikārair uktam 
pañcayajñā vakṣyamāṇās teṣāṃ vidhānam anuṣṭhānam tasminn evāgnau 
yady apy aviśeṣeṇa pañcayajñavidhānam ity uktaṃ tathāpi vaiśvadevahomo 'gnisādhyaḥ udakatarpaṇādau tu na kiṃcid agninā kāryam 
kathaṃ tarhi nirdeśo 'gnau pañcayajñavidhānaṃ kāryam iti 
kecid āhur ekāpi saptamī viṣayabhedād bhidyate 
tasmāt pañcayajñaikadeśe pañcayajñaśabdaḥ prayuktaḥ 
atha vā pañcayajñavidhānam ity atra agnāu iti na saṃbadhyate vaiśvadevahomasya pūrveṇaivāgnyadhikaraṇasya siddhatvāt 
evaṃ saṃbandhaḥ kriyate gṛhī tu pañcayajñavidhānaṃ kuryāt 
agnau tu vaivāhike gṛhyakarmapaktiṃ cānvāhikīm agnāv ity apekṣyate 
gṛhaśabdo dāravacanaḥ 
gṛhī tu sa kṛtadāraparigraho bhāryādvitīya idam idaṃ kuryād iti 
vivāhe cāgniḥ kaiścid gṛhyakārair araṇinirmanthanād ādhātavya ity uktam 
aparair yataḥ kutaścid dīpyamānam ānīya hotavyam iti 
anena tasmin gṛhyam iti vacanena dhāraṇam agner arthād uktaṃ bhavati 
atra kecid āhuḥ 
śūdrasyāpi vaivāhikāgnidhāraṇam asti tasyāpi pākayajñādhikārāt 
na cātra jātiviśeṣa upāttaḥ kevalaṃ gṛhī iti śrutam 
śūdro 'pi gṛhī tasyāpi dāraparigrahasyoktatvāt 
etad evānyatra paṭhitam 
karma smārthaṃ vivāhāgnau kurvīta prayahaṃ gṛhī 
iti 
atrocyate 
gṛhyaṃ karma vaivāhike 'gnāv iti śrutam 
na ca gṛhyaṃ nāma kiṃcit karmāsti 
tatra gṛhyasmṛtikāroktaṃ gṛhyam iti lakṣaṇayā mantavyam 
gṛhyakāraiś ca traivarṇikānāṃ eva karmāmnātam na śūdrasya uktāni vaitānikāni gṛhyāṇi vakṣyāmaḥ iti 
uktānukīrtanasya etad eva prayojanaṃ yeṣām eva vaitānikeṣv adhikāras teṣām eva gṛhyeṣv iti na punar yathānyair vyākhyātaṃ tad dharmaprātyartham 
tādarthye hi vivakṣite tasyāgnihotreṇa prāduṣkaraṇahomakālau vyākhyātau iti nāvakṣyat 
na ca gṛhe bhavaṃ gṛhyam iti yuktam 
śālāvacano gṛhaśabdo dāravacano vā 
na tāvat kasyacit karmaṇaḥ śālādhikaraṇatvena viśeṣataḥ samāmnātā yad gṛham ity anūdya gṛhiṇo vidhīyate 
yad api gṛhasaṃskārakaṃ vāstuparīkṣādi tad api traivarṇikānām eva na śūdrasya 
atha dāravacanas tatrāpi gṛhīty anenaiva gatatvān na kiṃcit 
yad api smṛtyantaram
karma smārtaṃ vivāhāgnau kurvīta pratyahaṃ gṛhī 
dāyakālāhrte vāpi śrautaṃ vaitānikāgniṣu 
iti atrāpi kiṃcit smārtam iti viśeṣānupādānād anyasāpekṣataiva 
na hi sarvam agnau smārtaṃ karma saṃbhavati 
na ca homaviṣayatve pramāṇam asti 
na hy avaśyam agnyadhikaraṇa eva homaḥ 
tasmād gṛhyakāroktaṃ gṛhyam iti vaktavyam 
ete hi smṛtī gṛhyakāravihitaṃ karmānuvadataḥ 
tathā ca kutaḥ śūdrasyāgniparigrahaḥ 
kiṃ ca śrautaṃ vaitānikāgniṣu iti aparaṃ tatrāmnāyate tatra avaśyam ayaṃ traivarṇikaviṣaya eṣitavyaḥ 
sa eva pūrvatra cāturvarṇyapara uttaratra traivarṇikapara ity ekasya śabdasya tātparyabhedo 'bhyupagataḥ syāt 
na cābhede saṃbhavati bhedo nyāyyaḥ 
anvahaṃ bhavānvāhikī 
pratidivasaṃ yaḥ pāko bhuktyarthaḥ sa tasminn evāgnau kartavyaḥ 
pañcasūnā gṛhasthasya cullī peṣaṇy upaskaraḥ 
kaṇḍanī codakumbhaś ca vadhyate yās tu vāhayan 
pañcayajñavidher adhikāranirdeśo 'yam 
sūnā iva sūnāḥ 
māṃsavikrayārthapaśuvadhasthānam āpaṇadayo vā māṃsasyotpādakatayānuṣṭhīyamānāḥ pāpahetavaḥ 
evaṃ cullyādayo 'pi pāpahetutvād adhyāropeṇa sūnāsamāḥ 
na hi teṣāṃ śāstrapratiṣedhaḥ sākṣāt 
nāpi sāmānyaḥ kaścit pratiṣedho 'sti 
na hi tāpaghātāya kasyacin na spṛhā syāt 
na kācit tatsādhyakriyā dṛśyate yā vacanāntareṇa niṣiddhā 
na cāsmād eva vacanāt pratiṣedhānumānam uttareṇaikavākyatāvagamāt 
pratiṣedhaparatve vākyabhedaḥ syāt 
kiṃ caitatpadārthasādhyām arthakriyāṃ padārthāntareṇa sādhayet tasyāḥ prāptiṃ pañcayajñānām 
na ca lakṣaṇāny uktāni 
yena tatsamānakāryasyānyasyāpi pratiṣedha ucyate 
yo vā parakīyam annam adhyān nadyādāv udakārthaṃ kuryāt tasyaite yajñāḥ syuḥ 
yadi ca cullyādīnāṃ niṣedho 'bhipretaḥ syāt tadā pratiṣedhārthīyam eva padam adhīyīta kim anumānena 
svaśabdād balīyasī pratipattiḥ 
prāyaścittārthatve tv ekādaśe 'bhidhānaṃ yuktam 
niṣedhair evānanuṣṭhānam eva syāt 
aparihāryatvāc ca cullyādīnām aśakyo niṣedhaḥ 
asati ca niṣedhe kutaḥ prāyaścittam 
tasmān na doṣavighātārthaṃ pañcamahāyajñāḥ 
kiṃ tarhi nityasaṃbandheṣu cullyādiṣv āropitāsaddoṣaniṣkṛtyarthatayā nityārthatayā nityatvaṃ yajñānām āha 
vadhyate 
ādivarṇaṃ vety etad dantoṣṭhyaṃ paṭhyate 
hanyate duṣkṛtena śarīradhanādinā nāśyate 
saṃbadhyate vā pāpena paratantrīkaraṇaṃ vā badhnāter arthaḥ 
vāhayan 
svakārye vyāparaṇaṃ vāhanam 
yasya cullyāder yadaucityaprāptaṃ svasādhyaṃ kāryaṃ tat tābhiḥ kurvan vāhayann ity ucyate 
cullī pākasthānaṃ bhrāṣṭrādi 
peṣaṇī dṛṣadupalo vā 
upaskaro gṛhopayogi bhāṇḍaṃ kuṇḍakaṭāhādi 
kaṇḍanī yayā vrīhyādi kaṇḍyate 
kumbho jalādhāraḥ 
tāsāṃ krameṇa sarvāsāṃ niṣkṛtyarthaṃ maharṣibhiḥ 
pañca kḷptā mahāyajñāḥ pratyahaṃ gṛhamedhinām 
tāsāṃ cullyādīnāṃ sūnānāṃ niṣkṛtyarthaṃ tadutpannadoṣaniryātanārthaṃ krameṇādhilepanaṃ cullyāś takṣaṇaṃ peṣaṇyā ity evamādikramaḥ 
maharṣibhiḥ kḷptāḥ kartavyatayā smṛtāḥ pañca mahāyajñāḥ 
pratyahaṃ gṛhamedhināṃ gṛhasthānām 
gṛhamedhiśabdo gṛhasthāśrame vartate 
pratyaham iti 
anupādānāt kālaviśeṣasya yāvajjīvam iti pratīyate 
ataś ca nityatvasiddhiḥ 
mahāyajñā iti karmanāmadheyam etat 
adhyāpanaṃ brahmayajñaḥ pitṛyajñas tu tarpaṇam 
homo daivo balir bhauto nṛyajño 'tithipūjanam 
eṣām ayaṃ svarūpavidhiḥ 
adhyāpanaśabdenādhyayanam api gṛhyate yena japo 'hutaḥ ity atra vakṣyati 
na ca japo 'pi śiṣyān apekṣate 
sāmānyena ca śrutaṃ svādhyāyenarṣibhyaḥ ity ṛṇāvedanaśrutau 
ata ubhe adhyāpanādhyayane yathāsaṃbhavaṃ brahmayajñaḥ 
tarpaṇam annādyenodakena veti vakṣyati 
homo vakṣyamāṇābhyo devatābhyo 'gnau 
baliḥ śiṣṭa ulūkhalādau ca 
sa bhautaḥ 
bhūtādidevatāsyeti bhautaḥ 
nāmadheyam etat karmaviśeṣasya 
divācāribhyo bhūtebhya iti hi tatra baliharaṇaṃ bhūtaśabdena vihitam 
sāhacaryāt sarva eṣa karmagaṇo bhūtayajñaśabdenocyate 
yathā cāturmāsyeṣv ekaṃ havir vaiśvadevam āmikṣā kṛtsnam eva ca parva vaiśvadevena yajeteti 
baliśabdo 'nagnihome vartate 
devejyābalir iti smaranti 
atithīnāṃ pūjanam ārādhanāṃ nṛyajñaḥ 
nanu ca svādhyāyaḥ kathaṃ yajñaḥ 
na hi tatra devatā ijyante nāpi śrūyante 
kevalaṃ vedākṣarāṇy avivakṣitārthāny uccāryante 
uktaṃ cāmnāyaśabdābhyāse kecid āhur anarthakānīti 
satyam 
stutyāṃ yajñasabdo bhāktaḥ mahacchabdaś ca 
atithipūjāyām api bhākto yajñaśabdaḥ 
yady apy atither devatātvaṃ saṃbhavati tathāpy utpattau bhojayet pūjayed iti ca śrutaṃ nātithibhyo yajeteti 
yathā puruṣarājāya yat karma vā iti 
ete pañcayajñā na yugapat prayojyāḥ ekādhikārāsaṃbandhāt pṛthag adhikāraśravaṇāt 
ekādhikārasaṃbandhatve triṣu caturṣu vā kṛteṣu na kiṃcit kṛtaṃ syād yāvat kṛtaṃ ca na krtaṃ 
yathāgneyāgnīṣomīyopāṃśuyāgānāṃ darśapūrṇamāsayāgānām ekadvyanuṣṭhāne nādhikārasiddhiḥ 
yathātraiva vaiśvadevahome sviṣṭakṛdantānāṃ devatānāṃ kasyāṃścid antarāye na homādhikāranirvṛttiḥ 
ekaikasya cātrādhikāraḥ śrutaḥ 
svādhyāye nityayuktaḥ syāt daive ca nityayuktaḥ syāt iti 
adhikārapadānuṣaṅgeṇa pṛthakprayogaḥ 
ātithye cādhikārāntaraṃ śrutaṃ dhanyaṃ yaśasyam iti 
tatra catvāraḥ svādhīnāḥ ātithyaṃ tu saṃnihite 'tithau 
na cātithir nimantrayitavyaḥ ātithyābhāvāt 
svayam upasthito hy atithir bhavatīti vakṣyāmaḥ 
tasmāt pañcānām anyatamānuṣṭhāne itareṣām ananuṣṭhānād yadi nāma pratyaveyān na tu kṛtaṃ akṛtaṃ bhavati 
ato 'nagnikatvād vaiśvadeve 'nadhikṛtasya svādhyāyodakatarpaṇādau bhavaty evādhikāraḥ 
agniparigrahasya ca smṛtyantare kālāntarasyāpi śrutatvān nāvaśyaṃ vivāha eva parigrahaḥ 
evaṃ hi smṛtiḥ bhāryādir agnir dāyādir vā iti 
nanu cākṛtavivāhasya dāyakālam ādhānaṃ bhaviṣyati 
bhavati hy etad evaṃ yady ādhānavidhiḥ svārthaḥ syāt 
agnyarthaṃ tv ādhānam 
agniś ca karmārthaḥ 
karmāṇi ca bhāryādvitīyasya na kevalasya śrutāni 
yad api kaiścid gṛhyakāraiḥ parameṣṭhiprāṇāgnim ādhāya śrāddhaṃ kuryād ity uktaṃ bhavati tad api sabhāryasyaiva 
sa evāsya dāyakālaḥ 
na cānagnikasya śrāddhaṃ nāsti 
anupanītasyāpi hy etad vihitam anyatra svadhāninayanāt iti 
na ca tasyādhānam asti viduṣo 'dhikārād idānīṃ cāvidyatvāt 
śrāddhaṃ tu vacanān niṣādasthapativad yathāśakti kāryam iti 
pitṛvyādināgniparigrahe tu viduṣāṃ saṃbhavān nāvaidyasyādhikāraḥ 
atha śrāddhaprakaraṇa evāgnyādhānaṃ vihitaṃ tadā tadaṅgatvenādhāya niṣpanne śrāddhe parityāgo bhaviṣyati 
kecit tu smṛtyantaram udāharanti laukike 'py agnau vaiśvadevahomaḥ kartavyaḥ 
śuṣkānnair apare 
pañcaitān yo mahāyajñān na hāpayati śaktitaḥ 
sa gṛhe 'pi vasan nityaṃ sūnādoṣair na lipyate 
nityatvam atra vidhīyate 
anyad anūdyate 
viguṇā apy ete yathāśakti kartavyāḥ 
etad api nityatvāt prāptam eva 
tasmād yathāsaṃbhavaṃ śaktita iti 
ādyāditvāt tasiḥ 
hāpayatīti prakṛtyartha eva ṇijarthasyāvivakṣitatvāt 
atha vā hananaṃ hā saṃpadāditvāt kvip tām āpayatīti ṇyat āpnoteḥ kartari kvip tadantāt prātipadikād dhātvarthe ṇic 
na hāpayati na tyajed ity arthaḥ 
svagṛhe vasann avaśyabhāvinīṣu sūnāsu na tatpāpena saṃbadhyata iti praśaṃsā 
devatātithibhṛtyānāṃ pitṝṇām ātmanaś ca yaḥ 
na nirvapati pañcānām ucchvasan na sa jīvati 
ananuṣṭhānanindayā prakṛtavidhistutiḥ 
kecic caturthyā paṭhanti
devatātithibhṛtyebhyaḥ pitṛbhyaś cātmane tathā 
na nirvapati pañcabhyaḥ  iti 
nirvāpo hy atra dānam na tādarthyopakalpanamātram 
tatsaṃbandhena pradhānatvāc caturthī yuktā 
etebhyo yaḥ pratyahaṃ na dadāty ucchvasann api prāṇann api śvāsapraśvāsavān api na jīvati mṛta eva jīvitaphalābhāvāt 
bhṛtyāś cātra vṛddhau tu mātāpitarau iti ślokanirdiṣṭā veditavyāḥ na dāsāḥ karmanimittatvāt tebhyo dānasya 
atha vā garbhadāsādayo vārddhake karmasv aśaktā api niyamato lakṣyante 
bharaṇaṃ jīrṇagavādīnām avaśyam iti vibhāge vakṣyāmaḥ 
uktaṃ ca gautamena bhartavyas tena kṣīṇavṛttiḥ 
devatābhyaś ca nirvāpo 'gnau homaḥ sthaṇḍile ca baliharaṇaṃ tu vaiśvadevebhyo darśapūrṇamāsadevatābhya iti vā agnaye tvā juṣṭaṃ nirvapāmi iti saṃbandhād anyaḥ ko vāsti nirvāpaḥ 
ato devatāgrahaṇena gṛhītatvād bhūtānāṃ pṛthag upādānam 
ātmagrahaṇaṃ dṛṣṭāntaḥ 
yathātmano bhojanena vinā nāsti jīvitaṃ tadartham annopayogo 'vaśyaṃbhāvī jīvitasyeṣṭaviṣayatvāt sarvata evātmānaṃ gopāyet iti vidheś ca evaṃ devatādibhyo 'pīti 
ahutaṃ ca hutaṃ caiva tathā prahutam eva ca 
brāhmyaṃ hutaṃ prāśitaṃ ca pañcayajñān pracakṣate 
etaiḥ śabdaiḥ kasyāṃcid vedaśākhāyām eteṣāṃ vidhānam 
ataḥ śrutimūlatāṃ pañcayajñavidhānasya darśayituṃ tatprasiddhyā punar nirdiśati 
yaś cāhutādiśabdair uddiśya tatprakaraṇe vā kaścid dharmo vihita iti noktaḥ so 'pi grahītavya iti saṃjñāntaranirdeśe dvitīyaṃ prayojanam 
yathā brahmayajñaśrāddhodvāhaparikriyetyādi 
japo 'huto huto homaḥ prahuto bhautiko baliḥ 
brāhmyam hutaṃ dvijāgryārcā prāśitaṃ pitṛtarpaṇam 
yo 'yam ahuto nāma yajña uktaḥ sa japo veditavyaḥ 
svādhyāyenārcayed ṛṣīn iti śravaṇād vedādhyayanaṃ japārthaḥ 
yad vā mānase vyāpāre smaraṇam 
ubhayatrāpi japatiḥ paṭhyate vyaktāyāṃ vāci mānase ceti 
agnau homo hutam 
bhūtabaliḥ prahutam 
yady apy ayaṃ homas tathāpy agnau bāhulyena homānāṃ prasiddher bhūtayajño na homa ity āśaṅkāyāṃ prahuta ity uktam 
prakarṣeṇāsau homa iti stutyā 
dvijāgryānāṃ brāhmaṇānām arcā brāhmyaṃ hutam 
ātithyakarma dvijāgryārcā 
svādhyāye nityayuktaḥ syād daive caiveha karmaṇi 
daivakarmaṇi yukto hi bibhartīdaṃ carācaram 
yad uktaṃ pañcasu mahāyajñeṣv ekaikasmin pṛthagadhikāro na samudāya eko 'dhikāra iti tad anena prakaṭīkroti 
yadā dāridryādidoṣād anyato vā kāraṇāt kathaṃcid asaṃpattau nātithyādipūjā ghaṭeta tataḥ svādhyāye nityayuktena bhavitavyam 
daive karmaṇi 
vaiśvadevadevatābhyo 'gnau homo daivaṃ karma 
bhūtayajñapitṛyajñayoḥ saty api daivatve prakaraṇād agnāv eva homo daivam ucyate 
atra arthavādam āha 
daive karmaṇi yuktaḥ tatparo bibharti dhārayati carācaraṃ sthāvaraṃ jaṅgamaṃ ca 
sarvasya jagataḥ sthiter hetur bhavatīty arthaḥ 
kathaṃ punar agnyāhutyā sarvasya jagataḥ sthitir bhavatīty ata āha 
agnau prāstāhutiḥ samyag ādityam upatiṣṭhate 
ādityāj jāyate vṛṣṭir vṛṣṭer annaṃ tataḥ prajāḥ 
agnau yajamānena prāstā kṣiptā āhutir hūyamānaṃ carupuroḍāśādy ucyate 
ādityam adṛśyena rūpeṇa prāpnoti 
sarvarasānām āhartādityo 'ta āhutirasasyādityaprāptir ucyate 
ataḥ sa rasa ādityaraśmiṣu kālena paripakvo vṛṣṭirūpeṇa jāyate 
tato 'nnaṃ vrīhyādi 
tataḥ prajāḥ sarvaprāṇinaḥ 
evam agnau juhvat sarvajagadanugrahe vartate yajamānaḥ 
pūrvasya vidheḥ śeṣo 'yam na punar yathāśrutārthaniṣṭhaḥ 
tattve hi vṛṣṭikāmasyādhikāraḥ syāt 
na ca tacchrutam 
prakṛtaśeṣatayānvayasaṃbhave na kalpanāyā avasaraḥ 
yathā vāyuṃ samāśritya sarve jīvanti jantavaḥ 
tathā gṛhastham āśritya vartante itarāśramāḥ 
apareṇa prakāreṇa mahāyajñānām avaśyakartavyatāṃ darśayati 
vāyuḥ prāṇas tam āśritya sarve jīvanti 
na hy aprāṇasya jīvitam asti prāṇadhāraṇam eva jīvanam 
jantuśabdaḥ prāṇimātravacanaḥ 
sarvagrahaṇaṃ devarṣīṇām apy atiśayayuktānāṃ vāyvāyattam eva jīvanam 
evaṃ gṛhasthaḥ prāṇatulyaḥ sarvāśramiṇām 
ataḥ sarvopajīvanīyena bhavitavyam iti vidhyarthaḥ 
itaragrahaṇād yady api gṛhasthād anya āśramiṇaḥ pratīyante tathāpi na gṛhasthapratiṣedhārtham etat 
snātakasya hi viśeṣeṇātithyādidānaṃ vihitam 
tasmād itaragrahaṇaṃ gṛhasthāśramatulyatārtham 
na ca śrūyate nātmanātmani vartante śarīrakuṭumbasthitiṃ prāpnuvanti 
itare ca ta āśramā itarāśramā iti samāsaḥ 
yasmāt trayo 'py āśramiṇo jñānenānnena cānvaham 
gṛhasthenaiva dhāryante tasmāj jyeṣṭhāśramo gṛham 
yasmāt trayo 'py āśramiṇo jñānena vedārthavyākhyānajanyena annena ca dhāryanta upakriyante gṛhasthena tasmāj jyeṣṭhaḥ śreṣṭha āśramo gṛham 
gṛhīti pāṭhe bahuvrīhiḥ gṛham iti pāṭhe viśeṣaṇasamāso jyeṣṭhāśrama iti 
atrāpi gṛhasthair evety aucityānuvādaḥ na vānaprasthādīnām adhyāpanādipratiṣedhaḥ 
vānaprasthasya tāvad vihitam etat etān eva mahāyajñān nirvapet iti 
pravrajitasya yady api samo bhūteṣu hiṃsānugrahayoḥ anārambhī ity anugrahaḥ pratiṣiddhas tathāpi vedārthavyākhyānaṃ bhikṣuśātre vihitam 
jñānavairāgyabhāvanābhyāsātiśayavidhānāc ca tayor nātiprayatno vedārthavyākhyāne 
brahmacāriṇas svārthalopān nādhyāpakatvam bhaikṣavṛttyupadeśāc ca kuto 'nnadānam 
ato gṛhasthānām eva prāyeṇa tatsaṃbhavād evam uktaṃ gṛhasthair eva 
sa saṃdhāryaḥ prayatnena svargam akṣayam icchatā 
sukhaṃ cehecchatātyantaṃ yo 'dhāryo durbalendriyaiḥ 
sa gṛhāśramaḥ 
prayatnena saṃdhāryo 'nuṣṭheyo 'kṣayasvargakāmeneha ca sukham icchatā 
atyantaṃ yasya sukhasyānto nāsti 
atyantaśabdo nityatāṃ gamayati 
ya āśramo 'dhāryo 'śakyo dhārayituṃ durbalendriyaiḥ 
etad uktaṃ bhavati 
yataḥ strīsaṃbhogasusaṃskṛtabhojanādi gṛhasthasyāvaśyaṃbhāvi tataś cendriyāṇāṃ viṣayasaktau doṣaḥ ata ucyate prayatnena āśramāntarebhyo dhārayitavyaḥ 
atrāpi mahān indriyasaṃyamaḥ 
anṛtau na gantavyam paradārā na gantavyāḥ śeṣānnaṃ bhoktavyam 
viṣayasaṃnidhāne yo niyamaḥ sa duṣkaraḥ 
svargam akṣayam iti 
nānena sarveṣāṃ gṛhasthakarmaṇāṃ svargaphalatocyate keṣāṃcin nityatvāt keṣāṃcit phalāntaraśravaṇāt 
ye 'py aśrutaphalāḥ svargaphalatayā kalpyante teṣām api kevalānām anuvāde na kaścid viśeṣaṇe hetuḥ 
tasmād vihitābhipretaphalānuvādo 'yam 
na cādhikārāntaram idam 
teṣām eva yāvajjīvikaṃ svargakāmasyeti ca śakyaṃ vaktum 
sukhaṃ cehecchatā ityavidheyena tulyatvāvagamāt 
na hīha sukhakāmenety etac chakyaṃ karmaphalatayā jñātum viśeṣasyānirdeśāt 
sarvā hi prītir grāmaputrādilābhair viśeṣair avacchinnā pratīyate 
anavacchedena prītimātraṃ cet svarga eva 
na ca tasyaihikatvam 
tasmād dṛṣṭasukhāptikāmānuvādo 'yam 
aniketā hy anya āśramiṇo vṛkṣamūlaniketanāḥ paragṛhavāsino duḥkham āsate 
tasmād ayaṃ tāvad anuvādaḥ 
tattulyatayāyam apy anuvāda eva 
ṛṣayaḥ pitaro devā bhūtāny atithayas tathā 
āśāsate kuṭumbibhyas tebhyaḥ kāryaṃ vijānatā 
ete kuṭumbibhyo gṛhibhyaḥ sakāśād arthayante āditsanti 
ātmopakāralipsāśāsanam ākāṅkṣā 
atas tebhyo devādibhyaḥ kāryaṃ kartavyaṃ vihitahomādi vijānatā śāstrasthitam 
kuṭumbaṃ dārāḥ 
prākṛtapuruṣeṇāpi yā mahāyāsopanibaddhā sā na yuktā viphalīkartuṃ kiṃ punar devatāstutiḥ 
svādhyāyenārcayetarṣīn homair devān yathāvidhi 
pitṝñ chrāddhaiś ca nṝn annair bhūtāni balikarmaṇā 
svādhyāyam adhīyīta iti ya evārthaḥ sa eva svādhyāyenārcayed ṛṣīn iti 
yad bhavati śrāddhādareṇa pādyārghamālyānulepanena tad arcocyate 
stutivacanaṃ cedam 
na cobhayor api svādhyāyaṛṣipūjayoḥ karaṇam 
agnyādidevatās tāvakā mantrā ṛṣīn abhiṣṭuvanti 
tasmāt praśaṃsāmātram ṛṣīn svādhyāyenārcayed iti 
atha vā neha marīcyādaya ṛṣayo 'bhipretāḥ kiṃ tarhi vedā eva 
svādhyāyaśabdaś ca kriyāśabdo nātra vedavacano yathā svādhyāho 'dhyetavyaḥ iti 
tenaitad uktaṃ bhavati adhyayanena vedān pūjayet yathāvidhy abhyaset anyathā pūjāyā asaṃbhavāt 
atrāpy arcā bhākta eva 
na hi home devatā pradhānā kārakaṃ hi devateti 
pitiṝn śrāddhena 
atra yathāśruta eva niyogaḥ 
sa ca śrāddhavidhau nirṇeṣyate 
nṝn atithibhikṣuprabhṛtīn arcayet 
arcāpūrvakam annaṃ tebhyo dadyād ity arthaḥ 
dadyād ahar ahaḥ śrāddham annādyenodakena vā 
payomūlaphalair vāpi pitṛbhyaḥ prītim āvahan 
dadyāt kuryāt 
ahar ahaḥ pratidivasam 
śrāddham 
nāmnā dharmātideśaḥ 
śrāddhaṃ nāma pitryaṃ karmāmāvāsyāyāṃ vihitam 
tadīyetikartavyatā śrāddham ity anena nāmnātidiśyate 
annādyeneti 
tilair vrīhiyavaiḥ ityāder anuvādo 'yam 
uttaratra vivakṣitārthaḥ 
udekeneti 
payaḥ kṣīram 
ekam apy āśayed vipraṃ pitrarthaṃ pāñcayajñike 
na caivātrāśayet kiṃcid vaiśvadevaṃ prati dvijam 
śrāddhaśabdena vidhānāt sarvasmiṃs tadvidhāne prāpte kaścid itikartavyatābhāgo nivartyate na caivātrāśayet kiṃcit 
nātrānvāhike śrāddhe vaiśvadevaṃ prati viśvān devān uddiśya dvijabhojanam 
atra kecid āhuḥ 
prāpte bhojana āśayed iti punarvacanam apūrvatvam asya darśayati 
tenaitāvad evaitac chrāddhaṃ yat pitṝn uddhiśya brāhmaṇa eko bhojyate na tv anyā kācid arghapātrādihomādyetikartavyatāsti 
brahmacaryaṃ svādhyāyaniṣedha ity evamādi na bhavati 
ekam apy āśayed vipram 
trayāṇāṃ niyamād ekaikam ubhayatrety asyāvidhitvād aprāpta eko vidhīyate 
ekam api bhojayet sati saṃbhave bahūn api 
pitrarthaṃ pitṛtṛptyartham 
pāñcayajñikam 
pañcayajñabhavaṃ pāñcayajñikaṃ tadantargatam 
pāñcayajñikaśabdaḥ śrāddhe prayuktaḥ 
na hy etat pāñcayajñikaṃ tarpaṇam 
tena tarpaṇabhojanayoḥ samuccayaḥ 
asya tu vikalpo bhaviṣyati yad eva tarpayaty adbhiḥ iti 
vaiśvadevasya siddhasya gṛhye 'gnau vidhipūrvakam 
ābhyaḥ kuryād devatābhyo brāhmaṇo homam anvaham 
viśvedevārtho vaiśvadevaḥ pāka ucyate 
sarvārtho viśvadevaśabdo 'pi saṃpradānamatropalakṣaṇārthaḥ 
tenātithyādyarthatāpy uktā bhavati 
siddhasya homam ābhyo vakṣyamāṇābhyo devatābhyaḥ kuryāt 
siddhaśabdena devatoddeśena devasya tveti mantravān nirvāpo na kartavyaḥ iti darśayati kevalaṃ sarvārthe niṣpannapāke homādi kartavyam iti vidhyarthaḥ 
gṛhye 
yathāvidhihomādikaraṇanirdeśaḥ 
vidhipūrvakaṃ samācāraprāptāṃ parisamūhanaparyukṣaṇādirupām itikartavyatām āha 
brāhmaṇaśabdas traivarṇikādhikārapradarśanārthaḥ 
anvahaṃ nityam ity arthaḥ 
devatāgrahaṇaṃ svāhākāraprāptyartham 
ṣaṣṭhīnirdeśād agner idam iti prayogaḥ syāt 
devatāśabdena tu svāhākāreṇa vā devebhyo haviḥ saṃpradīyata iti 
yājyānte punar vaṣaṭkārasya vidhānāt smārtahome tv abhāvaḥ 
svāhākāras tu sarvatra 
tasmiṃś ca sati agnaye svāhā iti prayogaḥ 
agneḥ somasya caivādau tayoś caiva samastayoḥ 
viśvebhyaś caiva devebhyo dhanvantaraya eva ca 
ādāv ity anuvādaḥ 
pāṭhakrameṇaivāgner ādau siddhatvāt te pṛthag āhutī 
tayoś ca samastayor agnīṣomābhyām iti viśvebhyo devebhya iti prayogaḥ 
ekaivāhutir dhanvantaraye svāhā 
kuhvaiḥ caivānumatyai ca prajāpataya eva ca 
saha dvyāvāpṛthivyoś ca tathā sviṣṭakṛte 'ntataḥ 
saha dvyāvāpṛthivyoḥ dvyāvāpṛthivībhyāṃ svāheti 
tathā sviṣṭakṛte 'ntataḥ 
sviṣṭakṛd iti guṇapadam 
agniś ca guṇībhūtaḥ svataḥ 
smṛtyantare agnaye sviṣṭakṛte iti vacanāt śrutau sarvahomeṣv eva cāmnānāt 
antata iti pāṭhāt siddhe vacanaṃ smṛtyantare 'dhikānām āhutīnām āmnānāt sati samuccaye prāk sviṣṭakṛta āvāpaḥ kartavya iti darśayitum 
nanu caikatvād dhomasya devatāvikalpo yuktaḥ 
kutaḥ punar ekatvaṃ homasya 
iyam eva homānām utpattiḥ agneḥ somasya ca ityādi 
tatra cotpattāv eva devatāviśeṣeṇāvaruddhatvād bhinnā eva homāḥ pratīyante 
evaṃ samyag ghavir hutvā sarvadikṣu pradakṣiṇam 
indrāntakāppatīndubhyaḥ sānugebhyo baliṃ haret 
samyag ananyacittatayā devatādhyānaparaḥ 
evam etābhyo devatābhyo 'gnau hutvā tataḥ sarvāsu dikṣu yathāsaṃkhyaṃ pradakṣiṇaṃ 
parthamaṃ prācyāṃ tato dakṣiṇasyāṃ ity eṣa pradakṣiṇāvartaḥ 
indraḥ antikaḥ appatiḥ induḥ pratidiśam 
aparaś cāha ahavirbhāg indur iti 
yadi naitena śabdena baliharaṇaṃ syāt katham indor havirbhāktvam 
baliharaṇaṃ ca homa eveti vyākhyātam 
vṛttabhaṅgabhayāc cātra na śabdasya rūpavivakṣeti smṛtyantaropāttair eva śabdair uddeśaḥ kartavyaḥ 
sanugebhyaḥ 
anugā anucarās tatpuruṣāḥ tathā cendrapuruṣebhya ityādi prayogaḥ 
marudbhya iti tu dvāri kṣiped apsv adbhya ity api 
vanaspatibhya ity evaṃ musalolūkhale haret 
atretikaraṇaḥ rūpavivakṣārthaḥ 
apsv ity adhikaraṇam 
adbhya iti devatānirdeśaḥ 
vanaspatibhya iti musalolūkhale 
dvandvaikavadbhāve na vikalpitam ādhāradvayam 
nirdeśaguṇavṛttyā pradhānabhūtāyā āhuter āvṛttir yuktā 
na ca musalolūkhalasyaikīkṛtasyāhutisaṃbandhaḥ śakyaḥ kartum pṛthaktvasya tatrāpy upalambhāt 
na hi kṣīrodakavat anayor vyāmiśraṇasaṃbhavaḥ 
tatra yady ulūkhale kriyate netaratra homaḥ kṛtaḥ atholūkhale na musale 
na ca bhāgaśa āhutiḥ saṃbhavati niyataparimāṇatvāt 
dvandvanirdeśo 'tra saṃyuktayor anyataratra homo yuktaḥ 
ucchīrṣake śriyai kuryād bhadrakālyai ca pādataḥ 
brahmavāstoṣpatibhyāṃ tu vāstumadhye baliṃ haret 
ucchīrṣakaṃ prasiddhadevatāśaraṇaṃ śīrṣasthānam tatra śriyai baliṃ kuryāt 
pādataḥ adhobhāge gṛhasya bhadrakālyai 
tasyā api sthānaṃ dvārasya pūrvabhāge 
anye ucchīrṣakaṃ gṛhaśayanasya śirobhāgam āhuḥ pādau casyādhobhāgam 
tena khaṭvādāv ayaṃ homaḥ bhūpradeśe vā gṛhasthaśayanasthāne 
brahmavāstoṣpatibhyām 
saty api dvandvanirdeś pṛthag ete āhutī brahmaṇe vāstoṣpataya iti ca 
yatra tūbhayadevatātvam agnīṣomavat tatra sahagrahaṇaṃ samastagrahaṇaṃ vā karoti tayoś caiva samastayoḥ saha dyāvāpṛthivyoś ca iti aprasiddhasāhacaryāt 
vāstu gṛham tanmadhye 
viśvebhyaś caiva devebhyo balim ākāśa utkṣipet 
divācarebhyo bhūtebhyo naktaṃcāribhya eva ca 
caśabdād ekaiveyam āhutiḥ 
viśvebhyo devebhya iti gṛhākāśe gṛhān niṣkramya vā 
divā divācāribhyaḥ naktaṃ naktaṃcāribhyaḥ 
bhūtebhya ity anuṣajyate 
kecid ete āhutī sāyaṃprātar vibhāgenāhur divācārebhya iti 
tad ayuktam 
sāyam amantrahomaṃ vakṣyati 
etena mantrapratiṣedhena śabdoddeśyatā mā bhūn mānasas tūddeśaḥ kena nivāryate 
na ca tena vinā homasiddhiḥ 
etad eva tu vaktavyaṃ kṛto 'yaṃ vibhāgāvagamaḥ 
gṛhyakārair eveti cet astu 
pṛṣṭhavāstuni kurvīta baliṃ sarvānnabhūtaye 
pitṛbhyo baliśeṣaṃ tu sarvaṃ dakṣiṇato haret 
pūrvayor āhutyoḥ śeṣo 'yam 
ādhāravidhānārtham ādyo 'rdhaślokaḥ 
āvāsakasyopari ya āvāsas tat pṛṣṭhavāstu 
ekaśālāyā apy uparibhāgaḥ 
tatra baliṃ kurvīta divācāribhyo naktaṃcāribhyaś ca 
sarvānnabhūtaye 
tādarthye caturthī na saṃpradāne 
homādyaśrutatvād baliśabdasya pūrvaśeṣatvād ādhārāpekṣatvāc ca pūrvayor āhutyoḥ 
na kvacid api vaiśvadeve sarvānnabhūtir devatātvena smṛtyantare śrutā 
tasmād ayam asyārthaḥ 
sarveṣām annānāṃ kḷptyartham etac ca kartavyam etasmin baliharaṇe kṛte sarvāṇy annāni bhavanti 
avayavaprasiddhyā tv arthāvagama upapadyamāne samudāyārthakalpanam uktam 
devatāpekṣayā vā 'dṛṣṭaḥ kaścid arthaḥ kalpayitavyaḥ 
baliśeṣaṃ 
śeṣagrahaṇāt pātre samuddhṛtya tato homaḥ kartavyaḥ na tu sthālīsthād eva balidānāni grahītavyāni 
dakṣiṇataḥ dakṣiṇasyāṃ diśi tadabhimukha iti yāvat 
sarvaṃ yāvan mātraṃ gṛhītam 
śunāṃ ca patitānāṃ ca śvapacāṃ pāparogiṇām 
vāyasāṃ ca kṛmīṇāṃ ca śanakair nirvaped bhuvi 
annaṃ pātre samuddhṛtya śvādīnām upakārāya bhuvi niḥkṣipet 
pāparogiṇaḥ kuṣṭhikṣayyādayaḥ 
vayāṃsi pakṣiṇaḥ 
śanakair bhūmyutthitarajasā yathā na saṃsṛjyeta 
bhūgrahaṇaṃ na pātrapratiṣedhāya kiṃ tarhi śvapacapatitakuṣṭhibhyo na haste dātavyam 
upakāravidhānaṃ cedam 
ata eva ṣaṣṭhyāyaṃ ślokaḥ paṭhyate na caturthyantena 
pakṣiṇāṃ tādṛgdeśe vidhātavyaṃ yatrābibhyataḥ śvādibhyaḥ khādanti 
kṛmīṇām iti tādṛśe deśe yatra teṣāṃ saṃbhavaḥ 
evaṃ yaḥ sarvabhūtāni brāhmaṇo nityam arcati 
sa gacchati paraṃ sthānaṃ tejomūrtiḥ patharjunā 
pūrvasyopasaṃhāraḥ 
sarvagrahaṇād anyeṣām api mṛgakukkuṭamārjārādīnāṃ grāme saṃbhavatām annenopakartavyam 
arcatir anugrahe na pūjāyāṃ śvādīnāṃ tadasaṃbhavāt 
avajñānapratiṣedhārthaṃ caivam upāttam nānugṛhṇātīti paṭhitam 
paraṃ sthānaṃ dhāma brahma prāpnoti 
patharjunā 
na saṃsārayonīr bahvīr bhrāmyati 
kiṃ punar etat phalavidhānam 
neti brūmaḥ 
nityo 'yaṃ vidhir ity uktam 
nitye ca phalaśravaṇam arthavādaḥ 
na hy atra vidhiḥ śrūyate 
gacchatīti vartamānāpadeśo 'yam 
tejomūrtiḥ kevalatejaḥśarīraḥ na pāñcabhautikaṃ śarīram abhisaṃbadhyate bodhasvabhāva eva bhavati 
niṣkalmaṣatā vānena lakṣyate 
śuddhaprakṛtir bhavatīty arthaḥ 
bhūtānukampanaṃ cedam 
asati śāstrātikrame pāpasaṃbandhasyābhāvāc chuddhatā yuktā 
itarathā pāpasya malarūpatvān na tejomūrtiḥ 
asati ca pāpe paraṃ dhāma śreṣṭham aduḥkharūpaṃ prāpnotīty etad api yuktam eva 
kṛtvaitad balikarmaivam atithiṃ pūrvam āśayet 
bhikṣāṃ ca bhikṣave dadyād vidhivad brahmacāriṇe 
atithilakṣaṇaṃ vakṣyati 
tam abhyāgataṃ santaṃ pūrvam āśayed bhojayet sarvabhoktṛbhyo gṛhasaṃnihitebhyaḥ 
bhikṣāṃ bhikṣave ca yācamānāya dadyāt 
bhikṣāśabdena svalpaparimāṇam annadānam ucyate 
uktaṃ hi prasṛtir bhikṣā 
antaḥpuraprasiddhaṃ caitat 
brahmacāriṇe vidhivat 
anyasmā api pākhaṇḍādirūpāya bhikṣave na vidhivad dātavyā 
brahmacāriṇe tu vidhivat svastivācanapūrvaṃ bhikṣādānam ity eṣa vidhiḥ 
atha vā bhikṣuḥ parivrāḍ brahmacārī prathamāśramī 
caśabdaś cāsthāne vṛttānurodhāt 
brahmacāriṇe ca iti paṭhitavyam 
evaṃ tu vānaprasthāya na dānaṃ syāt 
tasmād bhikṣate iti bhikṣuḥ tasyaiva viśeṣaṇaṃ brahmacārigrahaṇam 
tena tribhyo 'py āśramibhyo bhikṣādānaṃ niyamato 'nujñātaṃ bhavati 
pākhaṇḍādīnāṃ tu patitādivat 
sarvagrahaṇena bhikṣopakāro yathāśakti vihita eva 
yat puṇyaphalam āpnoti gāṃ dattvā vidhivad guroḥ 
tat puṇyaphalam āpnoti bhikṣāṃ dattvā dvijo gṛhī 
nityaṃ bhaktadānam arthine śaktito dātavyam 
idaṃ tv adhikārāntaram 
yad gurave gā dattvā phalam āpnoti tad bhikṣāṃ dattvā govratasyāviśiṣṭam iti 
smṛtyantare sarvaphalatā pāpapramocanārthatāpi godānasya śrutā 
yāvatām alpopakārāṇāṃ mahopakāraiḥ phalasāmyam ucyate teṣāṃ lokavat parimāṇataḥ phalaviśeṣo 'vagantavyaḥ 
prāpyate tad eva phalam na tu cirakālam 
āvācyo hy ayaṃ nyāyaḥ paṇalabhyaṃ hi kaḥ prājñaḥ krīṇāti daśabhiḥ paṇaiḥ iti 
samānaphalatve mahāprayāsānarthakyaṃ prāpnoti 
agur yathāvidhi iti kecit paṭhanti 
tatra nañalpavacano draṣṭavyo 'lpagur iti 
 puṇyaṃ dharmas tasya phalam 
bhikṣām apy udapātraṃ vā satkṛtya vidhipūrvakam 
vedatattvārthaviduṣe brāhmaṇāyopapādayet 
atha vidhivad ity uktam so 'yaṃ vidhir ucyate 
aprakṛtasyodapātrasya śravaṇaṃ sarvadā nṛṇām na bhikṣādānasyaiveti darśayitum 
satkṛtya pūjayitvā 
vidhiḥ pūrvo yasya dānasya tad vidhipūrvakam 
pūrvaśabdaḥ kāraṇavacanaḥ 
śāstranimittakam etad ity arthaḥ 
itikartavyatā vā vidhiḥ sā pūrvaṃ kartavyā 
uktaṃ ca pūrvaṃ bhikṣādānam dadāti satkṛtya pūjayitvā 
vedasya tattvārthaḥ pāramārthiko niḥsaṃśayo 'rthas taṃ vetti tasmai brāhmaṇāyopapādayed dadyāt 
brāhmaṇāyeti jātiniyamaḥ 
viduṣa iti guṇaniyamaḥ 
tena yat kiṃcid dātavyaṃ tad brāhmaṇāya tasmai ca vedārthavide pūjāpūrvakam ity arthatrayavidhānaṃ sarvaṃ dadāty arthoddeśena pauruṣeyatvān nānākārārthavidhānam 
prāpte dāne doṣaḥ 
naśyanti havyakavyāni narāṇām avijānatām 
bhasmabhūteṣu vipreṣu mohād dattāni dātṛbhiḥ 
pūrveṇa yādṛś deyaṃ tat patram uktam 
anenāpatre dadataḥ pratiṣedhaḥ 
naśyanti niṣphalāni bhavanti 
havyāni devatoddeśena yāni brāhmaṇabhojanādīni kriyante 
pitryakarmāṅgabhūtāny anyāni kavyāni śrāddhāni 
bhasmabhūteṣu 
bhasmatāṃ prāptā bhasmabhūtā 
upamāne vā bhūtaśabdaḥ bhasmānīva yathā kāṣṭhabhūta iti 
kiṃ punar bhasmanā sāmyam 
yathā tan na kvacid upayujyate 'vakararūpam apohyam evam īdṛśo brāhmaṇaḥ kriyābhyo 'pohitavya iti tātparyārthaḥ 
narāṇām avijānatāṃ naśyantīti saṃbandhaḥ 
mohād dattāni dātṛbhiḥ 
avijānatāṃ mohād iti cānuvādaḥ 
yac chāstreṇāpohitaṃ tan mohād eva kriyate 
kīdṛśāḥ punar abhasmabhūtāḥ 
tān āha 
vidyātapaḥsamṛddheṣu hutaṃ vipramukhāgniṣu 
nistārayati durgāc ca mahataś caiva kilbiṣāt 
vidyātapobhyāṃ samṛddhās tadvyatiriktā bhasmabhūtāḥ 
samṛddhir atiśayinī saṃpattiḥ 
bahuvidyaya mahatā ca tapasā yuktā evam ucyante 
samudāyasaṃbandhinī api vidyātapasī saṃbandhisaṃbandhād avayavabhūtamukhaiḥ sāmānādhikaraṇyaṃ pratipadyete 
viprāṇāṃ mukhāny agnaya ity atra vyāghrāder ākṛtigaṇatvāt samāsaḥ 
yathāgnau hutaṃ phalavad bhasmani hutaṃ niṣphalam evam īdṛśaṃ bhojanaṃ brāhmaṇamukhanikṣiptaṃ hutam iti bhojanam eva styutyocyate 
yāgahomādi mahāphalatayā prasiddham 
ataḥ prakhyātatamaguṇenāprakhyātam upamīyate 
nistārayati durgāt 
durgaṃ vyādhiśatrurājapīḍādijīvitam upasthitam 
tato nistārayati rakṣati na tena saṃmṛśyate 
mahataś ca pāpāt paraloke 'pi narakādigates trāyate 
na kevalam ābhyudayikakarmedṛkpātraviṣayam 
prāyaścittārtham api tadguṇāyaiva datavyam 
saṃprāptāya tv atithaye pradadyād āsanodake 
annaṃ caiva yathāśakti saṃskṛtya vidhipūrvakam 
saṃprāptāya svayam upasthitāya na tu nimantritāya 
na hi nimantrito 'tithir bhavati 
prāptideśaṃ ca vakṣyati bhāryā yatrāgnayo 'pi vā iti 
āsanodake dadyāt 
pādadhāvanopayogi prathamam udakaṃ tata āsanaṃ bhojanaṃ ca 
yathāśakti saṃskṛtyety annaviśeṣaṇam 
saviśeṣam annaṃ saṃskṛtya dadyād bhojayet 
vidhipūrvakam 
vidhiḥ pūrvo yasmin dāne tad evam ucyate 
vidhiḥ śāstraṃ tat pūrvaṃ nimittaṃ pramāṇam ity arthaḥ 
śilān apy uñchato nityaṃ pañcāgnīn api juhvataḥ 
sarvaṃ sukṛtam ādatte brāhmaṇo 'narcito vasan 
atyantadaridrasyāpy atithipūjāvyatikramo na yuktaḥ 
śilān kedāralavanaśeṣān 
uñchata uccinvataḥ 
etac ca vṛttisaṃkocopalakṣaṇārtham 
pañcāgnīn api juhvataḥ 
anena śāstrānuṣṭhānasaṃpanno 'tyantadaridraś ca yady atithim āgataṃ na pūjayaty annadānādinā tadā tadanuṣṭhānaṃ sa vṛttisaṃyamo niṣphalatām eti 
tataś ca sarvaṃ sukṛtaṃ puṇyam ādatte atithir gṛhṇāti niṣphalīkurute 
anarcito vasan 
tasmād arcayed iti vidhyarthaḥ 
vasann iti liṅgāt sāyam āgate vidhir ayam 
pañcāgnayas tretā gṛhyaḥ sabhyaś ca 
atha ko 'yaṃ sabhyo nāmāgniḥ 
evaṃ ha smāhuḥ 
grāmāntare proṣitasya yatra laukikapākaḥ kriyate mahāsādhanasya bahuveśmasu yo gṛhyāgārād eva śītāpanodārthaṃ vihriyate sa sabhyaḥ 
homas tarhi tatra kaḥ 
yāvatā tasmin gṛhyāṇi iti niyamaḥ 
asmād eva vacanāt vaiśvadevahomaḥ proṣitasya laukike 'py astīti manyante 
vrīhiyavaiḥ śuṣkadhānyair yatra lelihānaṃ susamiddhaṃ paśyet tatrābhijuhuyād iti smṛtivacanam udāharanti 
iha bhavantas tv āhuḥ 
upaniṣatsu pañcāgnividyoktā 
tatra teṣāṃ kalpitāgnirūpāṇi 
tadrūpeṇa yad upāsanaṃ yac ca vedanaṃ sa homa iti kalpyate 
sā hi sarvaśrautebhyaḥ karmabhyo 'tiśayaphaleṣyate 
evaṃ hi tatrāmnāyate steno hiraṇyasya surāṃ pibaṃś ca guros talpam āvasan brahmahā ca te patanti catvāraḥ saṃsargī ca 
pañcānām api yat phalaṃ tad atithāv ārādhite 'vimukhīkṛte naśyatīti praśaṃsātiśayenāvaśyakartavyatāṃ darśayati 
yady api prātarāśe 'py atithibhojananiyamaḥ sāyaṃ tu tadvyatikrame prāyaścittādhikyam 
yathāśaktīti pūrvaśloke 'nnaviṣayaṃ ye manyante ta evam āhur yathāśakty atithayaḥ pūjayitavyāḥ eko dvau bahava iti 
tṛṇāni bhūmir udakaṃ vākcaturthī ca sūnṛtā 
etāny api satāṃ gehe nocchidyante kadācana 
yadi dāridryāt sāyam annadānaṃ na ghaṭate tadā naivaṃ mantavyam pradhānam atither bhojanam tac ca me nāstīti kim anena madgṛhe praviṣṭena iti 
yato 'śaktasya tṛṇādidānenāpy ātithipūjāvidhiḥ syāt 
atha vā nāyaṃ vidhir bhojana eva paryavasyati kiṃ tarhi nivatsyataḥ śayanādi dātavyam 
tṛṇagrahaṇaṃ srastaropalakṣaṇārtham 
bhūmir āsanaśayanavihārasthānam 
sūnṛtā vāk priyahitavacanaṃ kathāprastāvādi vā 
etāny apy annābhāve satām āgatasyātither nocchidyante kiṃ tu dīyante sarvakālam 
ekarātraṃ tu nivasann atithir brāhmaṇaḥ smṛtaḥ 
anityaṃ hi sthito yasmāt tasmād atithir ucyate 
nātiprasiddho loke 'tithiśabdārtha iti tadarthalakṣaṇam āha 
ekarātraṃ vasataḥ paragṛhe 'tithitvam 
tac ca brāhmaṇasya na jātyantare 
dvitīye 'hni pūjāvidhau kāmacāraḥ 
abhyudayaviśeṣārthinas tadadhikāraḥ na naiyamikaḥ 
tathā cāpastambaḥ ekarātriṃ vāsayet pārthivāṃl lokān abhijayati dvitīyām āntarikāṃś tṛtīyāṃ divyān iti phalakāmasya dvitīyādirātriṣv adhikāraṃ darśayati 
atraiva nirvacanaṃ dārḍhyārtham āha anityaṃ hi sthitiḥ 
tiṣṭhater atipūrvasyāyaṃ śabdaḥ 
auṇādikaiḥ kathṃcid vyutpattiḥ
naikagrāmīṇam atithiṃ vipraṃ sāṃgatikaṃ tathā
upasthitaṃ gṛhe vidyād bhāryā yatrāgnayo 'pi vā 
ekasmin grāme yo vasati vaiśvadevakalopasthito 'pi nātithiḥ 
sāṃgatikaḥ sahādhyāyī sakhyur anyaḥ 
tasya hy uttaratra vidhir bhaviṣyati vaiśaśūdrau sakhā ca iti 
yo 'pi sarveṇa saṃgacchate vicitraparihāsakathādibhiḥ sāṃgatikaśabdena yuktaḥ pratiṣeddhuṃ prāg adṛṣṭapūrvo 'pi 
na ca gṛhasthasya proṣitasyāsya sarvalakṣaṇalakṣito 'py atithiḥ 
kiṃ tarhi upasthitaṃ gṛhe vidyāt 
yatrāsya nityaṃ sthānam vasatisthānam yad ucyate 
proṣitasyāpi bhāryā yatrāgnayaś ca tatrāsaṃnihitasyāpi gṛhasthasya bhavaty evātithiḥ 
ato yathā saṃvidhāyāgnihotradarśapūrṇamāsādiṣu pravasati tadvad atithaye 'pi saṃvidhātavyam 
vāśabdāt tv evaṃ pratīyate 
bhāryāgnibhiḥ saha yadā pravāsas tadā bhavaty eva grāmāntarasthasyāpy atithiḥ 
asaṃnihitasyāpi gṛhe bhāryāgniṣu satsu 
tataś ca yadi bhāryayā saha pravased agnayaś ca gṛha eva bhaveyus tadā nātithipūjāniyama iti 
vāśabda upasthitaṃ gṛhe vidyād ity etadapekṣayā na parasparāpekṣayā bhāryāgnīnām 
upāsate ye gṛhasthāḥ parapākam abuddhayaḥ 
tena te pretya paśutāṃ vrajanty annādidāyinām 
upāsanaṃ tadabhyāsaḥ 
yo brāhmaṇo 'nayaiva buddhyā tatra tatropatiṣṭheta yathātithir avaśyaṃ bhojanaṃ labheta tasyeyaṃ nindā 
yas tacchīlaḥ parasya saṃbandhinaṃ pākam annam upāste na tu kadācit 
tena karmaṇā pretya paśutāṃ balīvardādijātiṃ vrajati prāpnoti 
annādidāyinas tadgṛhe dantitāṃ gardabhatām aśvatāṃ vā prāpnoti 
gṛhasthasyaiṣa doṣaḥ utpannasthālīpākasya 
apraṇodyo 'tithiḥ sāyaṃ sūryoḍho gṛhamedhinā 
kāle prāptas tv akāle vā nāsyānaśnan gṛhe vaset 
sāyaṃkālo 'stamayādiḥ pradoṣāntaḥ 
tasyāṃ velāyām atithir āgato 'praṇodyaḥ apratyākhyeyaḥ bhojanaśayanāsanādibhiḥ pratipūjyaḥ 
kena 
gṛhamedhinā 
medho yajñaḥ 
gṛhamedho mahāyajñānām iyam ākhyā 
tatrādhikārī gṛhamedhī 
gṛhastha iti yāvat 
sūryoḍha ity arthavādaḥ sūryeṇoḍhaḥ prāpitaḥ 
daivopanītatvād avaśyaṃ pūnārhaḥ 
kāle dvitīye vaiśvadevakāle prāptaḥ akāle vā sāyaṃ bhojane nivṛtte 'pi 
nāsya gṛhasthasya anaśnan gṛhe vaset 
yadi śeṣam asti tan nivedanīyam 
na ced dviḥ pākaḥ kartavyaḥ 
na vai svayaṃ tad aśnīyād atithiṃ yan na bhojayet 
dhanyaṃ yaśasyam āyuṣyaṃ svargyaṃ vātithipūjanam 
sūpaghṛtadadhiśarkarādi yad utkṛṣṭam annaṃ tat svayaṃ nāśnīyād atithau saṃnihite yāvat tasmai na dattam 
yat tu āturasya yavāgūrasakaṭukādi tad anicchate na deyam 
tādṛśam adattam aśnato na doṣaḥ 
sarvathā na saṃskṛtam annaṃ svayaṃ bhoktavyam kadannam atithir na bhojanīya ity evaṃparam etat 
dhanāya hitaṃ dhanasya nimittaṃ veti dhanyam 
evaṃ yaśasyādayaḥ śabdāḥ 
arthavādo 'yaṃ nityatvād atithibhojanasya sati saṃnidhāne 'titheḥ pūrvaseṣatvāc ca 
stutitvenānvaye saṃbhavati nādhikārāntarakalpanā yuktā 
āsanāvasathau śayyām anuvrajyām upāsanam 
uttameṣūttamaṃ kuryād dhīne hīnaṃ dame samam 
bahuṣv atithiṣu yugapadupasthiteṣv itaretaraṃ samahīnajyāyassv āsanādiprakalpanaṃ guṇāpekṣam nāviśeṣeṇa 
āsanaṃ bṛsyādi 
āvasathaṃ viśrāmabhūmiḥ 
śayyā khaṭvādi 
anuvrajyā gacchato 'nugamanam 
upāsanaṃ tatsamīpe kathāprastāvena saṃnidhānam 
etad uttameṣūttamam 
dūram anuvrajyata uttamaḥ nātidūraṃ madhyamaḥ katiciditpadāni hīnaḥ 
vaiśvadeve tu nirvṛtte yady anyo 'tithir āvrajet 
tasyāpy annaṃ yathāśakti pradadyān na baliṃ haret 
sarvārtham annaṃ vaiśvadevaśabdenocyate 
tasmin nirvṛtte niṣpanne bhuktavatsu sarveṣu niḥśeṣite 'nne yady anyo 'tithir āgacchet tasmai dadyāt punaḥ pakvānnam 
na tu tasmāt pākabaliṃ haret 
agnāv api homo neṣyate na kevalaṃ baliharaṇam 
yataḥ sāyaṃprātaḥ pāke homo baliharaṇam na cāntarālike 
tathā ca vakṣyati sāyaṃ tv annasya iti 
evaṃ ca yady apy asakṛd ahnaḥ pacet tathāpi na pratipākaṃ vaiśvadevam āvarteta 
yathāśakti saṃskāraviśeṣeṇetarathā vā 
na bhojanārthaṃ sve vipraḥ kulagotre nivedayet 
bhojanārthaṃ hi te śaṃsan vāntāśīty ucyate budhaiḥ 
prāsaṅgiko 'tither ayam upadeśaḥ 
bhojanārthy etatkulīno 'muṣya putro 'smīti na nivedayen na kathayet 
sve kulagotre ātmīyaṃ kulaṃ pitṛpitāmahādyabhijano gotraṃ gargabhārgavādi nāmadheyaṃ vā 
gotraskhalitaṃ nāmāntaravivakṣāyāṃ yan nāmāntaram udāhriyate tad ucyate 
adhyayanam api smṛtyantrapratiṣiddham tad api na nivedyam 
asyārthavādaḥ 
bhojanārthaṃ bhojanaṃ lipse prakhyātakulajātitvāt ity anenārthena hetunā kulagotre śaṃsan kathayan vāntāśī vāntam udgīrṇam aśnāti nigiratīty evam ucyate budhaiḥ 
na brāhmaṇasya tv atithir gṛhe rājanya ucyate 
vaiśyaśūdrau sakhā caiva jñātayo gurur eva ca 
kṣatriyo brāhmaṇasyādhvanīno 'pi prathamabhojanakāla upasthite 'pi nātithiḥ 
ato na tasmai niyamato deyam 
evaṃ vaiśyaśūdrābhyām api 
sakhijñātī ātmasame nātithī 
guruḥ prabhuvad upacaryaḥ nivedya pacanakriyā ity uktam 
yadi tv atithidharmeṇa kṣatriyo gṛham āvrajet 
bhuktavatsu ca vipreṣu kāmaṃ tam api bhojayet 
tatra atither dharmaḥ kṣīṇapathyodanatvaṃ paragrāmavāso bhojanakālopasthānam 
tādṛśena rūpeṇa yadi kṣatriyo gṛham āgato bhavati tadā tam api bhojayet 
bhojanavacanād anyā paricaryā nivartate 
priyahitavacanaṃ tv aviśeṣeṇa gṛhābhyāgatasya vihitam 
ayaṃ ca tasya bhojanasya kālaḥ 
bhuktavatsu vipreṣu brāhmaneṣv anatithiṣu vā gṛhasaṃnihiteṣu prathamaṃbhojiṣu tataḥ sa bhojayitavyaḥ 
kāmam iti niyamābhāvam āha 
kāmyo 'yaṃ vidhir na nitya ity arthaḥ 
kāmaś cānirdiṣṭaḥ viśeṣaphaleṣu svargaḥ 
yadi vā dhanyaṃ yaśasyam ityādy atra saṃbandhanīyam 
vaiśyaśūdrāv api prāptau kuṭumbe 'tithidharmiṇau 
bhojayet saha bhṛtyais tāv ānṛśaṃsyaṃ prayojayan 
atither dharmo 'tithidharmaḥ 
sa yayor asti tāv atithidharmiṇau 
atithidharmaś ca prāg vyākhyātaḥ 
kuṭumbaṃ gṛham tatra prāptāv āgatau vaiśyaśūdrāv api bhojayet kṣatriyavat 
tayos tu bhojanakālaḥ kṣatriyakālāt pareṇa 
yata āha bhojayet saha bhṛtyais tau 
bhṛtyā atra dāsā ucyante 
teṣāṃ ca bhojanakālo bhuktavasv atithijñātibāndhaveṣu sarveṣv arvāg dampatibhyām 
sahaśabda ekakālatāmātralakṣaṇārthaḥ 
ānṛśaṃsyaṃ kāruṇyam anukampāṃ prayojayan pramāṇīkurvann āśrayann iti yāvat 
anena pūjyatāṃ vārayati 
anugrāhyo hy anukampyo na pūjyaḥ 
anukampyeṣu yadi ca śakyate 'nugrahaḥ kartuṃ tataḥ kriyate 'bhyudayārthinā na tv akaraṇād atither atikramaḥ 
etad uktaṃ bhavati 
yādṛśo 'tithibhojanād utkṛṣṭo dharmaḥ anukampyānugrahān na tādṛśas tato nikṛṣṭaḥ 
itarān api sakhyādīn saṃprītyā gṛham āgatān 
prakṛtyānnaṃ yathāśakti bhojayet saha bhāryayā 
sakhā mitraṃ sa ādir yeṣām 
ādiśabdaḥ prakāre jñātibandhusaṃgatasahādhyāyiprabhṛtīn gṛhṇāti guruvarjam 
saṃprītyāgatān 
atither dharmasya prakṛtatvān niṣedhārthaṃ saṃprītigrahaṇam 
tān bhojayet 
prakṛtya prakarṣeṇānnaṃ kṛtvā saṃskṛtya 
yathāśaktīti upalakṣaṇārthaḥ śaktiśabdaḥ 
yāvatī śaktir yādṛśaṃ ca yo 'rhati tam uddiśya tādṛśa eva saṃskāraḥ kartavyaḥ 
bhāryayā saha 
yo bhartur bhojanakālaḥ sa eva bhāryāyā api pṛthak tasyā bhojanakālasyābhāvāt 
evaṃ hy uktam avaśiṣṭaṃ tu dampatī iti 
mahābhārate patyur ūrdhvaṃ bhāryāyā bhojanaṃ darśitam 
draupadīsatyabhāmāsaṃvāde draupadyā strīdharmān kathayantyoktam sarveṣu patiṣu bhuktavatsu śeṣānnam aśnāmi 
patiśeṣānnabhojanaṃ strīṇāṃ dharmaḥ 
tasmān na bhāryābhojanakāle sakhyādīnāṃ bhojanaṃ vidhīyate 
nāpy ekapātrāśanaṃ sahārthaḥ 
kiṃ tarhi naikākinas te bhojayitavyāḥ 
api tu bhāryāpi tatra bhuñjīta 
tataś ca avaśiṣṭaṃ tu dampatī iti tad atra bādhyate 
yadi patyuḥ kaścid abhyarhitaḥ pratīkṣyaḥ syād arucyā vā na bhuñjīta tadā bhāryā taddeśe bhuñjīta 
evaṃ sauhārdaṃ prakāśitaṃ bhaviṣyati 
suvāsinīḥ kumārīś ca rogiṇo garbhiṇīḥ striyaḥ 
atithibhyo 'nvag evaitān bhojayed avicarayan 
suvāsinyo vadhvo navoḍhā striyaḥ snuṣā duhitaraś ca 
anye tu jīvacchvaśurā jīvatpitṛkāś ca prasūtā api suvāsinya ucyante ity āhuḥ 
atithibhyo 'nvag evaitān anugatān eva bhojayet 
prārabdhabhojaneṣv evātithiṣu tatsamakālaṃ bhojayet 
anye tv agra iti paṭhanti 
avicārayan 
katham atithiṣv abhojiteṣu bālā bhuñjata ity evaṃ viciktsā na kartavyā 
adattvā tu ya etebhyaḥ pūrvaṃ bhuṅkte 'vicakṣaṇaḥ 
sa bhuñjāno na jānāti śvagṛdhrair jagdhim ātmanaḥ 
etebhyo 'tithyādibhyo bhṛtyaparyantebhyo yo bhojanam adattvā pūrvaṃ prathamam avicakṣaṇaḥ śāstrārtham ajānāno bhuṅkte sa śvagṛdhair adyate pretaḥ 
tām jagdhim ātmanas taiḥ khādanaṃ na jānāti 
evaṃ hi sa manyate mūḍhamatir atrāham eva bhuñje evaṃ tu na budhyate yad īdṛśam aśanaṃ tat svaśarīrasya śvagṛdhrair adanam 
tatphalatvād evam ucyate 
bhuktavatsv atha vipreṣu sveṣu bhṛtyeṣu caiva hi 
bhuñjīyātāṃ tataḥ paścād avaśiṣṭaṃ tu dampatī 
viprā atithayaḥ svā jñātyādayaḥ 
teṣu kṛtabhojaneṣu tadavaśiṣṭaṃ dampatī jāyāpatī aśnīyātām 
paścāt kadācit tebhyaḥ kalpayitvā śiṣṭavyapadeśe saty ādau bhojanaṃ syāt tadartham uktaṃ paścād iti 
dampatyor bhojanakālavidhānartham idam 
ādyo 'rdhaśloko 'nuvādaḥ 
devān ṛṣīn manūṣyāṃś ca pitṝn gṛhyāś ca devatāḥ 
pūjayitvā tataḥ paścād gṛhasthaḥ śeṣabhug bhavet 
anuvādamātram idaṃ pūrvasya pañcayajñānuṣṭhānavidher gṛhasthabhojanakālasya ca 
anye tv arthāntaravidhānam api varṇayanti 
pūrvatra jāyāpatyor ekakālam avaśiṣṭabhojanaṃ vihitam 
anena striyā apohya puṃsa eva vidhīyate 
tataś ca pūrvaṃ bhṛtyebhyaḥ prāk patyur bhāryā bhuñjīta 
evaṃ vā kṛtvā bhojayet 
etad apy upapannaṃ bhaviṣyati 
itarathā taiḥ saha bhāryā na bhujñītety arthakalpanāyāṃ tathāśrutapadānvayabhaṅgaḥ syāt 
yat tu mahābhārate darśanaṃ taddarśanam eva na vidhānam vidhau vikalpayiṣyate 
tad ayuktam anuvādatvād asya 
na ca gṛhastha ity ekavacanavirodhaḥ sahādhikārāj jāyāpatyoḥ 
tatra ca sahārthasya prādhānyān na dvivacanāpattiḥ 
yathā brāhmaṇo 'gnīn ādadhīta iti saty api bhāryayā sahādhikāre naikavacanaṃ virudhyate 
tat kasya hetoḥ 
eko hi tatra pradhānam aparo hi guṇabhūtaḥ 
na ca guṇaḥ svasaṃkhyām upajanayituṃ śaknoti 
ataḥ pradhānasyaikasaṃkhyatvāt saty api patyarthānupraveśe ekavacanam eva yuktam 
eka eva gṛhasthaśabdaḥ patnyāṃ vartate sa ca sahavivakṣāyām 
sā caikabuddhiviṣayatvena pradhānayor guṇayor vā 
tasmān na patnyāḥ prāk puṃso bhojanam 
ataḥ sthitam anuvādo 'yam pratipattidārḍhyāya 
ye 'pi gṛhyāś ca devatāḥ pūjayed ity arthavādavacanaṃ devatāpadaṃ matvā pūjayed iti saṃbandhād gauṇam evārcāvidhitvaṃ samarthayante 
na hi mukhyasya devatārthasya pūjyatvasaṃbhavaḥ yajistutisaṃbandhenaiva devatātvasya mukhyatvāt 
tathā ca gṛhyā ity āha 
gṛhe bhavā gṛhyāḥ 
tāś ca pratikṛtaya eva 
na hi yāgasaṃpradānabhūtānāṃ gṛhasaṃbandhitāsiddhiḥ 
teṣām api devatārtho gauṇo na pūjārthaḥ 
kuta etat 
gṛhasthasya yā yaṣṭavyās tā gṛhyā ity upapadyate 
aghaṃ sa kevalaṃ bhuṅkte yaḥ pacaty ātmakāraṇāt 
yajñaśiṣṭāśanaṃ hy etat satāṃ annaṃ vidhīyate 
pāpaṃ kevalaṃ sa bhuṅkte hṛdaye nidhatte gṛhṇāti nānnasya mātrām api yaḥ pacet pākaṃ kārayed ātmakāraṇād ātmānam uddiśya kṣudhito 'ham idaṃ vā mahyaṃ rocata iti tad eva pacyatām 
tasmād anātureṇa nātmārtham annaṃ pācanīyam 
āturasya tu śarīradhāraṇaṃ yenopāyena bhavati vidhyantarātikrameṇāpi tasyāśrayaṇaṃ yuktam sarvata evātmānaṃ gopāyet iti vacanāt 
evaṃ kecid asyārtham āhuḥ 
etad ayuktaṃ smṛtyantaravirodhāt 
evaṃ hy āhuḥ
yad yad iṣṭatamaṃ loke yac cāsya dayitaṃ gṛhe 
tad tad guṇavate deyaṃ tad evākṣayam icchatā 
dayitam iṣṭaṃ spṛhaṇīyam 
yadi ca na pacyeta kṛtas tādṛśasya dānasaṃbhavaḥ 
tasmād ayam asyārthaḥ 
taduddeśas tāvan nityasya pākasya naiva vidyate 
suhṛtsvajanādiṣv āgateṣu taduddeśaḥ 
anyathā tv anuddiṣṭaviśeṣapāke atithyādibhyo dānaṃ vidhīyate 
tenaitad uktaṃ bhavati 
ya tebhyo 'dattvā bhuṅkte tasyāyaṃ doṣaḥ 
atha vā sarvasminn atithyādibhir bhukte nātmārthaṃ punaḥ pākaḥ kartavyaḥ 
tathā ca vasiṣṭhaḥ śeṣaṃ dampatī bhuñjīyātām 
sarvopayoge na punaḥ pākaḥ 
yajñaśiṣṭāśanam 
pūrvasya śeṣabhojanasya praśaṃsaiva 
yajño jyotiṣṭomādiḥ śiṣṭam upayuktaśeṣam tasya caitad aśanam 
tattulyaphalam yat satāṃ śāstrānuṣṭhānaparāṇāṃ gṛhasthānām atithyādibhuktaśiṣṭaṃ vidhīyate 
rājartviksnātakagurūn priyaśvaśuramātulān 
arhayen madhuparkeṇa parisaṃvatsarān punaḥ 
atithipūjāprasaṅgenānyeṣām api keṣāṃcit pūjyānāṃ gṛhāgatānāṃ pūjāviśeṣo vidhīyate 
rājā abhiṣikto na kṣatriyamātram 
atimahatī hy eṣā pūjā na tāṃ sarvaḥ kṣatriyo 'rhati 
na hi snātakagurubhyāṃ tasya sahopadeśo yuktaḥ 
pūjāsāmyaṃ guruṇā na tasya yuktam liṅgadarśanāc ca 
tad yathaivādo manuṣyarāja āgate ity ātithyeṣṭibrāhmaṇam govadho madhuparkavidhāv ukto goghno 'tithir iti puruṣarājaviṣayaṃ darśayati 
tena kṣatriye 'kṣatriye vā janapadeśvare pūjeyaṃ prayoktavyā 
śūdre tu nāsti mantravattvam 
nanu ca śūdrasya mantroccāraṇaṃ niṣiddham 
na punaḥ śūdrasaṃpradānake karmaṇi brāhmaṇādīnām 
naiṣa doṣaḥ 
arghāṇām api bhūtebhyas tvā ityādimantoccāraṇam asti 
nanu ca mahābhārate śūdrakartṛkam api madhuparkakarma śrūyate 
tad arham āsanaṃ caiva yathāvat pratyavedayat 
madhuparkaṃ ca gāṃ caiva tasmai bhagavate svayam 
bhagavate vāsudevāya vidura iti 
tatsādhane dadhani bhaktyā madhuparkaśabdaḥ prayuktaḥ 
tādarthyāt tacchabdo bhavati āyur vai ghṛtam itivat 
rājaśabdas tāvaj jānapadeśvaravacano na kṣatriyamātre vartate 
priyo jāmātey āhuḥ 
snātako vidyāvratābhyām ubhābhyām 
anyathārtvigguravaḥ sarve snātakā eva 
āśramāntrasthānāṃ bhaikṣacaryā vihitā na tv atithidharmeṇa bhojanam 
atha vāciranirvṛttavedādhyayanaḥ snātako gṛhyate 
etān arhayet pūjayet 
madhuparkaśabdaḥ karmanāmadheyam 
gṛhyāt tasya svarūpāvagamaḥ 
parisaṃvatsarān iti rājādipūjyaviśeṣaṇam 
parigato 'tikrāntaḥ saṃvatsaro yeṣāṃ tān 
yadi saṃvatsare 'tīte āgacchanti tadā madhuparkārhā arvāṅ na 
kecid evaṃ vyācakṣate 
yadi saṃvatsarād arvāg āgacchanti tadānatīte 'pi saṃvatsare prathamapūjāyāḥ punar labhate pūjām 
anye tv āhuḥ 
sāṃvatsarikī teṣāṃ pūjā na yāvad āgamanam 
asmin pakṣe 'rvāg āgamanaṃ na pūjāpratibandhakam 
pāṭhāntaraṃ parisaṃvatsarād iti 
yāvad eva saṃvatsaraṃ tāvat parisaṃvatsarāt tata ūrdhvaṃ punaḥ pūjyā ity arthaḥ 
rājā ca śrotriyaś caiva yajñakarmaṇy upasthite 
madhuparkeṇa saṃpūjyau na tv ayajña iti sthitiḥ 
yajñe nimitte 'rvāg api saṃvatsarāt prāptyartho 'yam iti kecit 
anye tu pūrvasyaiva rājaśrotriyayor upasaṃhāram āhuḥ 
anupasaṃhāre hi na tv ayajña iti nopapadyate 
atra śrotriyo yaḥ snātakaḥ prāg uktaḥ yadi vā ṛtvag eva 
tasya hi yajñakarmaṇi prāripsyamāne madhuparkadānaṃ vihitam 
yady apy asakṛt saṃvatsarasya somena yajeta kṛtārghyā evainaṃ yājayeyuḥ 
evaṃ kḷptamūlaiṣā smṛtir bhaviṣyati 
itarathā kalpyeta mūlam 
anye tu sarvān ṛtvigādīñ chrotriyaśabdena nirdiṣṭān manyante 
tathā cāviśeṣeṇa gautamena paṭhitam ṛtvigācāryaśvaśurapitṛvyamātulānām upasthāne madhuparkaḥ ity uktvā yajñavivāhayor arvāk iti paṭhitavān 
ataś ca sarveṣām evārghyāṇāṃ yajñe nimitte 'rvāg api saṃvatsarād arghārhatā syāt 
na tv ayajña iti ca pratiṣedho 'rvāk saṃvatsarān nordhvam ity evaṃ jñeyaḥ 
iha dvitīye pāde 'nekadhā pāṭhapratipattiḥ 
kecit paṭhanti 
tate yajña upasthitau iti 
teṣāṃ ayam arthaḥ 
tate prārabdhe yajñe yadi prāptau bhavato nimantryānītau tadeyaṃ madhuparkakriyā tayoḥ 
na punaḥ prārabhyamāṇe 
eṣa pakṣaḥ kaiścid dūṣyate 
dīkṣito na dadātīti dīkṣitasya sarvadānapratiṣedhān madhuparkadānam anujñāyamānaṃ tadviruddhaṃ syāt 
na ca śakyaṃ vaktum dānam etan na bhavati arhayed iti nodanāt pūjaiṣā vidhīyate 
yato 'sti madhuparke dadhidānaṃ māṃsabhojanādidānaṃ ca 
athocyate 
svayam eva tatparakīyaṃ bhujyate iti 
evaṃ sati steyadoṣaḥ syāt 
vacanān na iti ced asty eva tarhi dadātyarthaḥ 
coditaṃ ca dadātiḥ madhuparkaṃ ca dadyād iti 
tasmād viruddham 
dīkṣito na dadātīty anena syād virodhaḥ yadi yajñaśabdaḥ somayāgeṣv eva vartate 
darśapūrṇamāsādayo 'pi yāgāḥ tadviṣayo 'yaṃ vidhir bhaviṣyati 
naitad yuktam 
evaṃ sati samācāravirodhaḥ 
na hi śiṣṭāḥ somayāgebhyo 'nyatra kvacid arghyāya madhuparkam āharanti 
ācāro vedādaraḥ 
ato 'yam eva pāṭho yuktaḥ yajñakarmaṇy upasthite iti 
prārabhyamāṇayajña āgataṃ śiṣṭā madhuparkeṇa pūjayanti na pravṛttayajñāḥ 
ataś caitad api na vicārayāmaḥ 
sāmānyataḥ prāptasya dānasya bhavatu nivṛttir na punas tadviṣayatayaiva śrutasya 
yajñaś cāsau karma ca tad yajñakarma tasminn upasthite prāpte 
sāyaṃ tv annasya siddhasya patny amantraṃ baliṃ haret 
vaiśvadevaṃ hi nāmaitat sāyaṃprātar vidhīyate 
uktaḥ prathamaḥ 
idānīṃ dvitīyaḥ pāka ucyate 
sāyaṃ dināntaḥ pradoṣas tatra siddhasyānnasya sarvaḥ pākayajñikavidhir āvartanīyo brahmayajñapitṛyajñavarjam 
nanu ca baliṃ hared ity etāvac chrutam 
baliharaṇaṃ ca prasiddhyā bhūtayajña eva 
tatra kuto 'gnau homo 'tithyādidānaṃ ca 
atha vaisvadevaṃ hi nāmaitad iti vaiśvadevaśabdaḥ sarvārthatāṃ pratipādayati 
viśveṣāṃ devānām idaṃ vidhīyate 
sāyaṃprātar yādṛśaṃ prātas tādṛśam eva sāyam etadartham eva prātaḥśabdaḥ 
anyathā prātarvihitam eva kim anena sāyaṃprātar vidhīyate 
evaṃ tarhi brahmayajñapitṛyajñāv api kartavyau 
ucyate 
annasya siddhasyeti vacanād yad annasādhyaṃ tad eva kartavyam 
na tv adhyayanasādhyo brahmayajño nāpy udakasādhyaṃ tarpaṇam 
evaṃ ca saṃbandhaḥ kriyate 
siddhasyānnasya baliṃ haret 
etad vaiśvadevākhyaṃ karmānnasya siddhasyobhayoḥ kālayor vidhīyate 
annaśabdād vaiśvadevaśabdāc caivaṃ vyākhyāyate 
amantram 
mantraśabdena devatoddeśena śabdavān svāhākārānto 'gnaye svāhety evamādir niṣidhyate 
na hy anye mantrā vaiśvadeveṣu viniyuktāḥ 
teṣu ca mantratvaṃ praśaṃsayocyate 
na tu svādhyāye 'paṭhitānāṃ mantratvam asti 
svādhyāyaikadeśaḥ kaścid ṛgyajuḥsāmādyātmako vedādhyāyibhir mantra iti vyavahriyate 
vyavahārataś ca padārthāvagamanam 
na ca yaiḥ śabdair baliharaṇādi kriyate te kutracit paṭhyante 
kevalam agnyādibhyo devebhyo homaṃ kuryāt iti śruteḥ svāhākāreṇa vā vaṣaṭkāreṇa vā devebhyo haviḥ saṃpradīyate iti vākyāntareṇa sarvahomeṣu svāhākāro vihitaḥ yājyānte vaṣaṭkāro niyamitaḥ yājyāyāṃ vaṣaṭkaroti iti 
svāhākāraśabdayoge caturthī smaryate 
ato yāgo devatāyā uddeśyatvāt uddeśyatvaṃ ca devatāyāḥ śabdāvagamyarūpatvāt śabdenaivocitatvāt iyaṃ ghaṭanā kriyate agnaye svāhā ityādi 
yady evaṃ teṣāṃ niṣedhaḥ kathaṃ tarhi yāganirvṛttiḥ 
na hi tubhyam idaṃ na madīyam iti yāvad uddeśo na kṛtas tāvad yāgasvarūpanirvṛttiḥ 
na hi tyāgaḥ kevalo yāga uddeśaśūnyaḥ 
satyam 
śabde niṣiddhe manasoddeśaṃ devatāyāḥ patnī kariṣyati 
yathā śūdro namaskāram uccārayati 
anujñāto 'sya namaskāro 'mantraḥ namaskāreṇa pratyāmnātaḥ śūdrasya mantra iti namaskāro 'nujñāto 'sya na devatāpadam 
tatra ca devatāyā viniyogāt siddhir ity uktam 
iha bhavantas tv āhuḥ svāhākāro namaskāreṇa pratyāmnātaḥ śūdrasya devatāpadaṃ tv aniṣiddham 
atha sāyaṃvaiśvadevahome kaḥ kartā 
uktaṃ patny eva saṃnidhānād baliharaṇavad amantrakaṃ kariṣyatīti 
pitṛyajñaṃ tu nirvartya vipraś candrakṣaye 'gnimān 
piṇḍānvāhāryakaṃ śrāddhaṃ kuryān māsānumāsikam 
vaiśvadevikād vaikalpikāc chrāddhān nityam idaṃ śrāddhāntaram ucyate 
candrakṣaye 'māvāsyāyām 
tatrāpi na yasyāṃ kasyāṃcana velāyāṃ kiṃ tarhi pitṛyajñaṃ nirvartya 
śrauto yaḥ piṇḍapitṛyajñas taṃ kṛtvā 
evaṃ ca yas tasya kālaḥ sa evāsyāpi labhyate 
tad uktam amāvāsyāyām aparāhṇe piṇḍapitṛyajña iti 
anāhitāgner apy aupāsanayogo 'sty eva 
tathā cāha 
evam anāhitāgnir nitye śrapayitvā ityādi 
agnimān vaivāhikenāgninā tadvān dāyakālāhṛtena vā 
vipragrahaṇam avivakṣitam 
kṣatriyavaiśyayor apīṣyate 
evaṃ smṛtyantareṣu hy aviseṣaṇoktam 
piṇḍānvāhāryakam iti 
nāmadheyam idam asya śrāddhasya 
piṇḍānām anu paścād āhriyate 'nuṣṭhīyate 
tat piṇḍānvāhāryakaṃ bhavati 
māsaś cānumāsaś ca tayor bhavaṃ māsānumāsikam 
māsānumāsaśabdasamudāyo māsagatāṃ vīpsām ācaṣṭe 
māsi māsi kartavyam ity uktaṃ bhavati 
ataś ca nityatāsiddhiḥ 
yady apy anumāsaśabdād vīpsāvagatir bhavati māsaśabdo 'tiricyate tathāpi padyagranthe gaurvaṃ nādriyate 
śrāddham ity etad api nāmaiva 
kuryād iti vidhiḥ 
pitṝṇāṃ māsikaṃ śrāddham anvāhāryaṃ vidur budhāḥ 
tac cāmiṣeṇa kartavyaṃ praśastena prayatnataḥ 
anvāhāryaṃ darśapaurṇamāsayoḥ śrautayor dakṣiṇartvijām 
yad etan māsikaṃ śrāddham amāvāsyāyām etat pitṝṇām anvāhāryam 
yathānvāhāryeṇartvijaḥ prīyante tadvat pitaraḥ śrāddhena 
etena pitrarthatāṃ śrāddhasyāha 
yathāgnyādidevatārtho darśādiyāga evaṃ na śrāddhe pitaraḥ kiṃ tarhi tadupakārārtham eva śrāddham 
tathā ca pitṝṇām iti ṣaṣṭhī 
kevale hi devatātve caturthyāvirahāyogaḥ 
pakṣe pāṭhāntaram arthāntaraṃ ca piṇḍānāṃ māsikam iti 
anvāhāryaṃ vidur budhāḥ 
anenāpi pitṛyajñavad avaśyakartavyatocyate 
na tv idam aṅgam 
tad etad āmiṣeṇa māṃsena kartavyam 
praśastena apratiṣiddhena viseṣavihitena vā 
dvau māsau matsyamāṃsena iti yad vakṣyati 
ayaṃ ca mukhyaḥ kalpaḥ 
tadabhāve dahighṛtapayo'pūpādi vidhāyiṣyate 
māṃsaṃ ca vyañjanam bhaktādibhojyasya 
na punar etad eva kevalaṃ bhojyam yena vakṣyati guṇāṃś ca sūpaśākādyān tathā yāvantaś caiva yaiś cānnaiḥ iti 
kiṃ punaḥ śrāddhe homabrāhmaṇabhojanapiṇḍanirvapaṇādīni karmāṇi sarvāṇy eva samapradhānāni śrāddhaśabdavācyāni uta kiṃcid aṅgam atra kiṃcit pradhānam 
ucyate 
śrāddhaṃ bhojayet śrāddhaṃ bhuktam anena iti sāmānādhikaraṇyād brāhmaṇabhojanaṃ mukhyaṃ pratīyate 
tathā cāha 
tatra ye bhojanīyāḥ syur ye ca varjyā dvijottamāḥ 
yāvantaś caiva yaiś cānnais tān pravakṣyāmy aśeṣataḥ 
tatra tasmiñ chrāddhe ye dvijottamā brāhmaṇā bhojanīyā ye ca parihartavyāḥ yāvanto yatsaṃkhyākā dvau daive ityādi yaiś cānnaiḥ tilair vrīhiyavaiḥ ityādi tad etat sarvam idānīṃ vakṣyāmi 
tac chṛṇuta 
etad atra prādhānyena saṃpādyam 
etena vinā śrāddhaṃ na kṛtaṃ bhavati 
anyac ca yac cāṅgajātam ārād upakārakaṃ saṃnipatyopakārakaṃ vā tasminn asaṃpanne śrāddhaṃ na kṛtaṃ bhavati saguṇaṃ tan na syāt 
ata eteṣāṃ prādhānyakhyāpanārthaṃ punar upanyāsaḥ 
dvau daive pitṛkṛtye trīn ekaikam ubhayatra vā 
bhojayet susamṛddho 'pi na pravarteta vistare 
yady api pratijñātasya vastunas tenaiva krameṇa viśeṣakathanaṃ yuktam tathāpīha svalpavaktavyatvād bhojanīyā iti prāptaṃ parityajya saṃkhyānirdeśo 'nena kriyate 
devān uddiśya dvau brāhmaṇau bhojayet 
pitṝṇāṃ kṛtye trīn 
ubhayatra vā daiva ekaṃ pitrye caikam 
yady api pitrye ity atra pitur idam iti pitṛśabdena devatācodanā tathāpi pitṛpitāmahaprapitāmahā uddeśyāḥ 
tatraikaikasyaikaiaṃ bhojayet na tv evaikaṃ sarvebhyaḥ pṛthakpṛthag devatātvāt 
uktaṃ ca gṛhyakareṇa na tv evaikaṃ sarveṣām piṇḍair vyākhyātam iti 
yathaikaḥ piṇḍaḥ sarvebhyo na nirupyate tathaiva brāhmaṇo 'pi na bhojyata ity arthaḥ 
ihāpi vakṣyati nimantrayeta tryavarān iti 
bhojanārtham eva tannimantraṇam nādṛṣṭārtham 
ataś ca pitṛkṛtye trīṃs trīn iti draṣṭavyam 
tathā cāha na cāvarān bhojayet iti 
evaṃ ca kṛtvā ekaikam api vidvāṃsam ity etad apy evam eva draṣṭavyam ekaikasyaikaikam iti 
api ca naivātraikaikam ubhayatrety etad vidhīyate vistarapratiṣedhartho 'yam anuvādaḥ 
yathā viṣaṃ bhakṣaya mā cāsya gṛhe bhuṅkṣva iti 
yady evaṃ dvau daive ity eṣo 'pi vidhir na syād asyāpy anyārthatayopapatteḥ 
athāyaṃ vidhir aprāptatvād ekaikam ity eṣo 'pi kasmān na bhavati 
atrāha 
mā bhūd dvayor eko 'pi vidhiḥ 
kutas tarhi saṃkhyāvagamaḥ 
nimantrayeta tryavarān iti 
nanu tatra daivagrahaṇaṃ nāsti 
smṛtyantarāt tarhi saṃkhyāvagamaḥ ayujo vā yathotsāham iti yugmān daive iti 
yadi vāyaṃ saṃkhyāvidhiḥ syād vistaraprāptyabhāvāt pratiṣedho 'narthakaḥ 
tasmād yāvadbhir brāhmaṇair bhojitair vistare ye doṣās te na bhavanti tādvanto bhojanīyāḥ 
pitrye 'yugmāḥ daive tu dvāv eva 
atisamṛddho 'py atyartham āḍhyo 'pi 
na pravarteta vistare 
na cāyam adṛṣṭārtho vistarapratiṣedhaḥ 
kiṃ tarhi 
satkriyāṃ deśakālau ca śaucaṃ brāhmaṇasaṃpadaḥ 
pañcāitān vistaro hanti tasmān neheta vistaram 
etān doṣān āpādayati 
vistaro 'to neṣyate 
yadi tu śakyante satkriyādaya upapādayituṃ tadā yathotsāham 
satkriyā annasaṃskāraviśeṣaḥ 
deśo dakṣiṇapravaṇādiḥ avakāśeṣu cokṣeṣu iti vakṣyamāṇaḥ 
kālaḥ aparāhṇaḥ madhyāhnāc calite sūrye iti 
śaucam ātmabrāhmaṇapreṣyagatam 
brāhmaṇānāṃ saṃpat guṇavadbrāhmaṇalābhaḥ 
ete guṇā avaśyaṃ saṃpādyāḥ 
te ca vistareṇa naśyanti 
vistāro vaiguṇyam 
brāhmaṇabahutve cāsau prasajjati 
tasmān neheta na kuryāt 
prathitā pretakṛtyaiṣā pitryaṃ nāma vidhukṣaye 
tasmin yuktasyaiti nityaṃ pretakṛtyaiva laukikī 
na yathā daivāni karmāṇy adevatārthāny evaṃ pitryaṃ nāma tatkarmaitat 
kiṃ tarhi prathitā khyātā vedavidām pretakṛtyā pretopakriyā 
vidhukṣaye 
vidhuś candras tasya kṣaya amāvāsyā 
tithikṣaye iti pāṭhāntaram 
vidhikṣaye iti tu pāṭho nirduṣṭaḥ 
evaṃ hi tatra yojanam 
pitryaṃ nāma vidhicoditaṃ karma kṣaye gṛhe 
tasmin karmaṇi pitrye 
yuktasya tatparasya 
nityaṃ kartur upatiṣṭhate 
pretakṛtyaiva 
tasyāpi pretasya kṛtyā upakāraḥ śrāddhādi putraiḥ kriyate 
putrapautrādisaṃtatyavicchedaḥ śrāddhaphalam anena prakāreṇa pratipādyate 
na ca tatphalakāmasyāyam adhikāraḥ nityatvasya pratipāditatvāt 
anye tv adhikārāntaram idaṃ saṃtatyavicchedakāmasyecchanti 
laukikī iyaṃ kartavyatā smārtety arthaḥ 
śrotriyāyaiva deyāni havyakavyāni dātṛbhiḥ 
arhattamāya viprāya tasmai dattaṃ mahāphalam 
śrotriyaḥ chāndasaḥ kṛtsnamantrabrāhmaṇikāṃ śākhām adhīte yas tasmai havyāni śrāddhāṅgabhojanāni viśvān devān uddiśya yāni vihitāni tāni deyāni 
kavyāni pitṛbhya uddiśya yāni bhojanāni 
arhattamāya 
arhatā pūjyatā yogyatā ca 
mahākulīnaḥ pūjyate mahākule jāto vidyāvṛttasaṃpannaś ca 
tasmai dattaṃ śrāddhād anyad api mahāphalam 
evaṃ vā  aśrotriyāya dānaṃ niṣphalam śrotriyāya abhijanavidyādiguṇarahitāya svalpaphalam arhattamāya mahāphalam 
ekaikam api vidvāṃsaṃ daive pitrye ca bhojayan 
puṣkalaṃ phalam āpnoti nāmantrajñān bahūn api 
yad uktam arhattamāya iti tad darśayati 
vidvāṃsam ekam api bhojayan puṣkalaṃ phalam āpnoti 
vidvattā ca vyākhyātā vedārthavedanam 
yata āha nāmantrajñān bahūn api 
mantragrahaṇaṃ vedopalakṣaṇārtham 
asaṃbhave pañcānāṃ vedaviduṣām ekaikam api vidvāṃsaṃ bhojayed iti vidhyarthaḥ 
puṣkalaṃ puṣṭaṃ vipulam 
dūrād eva parīkṣeta brāhmaṇaṃ vedaparagam 
tīrthaṃ tad dhavyakavyānāṃ pradāne so 'tithiḥ smṛtaḥ 
na vedaparaga ity eva bhojayitavyaḥ 
kiṃ tarhi dūrāt parīkṣeta nipuṇato mātāpitṛvaṃśadvayapariśuddhijñānam 
yathoktam ye mātṛtaḥ pitṛtaś ca daśapūruṣam samanuṣṭhitavidyātapobhyāṃ puṇyaiś ca karmabhiḥ yeṣām ubhayato brāhmaṇyaṃ nirṇayeyuḥ ity eṣā dūrāt parīkṣā 
tathā tattvato 'dhyayanavijñānakarmānuṣṭhānavedanaṃ ca 
vedasya pāraḥ samāptiḥ taṃ gato vedaparagaḥ 
na vedasaṃhitāṃ brāhmaṇamātraṃ vā paṭhann arho bhavati 
asmād eva darśanāt śrotriyaśabdena vedaikadeśam apy adhīyāna ucyata iti gamyate 
tīrthaṃ tad dhavyakavyānām 
tīrtham iva tīrthaṃ yenodakaṃ grahītum avataranti tat tīrtham 
tena yathā mārgeṇodakārthino gacchanta udakaṃ labhante evaṃ tādṛśena brāhmaṇena havyakavyāni pitṝn gaccantīti praśaṃsā 
anyasminn api iṣṭāpūrtadānena brāhmaṇo 'tithiḥ yathātithaye svayam upasthitāya nirviciktsaṃ dīyate dattaṃ mahāphalam evam īdṛśāya brāhmaṇāya havyakavye nirvicikitsaṃ dātavye mahāphale bhavataḥ 
sahasraṃ hi sahasrāṇām anṛcāṃ yatra bhuñjate 
ekas tān mantravit prītaḥ sarvān arhati dharmataḥ 
anṛcāṃ anṛgarthavidām 
upalakṣaṇam yato 'nṛcānāṃ prāptir eva nāsti śrotriyāyaiveti niyamāt 
samāsāntaḥ chāndasatvān na kṛtaḥ vṛttānurodhāc ca 
evaṃ hi paṭhanti 
api māṣaṃ maṣaṃ kuryān na tu chando vicālayet 
iti 
atha vā anṛcā iti prathamābahuvacanam 
anṛcāḥ sahasraṃ yathā bhuñjate iti saṃbandhaḥ 
yathā sahasraṃ gāva iti 
ekaḥ prītas tarpito bhojito mantravid vedārthavit sarvāṃs tān anṛcān arhati svīkaroti ātmasāt karoti tair abhedam āpadyate 
abhede ca yat teṣu sahasreṣu bhojiteṣu phalaṃ tad ekasminn avāpyate ity avagatir utpadyate 
nindeyam aviduṣo vidvadvidhyarthā 
na punaḥ sahasrasaṃkhyātānām ekasya ca samaphalatvam ucyate 
viduṣāṃ vidhānād aviduṣāṃ prāptir eva nāsti 
athāpy asati viduṣi śrotriyāyaivety anena pākṣikī aviduṣo 'pi prāptir āśaṅkyate tathāpi vistarasya pratiṣedho mā bhūd ity ato yathāśrutārthasaṃbhavaḥ 
jñānotkṛṣṭāya deyāni kavyāni ca havīṃṣi ca 
na hi hastāv asṛgdigdhau rudhireṇaiva śudhyataḥ 
jñānena vidyayā utkṛṣṭaḥ adhikaḥ tasmai deyāni kavyāni 
ayam asau hastarudhiradigdhopamārthaḥ 
rudhiradigdhau hastau rudhireṇopamṛjyamānāv adhikataraṃ rajyete na nirmalau bhavataḥ evam avidvān brāhmaṇaḥ bhojyamānaḥ pitṝn adho nayatitarām 
yāvato grasate grāsān havyakavyeṣv amantravit 
tāvato grasate preto dīptaśūlarṣṭyayoguḍān 
saty api śrāddhaprakaraṇe vākyād bhoktur ayaṃ doṣānuvādaḥ 
tathā coktam
tasmād avidvān bibhiyād yasmāt tasmāt pratigrahāt 
iti 
śūlarṣṭyayo āyudhaviśeṣāḥ ayoguḍaḥ āyasaḥ piṇḍaḥ 
yadarthaṃ śrāddam ārabdhaṃ sa dīptān taptāyaḥpiṇḍān yamapuruṣair āśyate 
vyāsadarśanāt tu bhojayitur ayaṃ doṣo na bhoktuḥ 
na pitṝṇāṃ na tāvan mṛtānām anyakṛtena pratiṣedhātikrameṇa doṣasaṃbandho yuktaḥ kṛtābhyāgamādidoṣāpatteḥ 
yadi hi putreṇa tādṛśo brāhmaṇo bhojitaḥ ko 'parādho mṛtānām 
nanu copakāro 'pi putrakṛtaḥ pitṝṇām anena nyāyena na prāpnoti 
na prāpnuyād yadi tādarthyena śrāddhādi noditaṃ syāt 
iha tu nāsti codanā pitur upakārakāmenaivaṃ kartavyam śyenavat 
yat tu tāvato grasate pretaḥ iti tad bhojayitṛsaṃbandhe 'py upapadyate 
yasya brāhmaṇa īdṛśaḥ śrāddhaṃ bhuṅkte sa idaṃ phalam āpnoti iti yuktaḥ saṃbandhaḥ 
prākaraṇikaś cāyam avidvadbhojanapratiṣedhaḥ 
tadatikramaṇe karmavaiguṇyam tadvaiguṇye ca śrāddhādhikārān nivṛttir eva doṣaḥ 
pitṝṇāṃ śrāddhopakārāl lābhaḥ 
tato 'pi vidhyatikrame putrasya yuktaḥ pratyavāyaḥ 
kiṃ tarhi tad bhagavato vyāsasya vacanam
grasate yāvataḥ piṇḍān yasya vai haviṣo 'vidaḥ 
grasate tāvataḥ śūlān gatvā vaivasvatakṣayam 
pāṭhāntaraṃ pretya iti 
bhoktur eva pretyatā 
nāviduṣā daivapitryayor bhoktavyam 
jñānaniṣṭhā dvijāḥ kecit taponiṣṭhās tathāpare 
tapaḥsvādhyāyaniṣṭhāś ca karmaniṣṭhās tathāpare 
sarvaguṇebhyo vidyāṃ praśaṃsituṃ guṇavibhāgakathanam praśaṃsā ca viduṣe dānārthā 
jñāne vidyāyāṃ niṣṭhā prakarṣo yeṣāṃ te jñānaniṣṭhāḥ jñānādhikāriṇaḥ 
gamakatvād vyadhikaraṇānām api bahuvrīhiḥ 
bhṛśam abhyastavedārthās tatparā evam ucyante 
evaṃ sarvatra niṣṭhānteṣu draṣṭavyam 
tapaś ca svādhyāyaś ceti dvandvagarbho bahuvrīhiḥ 
tapāṃsi cāndrāyaṇādīni svādhyāyo vedādhyayanam 
karmāṇy agnihotrādīni 
sarva ete guṇāḥ sarveṣu samuccitā iti draṣṭavyāḥ 
na hi ekaguṇasadbhāva itaraguṇahīnasya pātratām āpādayati kiṃ tu kasyacit ko 'pi prakarṣa ucyate 
yathā ca niṣṭhāśabdaḥ samāptivacanaḥ prakarṣaṃ lakṣayati 
tanniṣṭhas tatpara ucyate 
sarvaguṇasadbhāve 'pi yadi ekatra prakarṣo 'nye ca guṇāḥ madhyamāḥ tathā ca bhavaty eva pātram 
aprakṛṣṭe tv ekasmin sarvaguṇasadbhāve 'pi na pātratāṃ labhante 
samuccayaś ca vyākhyāyate yena jñānarahitasya karmānuṣṭhānasadbhāva ity uktaṃ dvitīye 
anyais tu jñānaniṣṭhaḥ parivrājako vyākhyāyate 
tasya hi ātmajñānābhyāsaḥ karmanyāsena viśeṣato vihitaḥ 
taponiṣṭho vānaprasthaḥ 
sa hi tāpasa ity ākhyāyate grīṣme pañcatapās tu syāt iti 
tapaḥsvādhyāyaniṣṭhāḥ brahmacāriṇaḥ 
karmaniṣṭhā gṛhasthāḥ 
ataś cānāśramiṇo niṣidhyante 
tathā ca paurāṇikāḥ cāturāśramyabāhyebhyaḥ śrāddhaṃ naiva prayojayet 
jñānaniṣṭheṣu kavyāni pratiṣṭhāpyāni yatnataḥ 
havyāni tu yathānyāyaṃ sarveṣv eva caturṣv api 
guṇavibhāge prayojanam āha 
kavyāni pitṝn uddiśya yad dīyate tat kavyam 
tāni jñānaniṣṭheṣu pratiṣṭhāpyāni pradeyānīty arthaḥ 
yatnavacanāt tadabhāve caturṣv api havyavat 
pitrye jñānaniṣṭhāḥ pātratamāḥ 
uktaṃ hi pātrāṇām api tat pātram iti 
annadānam aviśeṣeṇa caturbhyo 'pi iti ślokārthaḥ 
nyāyaḥ śāstrīyo vidhiḥ 
aśrotriyaḥ pitā yasya putraḥ syād vedaparagaḥ 
aśrotriyo vā putraḥ syāt pitā syād vedapāragaḥ 
saṃśayopanyāsārthaḥ ślokaḥ 
jyāyāṃsam anayor vidyād yasya syāc chrotriyaḥ pitā 
mantrasaṃpūjaṇārthaṃ tu satkāram itaro 'rhati 
yasya pitā apāṭhaḥ svayaṃ tu vedapāragaḥ sāṅgavedādhyāyī itarasya tu pitā vedapāragaḥ svayaṃ tu mūrkhaḥ tayoḥ kaḥ śreyān iti saṃśayaṃ kṛtvā siddhāntam āha 
anayoḥ svayaṃśrotriyapitṛmūrkhasvayaṃmūrkhapitṛśrotriyayoḥ svayaṃmūrkhapitṛśrotriyaṃ jyāyāṃsaṃ praśasyaṃ śrāddhe yogyaṃ jānīyāt yady asya śrotriyaḥ pitā 
itaro mantrapūjanārthaṃ na brāhmaṇabuddhyā kiṃ tu mantrās tena ye 'dhītās te tatra pūjyante 
na mantrāṇāṃ śrāddhe pūjā vihitā tasmān nāsau bhojayitavyaḥ 
ślokadvayena saṃśayasiddhāntarūpopanyāsenārthavādabhaṅgyā pitṛśrotriyatvam ātmaśrotriyatvaṃ ca śrāddhabhojane kāraṇam ity etad ucyate na kevalam ātmaśrotriyatvam 
na tu svayam anadhīyānasya pitṛśrotriyatvena bhojyatā vidhīyate 
tad uktam dūrād eva parīkṣeta iti 
atrādhyayanaparīkṣā puruṣadvayaviṣayānena niyamyate 
jātiguṇaparīkṣā tu tato 'dhikapuruṣaviṣayāpi yathā 
atas tasyaiva viśeṣābhidhānārthatvād apaunaruktyam 
na śrāddhe bhojayen mitraṃ dhanaiḥ kāryo 'sya saṃgrahaḥ 
nāriṃ na mitraṃ yaṃ vidyāt taṃ śrāddhe bhojayed dvijam 
satyām eva śrotriyatvādipūrvaguṇasaṃpadi maitryādinimittena pratiṣedho 'yam 
mitraṃ samānasukhaduḥkham ātmanirviśeṣaṃ na śrāddhe bhojayet 
dhanair anyair asya mitrasya svīkāro maitrīkaraṇam 
avicchedo vā maitryam upakāra iti yāvat 
na kevalaṃ na mitraṃ bhojayet yāvad ariṃ śatrum api 
nāriṃ na mitraṃ yaṃ vidyāt 
yatra na rāgo na dveṣo na cānyaḥ kaścit saṃbandho yatra prītinimittā kāryārthatā śaṅkyate arimitrayoḥ pradarśanārthatvāt 
tathā saṃbandhāśaṅkayaiva mātāmahādayo 'nukalpapakṣoktāḥ 
śatrāv api maitrīkaraṇārthadānasaṃbhāvanā yadi maitrīkaraṇam iti saṃgrahaḥ arisaṃgrahaṇaṃ na kartavyam 
vispaṣṭārthaṃ bhaviṣyati 
yasya mitrapradhānāni śrāddhāni ca havīṃṣi ca 
tasya pretya phalaṃ nāsti śrāddheṣu ca haviḥṣu ca 
pūrvasya pratiṣedhasyārthavādo 'yam 
mitraśabdo 'yaṃ bhāvapradhānaḥ mitrapradhānāni maitrīpradhānāni 
tenobhayor mitrayoḥ śeṣaḥ 
devatoddesena dānam adṛṣṭārthaṃ vā kevalaṃ brāhmaṇabhojanaṃ havīṃṣi iti lakṣyate 
pretya phalaṃ nāsti 
nanu cāsamānakartṛtvāt kāryānutpattiḥ 
preṇaḥ kartā puruṣaḥ śrāddhakṛt astitāyā nañarthopahitāyāḥ phalam 
kecid āhuḥ 
pretyetiśabdāntaraṃ paralokavacanaṃ nipātasaṃjñam 
atha preṇo 'pi phalaṃ kartṛ tasya phalaṃ pretya prakarṣeṇa nikaṭam āgatyāpi na bhavati na bhogyatāṃ yāti 
yaḥ saṃgatāni kurute mohāc chrāddhena mānavaḥ 
sa svargāc cyavate lokāc chrāddhamitro dvijādhamaḥ 
saṃgatāni mitrabhāvān yaḥ kurute śrāddhena mohāt śāstrārtham ajānānaḥ sa svargāc cyavate 
na prāpnoti svargam ity arthaḥ 
asaṃbandhasāmānyāc cyavata ity ucyate 
yathā prāptaḥ svargaṃ tataś cyutaḥ svargeṇa na saṃbadhyate evam ayam api 
anena ca srāddhaphalāprāptir eva kathyate 
sarvaśeṣatā hi tathā bhavati 
śrāddhamitraḥ śrāddhaṃ mitram asyeti 
mitralābhahetutvāt śrāddham eva mitram ato bahuvrīhiḥ 
dvijānām adhamaḥ 
dvijagrahaṇaṃ pradarśanārtham 
śūdreṇāpi na mitrāṇi bhojanīyāni 
nanu cābrāhmaṇyād eva śūdrasya mitratvaprāptir nāsti 
kenaiṣā paribhāṣā kṛtā śūdrasya brāhmaṇair mitrair na bhavitavyam 
samānajātīyānām eva mitravyavahāro nottamajātīyānāṃ hīnajātīyaiḥ saha iti cet 
etad api na 
evaṃ hy āha śvetaketur ha vā āruṇeyaḥ asti me pañcāleṣu kṣatriyo mitram iti 
kiṃ ca saṃbandhopalakṣaṇārthaṃ ca mitrapratiṣedho vyākhyātaḥ 
bhavanti ca śūdrasya brāhmaṇā arthasaṃbandhinaḥ pāraśavasya jñātayo 'pi 
saṃbhojanī sābhihitā paiśācī dakṣiṇā dvijaiḥ 
ihaivāste tu sā loke gaur andhevaikaveśmani 
saṃśabdaḥ sahārthe vartate 
saha bhujyate yayā sā saṃbhojanī 
maitryā hi sahabhojanaṃ pravartate 
goṣṭhībhojanaṃ vā saṃbhojanam iṣyate 
piśācānām ayaṃ dharmo yat śrāddhe mitrasaṃgrahaḥ 
rathyāḥ puruṣāḥ piśācāḥ 
sā dakṣiṇā ihaiva loke āste nāmutra phalaṃ dātuṃ samarthā 
gaur yathāndhaikasminn eva gṛhe tiṣṭhati evam iyaṃ dakṣiṇā ihaivāste mitrajanārthaiva bhavati 
na pitṛbhya upakārārthāya prabhavati 
dānaṃ dakṣiṇā 
yatheriṇe bījam uptvā na vaptā labhate phalam 
tathānṛce havir datvā na dātā labhate phalam 
iriṇam ūṣaram 
yasmin kṣetre bhūmidoṣāt bījam uptaṃ na codgacchati tad iriṇam 
yatra vaptā karṣako na labhate phalam 
evam anṛce vedādhyayanarahite havir daivaṃ pitryaṃ ca datvā na labhate phalam 
anṛca iti saptamyantam 
ṛco vedopalakṣaṇārtham 
dātṝn pratigrahītṝṃś ca kurute phalabhāginaḥ 
viduṣe dakṣiṇāṃ datvā vidhivat pretya ceha ca 
viduṣe yā dakṣiṇā dīyate sā dātṝn phalabhāginaḥ kurute iti yuktam 
pratigrahītāras tu katarat phalaṃ bhuñjate 
yadi tāvad adṛṣṭam tad ayuktam anoditatvāt pratigrahasya dṛṣṭaphalalābhena pravṛtteḥ 
atha dṛṣṭam tad aviduṣo 'pi dṛśyate 
satyam 
praśaṃsaiṣā 
īdṛśam etad viduṣe dānaṃ yat pratigrahītāpy adṛṣṭaphalabhāg bhavet 
saty api dṛṣṭe kiṃ punar dāteti 
pretya svarga iha kīrtiḥ yathāśāstram anutiṣṭhatīti janaiḥ sādhuvādo dīyate 
vidhivad ity anuvādo dadāti caivaṃ dharmyeṣv iti 
kāmaṃ śrāddhe 'rcayen mitraṃ nābhirūpam api tvaritam 
dviṣatā hi havir bhuktaṃ bhavati pretya niṣphalam 
yatnena bhojayec chrāddhe bahvṛcaṃ vedapāragam 
śākhāntagam athādhvaryuṃ chandogaṃ tu samāptikam 
vedapāragaśākhāntagasamāptikāḥ śabdā ekārthāḥ samantrabrāhmanikāyāḥ kṛtsnāyāḥ śākhāyā adhyetṝn ācakṣate 
na mantrasaṃhitāyā nāpi brāhmaṇasya tadekadeśasya vā 
vedaikaśākhādhyāyino 'pi śrotriyā ucyante 
atas tannivṛttyartham uktaṃ śrotriyāya deyam iti 
śrotriyaś ca vedādhyāyī 
vedaśabdaś ca samantrabrāhmaṇikāṃ śākhām ācaṣṭe 
tadekadeśam api yā kṛtsnaśākhādhyāyī kathaṃ gṛhyetety evamartham idam 
nanu cāśramiṇo bhojanīyā ity uktam 
tatrānadhītasakalasvādhyāyānāṃ naiva gārhasthyādyāśramasaṃbhavaḥ 
evaṃ hy uktam vedaḥ kṛtsno 'dhigantavyaḥ iti 
brahmacāriṇas tarhi prakrāntavedādhyayanasya asamāptigasyāpi syāt 
vedapāragaśākhāntagasamāptikaśabdair ekārthaiḥ kārtsnyaṃ sarvair eva pratipādyate 
ekenaiva siddhe vṛttānurodhān nānārūpaikārthānekaśabdoccāraṇam 
vedānāṃ pāraṃ gacchati 
śākhāyā antaḥsamāptir asyāstīti samāptikaḥ 
adhvaryur yajurvedaśākhādhyāyī nāyam ṛtvig viśeṣavacano 'dhvaryuśabdaḥ 
adhvaryavaḥ pravacanam ucyate 
tadadhyayanasaṃbandhāt puruṣo 'dhvaryuḥ 
chandogaḥ sāmavedādhyāyī 
smṛtyantare trisāhasravidyaḥ samāptika uktaḥ 
tatra sahasraśabdaḥ sahasragītisaṃbandhāt sāmavede vartate tasya imāḥ sāhasryas tisraḥ sāhasryaḥ vidyā yasya trisāhasravidyaḥ 
tāṇḍavamauktikyaṃ sāmagānām iti sahasravartmanaḥ sāmavedasya tasya tisro vidyāḥ 
daśatayī catuḥṣaṣṭi brāhmaṇaṃ ca bāhvṛcyam 
anye tv ātharvaṇikaniṣedhārtham idaṃ ślokam manyante 
kārtsnyād vivakṣāyām etad evāvakṣyat
adhīte vedaśākhāṃ yaḥ kṛtsnāṃ taṃ bhojayed dvijam 
iti 
nanu cātharvaṇikaniṣedhe 'py etatsamānam 
tatrāpi śakyam evaṃ vaktuṃ tanniṣedhe prāyeṇa na bhojya ātharvaṇikaḥ ity evam evāvakṣyat 
svaśabdena niṣedhapratipattir lāghavaṃ ca 
naitad evam 
kim anyavidhānenānyaniṣedho 'vagamyate svaśabdena vā niṣedhaḥ 
vicitrā dharmopadeśasya kṛtir manoḥ 
eṣām anyatamo yasya bhuñjīta śrāddam arcitaḥ 
pitṝṇāṃ tasya tṛptiḥ syāc chāśvatī sāptapauruṣī 
kaścin manyeta pitṛkṛtye trīn ity uktam 
pūrvaśloke ca nānāśākhādhyāyina upāttāḥ 
tatra sabrahmacāriṇāṃ nāsti prāptir iti tadāśaṅkānivṛttyartham idam 
eṣāṃ trayāṇāṃ traividyānām anyatamo bhojanīyaḥ 
etad uktaṃ bhavati 
samānaśākhādhyāyino nānāśākhādhyāyino vā bhojanīyāḥ 
arcitaḥ pūjitaḥ prārthita arghādinā 
sāptapauruṣī tṛptiḥ 
saptapuruṣān vyāpnoti 
anuśatikāder ākṛtigaṇatvād ubhayapadavṛddhiḥ 
kālamahatvopalakṣaṇārthaṃ caitat 
dīrghakālā pitṝṇāṃ tṛptir bhavati 
yāvat saptapuruṣā āgāminaḥ putrapautrādayo jātā janiṣyante vā tāvat tathāvidhabrāhmaṇadānāt pitaras tṛpyanti 
śāśvatī nāntarā vicchidya punar udbhavati 
kiṃ punaḥ sarvadā sthitaiva 
eṣa vai prathamaḥ kalpaḥ pradāne havyakavyayoḥ 
anukapas tv ayaṃ jñeyaḥ sadā sadbhir anuṣṭhitaḥ 
pitṛyajñam ity ārabhya pañcaviṃśatimātrāḥ ślokā atikrāntās tatraitāvan artho 'bhihitaḥ 
amāvāsyāyāṃ śrāddhaṃ kartavyam 
śrotriyo vidvān sādhucaraṇaḥ pratyākhyātābhijanaḥ śrotriyāpatyam asaṃbandhī bhojanīyaḥ 
pariśiṣṭaṃ sarvam arthavādārtham 
eṣo 'nantarokataḥ prathamo mukhyaḥ kalpo vidhiḥ śrāddhe yad asaṃbandhine dīyate 
ayaṃ tu vakṣyamāṇo 'nukalpo jñeyaḥ 
mukhyābhāve yo 'nuṣṭhīyate pratinidhinyāyena so 'nukalpa ucyate 
sadetyādi stutyarthaḥ 
mātāmahaṃ mātulaṃ ca svasrīyaṃ śvaśuraṃ gurum 
dauhitraṃ viṭpatiṃ bandhum ṛtvigyājyau ca bhojayet 
svasrīyo bhaginyāḥ putraḥ 
viṭpatir jāmātā prajāvacanatvāt viṭśabdasya 
atithir anye 
sa hi sarvaviśāṃpatiḥ gṛhābhyāgato loke 'pi viṭśabdenocyate 
bandhuḥ śālaḥ sagotrādiḥ 
na brāhmaṇaṃ parīkṣeta daive karmaṇi dharmavit 
pitrye karmaṇi tu prāpte parīkṣeta prayatnataḥ 
nāyaṃ daive karmaṇi brāhmaṇaparīkṣāpratiṣedhaḥ kiṃ tarhi kāṇaślīpadyādīnāṃ kadācid daive 'bhyanujñānārthaḥ 
pitrye karmaṇi śrāddhakāle prāpte parīkṣāṃ yatnena kuryāt na daive 
kadācid vakṣyamāṇān api bhojayet 
yet cābhyanujñāyante tān darśayiṣyāmaḥ 
anye tu vakṣyamāṇasya pratiṣedhaprakaraṇasya yatnato varjanārtham upakramamātraṃ ślokaḥ na tu kāṇādīnāṃ daive 'bhyanujñānārthaḥ 
ye stenapatitaklībā ye ca nāstikavṛttayaḥ 
tān havyakavyayor viprān anarhān manur abravīt 
stenaḥ cauraḥ 
patitaḥ pañcānāṃ mahāpātakānām anyatamasya kartā 
klībo napuṃsakaḥ ubhayavyañjano vātaretāḥ ṣaṇḍhaś ca 
nāstikā lokāyatikādayaḥ 
nāsti dattaṃ nāsti hutaṃ nāsti paraloka iti ye sthitaprajñās teṣāṃ vṛttir ācāraḥ aśraddadhānatā nāstikavṛttir yeṣāṃ te nāstikavṛttayaḥ 
uttarapadalopīsamāsaḥ 
nāstikā ity eva siddhe vṛttipadasamāśrayaṇaṃ ślokapūraṇārtham 
atha vā nāstikebhyo vṛttir jīvanaṃ yeṣāṃ ta evam ucyante 
tān havyakavyayor daive pitrye ca anarhān manur abravīt 
pratiṣedhādarārthaṃ manugrahaṇam sarvadharmāṇāṃ manunoktatvāt 
jaṭilaṃ cānadhīyānaṃ durvālaṃ kitavaṃ tathā 
yājayanti ca ye pūgāṃs tāṃś ca śrāddhe na bhojayet 
jaṭilo brahmacārī tasya hy ayaṃ keśaviśeṣaḥ pākṣiko vihito muṇḍo vā jaṭilo vā syāt iti 
upalakṣaṇaṃ ca jaṭā brahmacāriṇas tato muṇḍo 'pi pratiṣidhyate 
tasya cānadhīyānasya pratiṣedhaḥ 
nanu śrotriyāyaiva deyāni iti cānadhīyānasya prāptir eva nāsti 
prakrāntādhyayanaḥ anadhītavedaḥ agṛhītavedaś cet prāpnuyāt 
nanu ca vedapāragaḥ iti vacanāt kutaḥ prakrāntādhyayanasya prāptiḥ 
evaṃ tarhi adhītavedo 'py asvīkṛtavedo 'nadhīyāno 'bhipretaḥ 
vratastham api dauhitram ity anena vā dauhitrataivātra nādhyayanam iti kaścin manyeta tadartham idam 
anadhīyānasya pratiṣedhād viduṣas tasyādhikāro 'stīty avagamyate 
durvālaḥ skhalitalohitakeśo vikalendriyo vā 
tasya hi nirvacanaṃ kurvanti 
dūrvayā śādvalenāpy alaṃ tasya vāso bhavatīti 
sa hi dūrvayaiva prāvriyate lajjayā ca vāsasām abhāve tāvanmātreṇāpy apidadhāti śepham 
kitavo dyūtakāraḥ 
yājayanti ca ye pūgān saṃghān 
vrātyastomādibhir vrātyānāṃ hi saṃhitānāṃ yāgo vihitaḥ 
pratiṣiddhaṃ ca tad yājanaṃ vrātyānāṃ yājanaṃ kṛtvā iti 
vayaṃ brūmaḥ 
yaḥ kramaśaḥ pratyekam api bahūn yājayati bahukṛtva ārtvijyaṃ karoti so 'pi na bhojyaḥ 
tath ca vasiṣṭhaḥ yaś cāpi bahuyājyaḥ syād yaś copanayate bahūn iti 
kecid āhuḥ śrāddhagrahaṇāt pitrya evaiṣāṃ pratiṣedho na tu daive
tad ayuktam 
tad api śrāddhāṅgam eva śrāddhaśabdena yuktaṃ vaktum 
cikitsakā devalakā māṃsavikrayiṇas tathā 
vipaṇena ca jīvanto varjyāḥ syur havyakavyayoḥ 
bhiṣajaḥ cikitsakāḥ 
devalakāḥ pratimāparicārakāḥ 
ājīvanasaṃbandhenaitau pratiṣidhyete 
dharmārthatve tu cikitsakadevakatvayor adoṣaḥ 
māṃsavikrayiṇaḥ saunikāḥ 
dvitīyāntapāṭhe pūrvaślokād ākhyātānuṣaṅgaḥ 
vipaṇena jīvantaḥ pratiṣiddhena paṇena 
pratiṣiddhāḥ paṇā daśamādhyāye vakṣyante 
tena ye jīvanti te varjyāḥ ubhayatra 
māṃsavikrayiṇas tu dharmārtham api niṣidhyante 
yasya kenacin māṃsam upahṛtam anyasya ca tenārthaḥ upahṛtamāṃsasya ghṛtena homopayoginā sa māṃsaṃ ghṛtena vinirmimīte bhavaty asau dharmārtho vinimayaḥ 
vikrayaśabdavācyatā vinimayasyāpi bhavatīty ata īdṛśā dharmārthamāṃsavikayiṇo 'pi pratiṣidhyante 
preṣyo grāmasya rājñaś ca kunakhī śyāvadantakaḥ 
pratiroddhā guroś caiva tyakāgnir vārdhuṣis tathā 
preṣya ājñākaraḥ 
grāmeṇa yo yatra kutracit kāryeṇa preṣyate 
evaṃ rājapreṣyaḥ 
kunakhī śyāvadantakaḥ 
pratiroddhā guror vāgvyavahāre 'nyatra ca yo guroḥ pratibandhe prātikūlye ca vartate 
tyaktāgnis tretāvasathyayor anyatarasyāpi 
vārdhuṣiḥ saty anyasmin jīvikopāye vṛddhijīvikaḥ 
vṛddhis tu yoktā dhānyānāṃ vārdhuṣitvaṃ tad ucyate 
iti yat smaraṇaṃ tat svaprakriyāyām eva 
vaiyākaraṇā hi vṛddhijīvino dhānyād anyatrāpi vārdhuṣikaśabdaṃ smaranti 
te ca śabdārthasmaraṇe pramāṇatarā abhiyogavaśāt 
yakṣmī ca paśupālaś ca parivettā nirākṛtiḥ 
brahmadviṭ parivittiś ca gaṇābhyantara eva ca 
yakṣmī vyādhitaḥ 
rājayakṣmagṛhīta ity anye 
paśupālaḥ yaṣṭihastas tadvṛttijīvanaḥ 
nirākṛtiḥ saty adhikāre mahāyajñānuṣṭhānarahitaḥ 
adyatve 'py anupajīvyaḥ anaddhā nirākṛtir ucyate 
evaṃ hi śatapathe yo na devān arcati na pitṝn na manuṣyān iti 
yais tu paṭhyate asvādhyāyaśrutadhanair nirākṛtir udātdṛtaḥ iti na te śabdārthasaṃbandhavidaḥ 
tasyehāprāptir eva śrotriyaniyamāt 
nirākartā devādīnāṃ nirākṛtir iti dhātvarthānugamo 'sti 
dharmadharmiṇoś cābhedavivakṣāyāṃ ktināpi prayoga upapanna iti 
nipūrvo 'yaṃ dhātur apavarjane vartate 
nirākṛtā apavarjitā ucyante bhojanān nirākṛtā adhikārān nirākṛtā iti 
avarjanaṃ cākṛtiḥ sā nirgatāsmād iti nirākṛtiḥ 
saṃsthānaṃ cākṛtis tathā ca kutsāyāṃ nirdraṣṭavyo durākrtir niṣidhyate 
āha ca vāgrūpavayaḥśīlasaṃpannaḥ 
vāksaṃpanno vāgmī paṭuvāgindriyaś ca 
bahujihvo na bhojyāḥ 
rūpasaṃpanno manoharāvayavasaṃniveśaḥ 
vayaḥsaṃpannaḥ 
yuvabhyo dānaṃ prathamaṃ prativayasa ity eke iti 
saṃjñāśabdo vāyaṃ ktijantaḥ 
brahmadviṭ brāhmaṇānāṃ vedasya vā dveṣṭā brahmaśabdasyobhayārthavācitvāt brahmajño brāhmaṇaḥ smṛtaḥ iti 
gaṇaḥ saṅghaḥ 
sahaikayā kriyayā jīvanti ye te gaṇaśabdavācyās tadartargatāś cāturvidyabrāhmaṇāḥ 
parivettṛparivittī vakṣyamāṇasvarūpau 
kuśīlavo 'vakīrṇī ca vṛṣalīpatir eva ca 
paurnarbhavaś ca kāṇaś ca yasya copapatir gṛhe 
cāraṇanaṭanartakagāyanādayaḥ kuśīlavāḥ 
avakīrṇī viplutabrahmacaryaḥ 
vṛṣalī śūdrā tasyāḥ patiḥ 
asatyām anyasyāṃ ca manyante 
vṛṣalyā eva ca yaḥ patiḥ yasya dvijātibhāryā nāsti 
kuta etat 
prakaraṇāntare vigarhitācārasaṃgrahaṃ śrūyate etān vigarhitācārān iti 
śūdrāvivāhaś ca sarveṣām anujñātatvāt na garhitaḥ 
sa ca kṛtasajātīyāpariṇayanasyānujñātaḥ 
ato 'satyāṃ sajātīyāyāṃ vṛṣalyā bhartā pratiṣidhyate atra 
paunarbhavaḥ 
punarbhūḥ punarūḍhā 
vakṣyati navame 'dhyāye patyā vā parityaktā iti 
kāṇa ekenākṣṇā vikalaḥ 
yasya ca upapatir jāyājāro 'vasthitāyāṃ bhāryāyām asti 
upekṣayā nindyate 
tad uktaṃ annāde bhrūṇahā mārṣṭi patyau bhāryāpacāriṇī iti 
bhṛtakādhyāpako yaś ca bhṛtakādhyāpitas tathā 
śūdraśiṣyo guruś caiva vāgduṣṭaḥ kuṇḍagolakau 
bhṛtakādhyāpakaḥ bhṛtakaḥ san yo sthito 'dhyāpakaḥ 
bhṛtaka iti yadīyad dadāsi vedam adhyāpayāmi iti yaḥ pravartate paṇena sa bhṛtakādhyāpakaḥ 
eṣā hi bhṛtiḥ prasiddhā kāyavāhādiṣu 
yas tv iyatā dhaneneyad adhyāpayāmi iti na niścitya vacanavyavasthayā pūrvam adhyāpayati labhate cādhyāpanārtham nāsau bhṛtakādhyāpakaḥ 
anirūpitaparimāṇapūrve cārthadāne vihitam adhyāpanam 
evaṃ bhṛtakādhyāpitaḥ 
yo vyutpannabuddhiḥ satyakāmavat svayaṃ bhṛtiṃ datvādhīte sa evam ucyate 
yas tu pitrādinā bhṛtiṃ datvā upādhyāyāntarābhāve 'dhyāpyate na tasya vigarhitācāratvam 
bālo hi pitrā pratiṣiddhebhyo nivartanīyaḥ 
etad uktam gurau śiṣyaś ca yājyaś ca iti 
śūdrasya śiṣyo vyākaraṇādividyāsu guruś ca śūdrasyaiva 
upasarjanībhūtasyāpi saṃbandhaḥ smṛtiśāstratvāt vigarhitācāratvasya sarvaśeṣatvāt 
śūdragurutvaṃ ca garhitaṃ nānyat 
vācā duṣṭaḥ paruṣānṛtabhāṣī 
abhiśasta ity anye 
kuṇḍagolakau vakṣyamāṇau 
akāraṇe parityaktā mātāpitror guros tathā 
brāhmair yaunaiś ca saṃbandhaiḥ saṃyogaṃ patitair gataḥ 
asati kāraṇe yaḥ parityajati mātaraṃ pitaraṃ ācāryaṃ ca 
guruśabdaḥ sāmānyaśabdatvād upādhyāye 'pi pravartate 
yat tu tathā sati mātāpitṛgrahaṇaṃ na kartavyaṃ syāt gurutvād eva siddher ata ācārya eveha gurur iti vyācakṣate 
tad ayuktam 
asati mātāpitṛgrahaṇe guruśabdaḥ pitary eva kṛtrimākṛtrimanyāyena pravartate 
pṛthagupādāne tu śāstrāntaravad ācāryaḥ śreṣṭho gurūṇām iti sāmānyaśabdatā siddhā bhavati 
parityāgakāraṇaṃ ca tyajet pitaraṃ rājaghātakam ityādi 
mātāpitroḥ parityāgas tatpādasevādeḥ śuśrūṣāyāḥ akaraṇam tadārādhane atatparatvam 
guror evam eva 
adhyāpanasamarthe 'dhyāpayitari ca tattyāgenānyatrādhyayanam 
patitaiḥ saṃyogaṃ gataḥ saṃbandhaṃ kṛtavān 
brāhmair yājanādhyāpanādhibhir yaunaiḥ kanyādādibhiḥ 
nanu ca patitatvād evāsau varyaḥ 
kecid āhuḥsaṃvatsareṇa patati patitena sahācaran nārvāg ayaṃ pratiṣedhaḥ 
atha keyaṃ vāco yuktiḥ saṃbandhasaṃyogaṃ gata iti 
nātra saṃbandhaśabdo vaiśeṣikādiprasiddhyā saṃyogādivacanaḥ kiṃ tarhi kriyaivātra saṃbandhahetutvāt saṃbandhaśabenocyate 
yājanādilakṣaṇe saṃyogaśabdaś ca saṃbandhamātram upalakṣayati 
agāradāhī garadaḥ kuṇḍāśī somavikrayī 
samudrayāyī bandī ca tailikaḥ kūṭakārakaḥ 
agārasya gṛhasya dagdhā 
garaṃ dadātīti 
pradarśanārthaṃ ca garagrahaṇaṃ viṣādīnām api 
kuṇḍasya annam aśnāti 
evaṃ golakasya pradarśanārthatvāt kuṇḍasya 
somaṃ vikrīṇīte 
oṣadhiḥ somas taṃ yo vikrīṇīte yāgārtham auṣadhārthaṃ vā 
anye tu somasādhanān jyotiṣṭomādiyāgān āhuḥ 
teṣāṃ ca vikrayo yady api na saṃbhavati amūrtatvāt kriyāyās tathāpy aviduṣām evaṃvidhasyācārasya darśaṇād ayaṃ pratiṣedhaḥ 
dṛśyante hy avidvāṃsa evaṃ vadanto yan mayā sukṛtaṃ kṛtaṃ tat te 'stu iti 
sukṛtaṃ sukṛtaiḥ sādhitaṃ dharmam 
tathā ca yāṃ ca rātrīm ajāyethā yāṃ ca pretāsi tad ubhayam antareṇeṣṭāpūrtaṃ te lokaṃ sukṛtam āyuḥ prajāṃ vṛñjiyaṃ yadi me druhyuḥ iti 
yathaiva śapathā evaṃ dānavikrayāv api vācā yaḥ karoti sa varjyate 
akāryatā cāta eva īdṛśānāṃ śapathadānavikrayādīnāṃ vācā kriyamāṇānām anumīyate 
samudra udadhis taṃ yo yāti 
bandī stutipāṭhakaḥ 
tailikaḥ tilādīnāṃ bījānāṃ peṣṭā 
kūṭakārakaḥ sākṣyeṣv anṛtavādī 
pitrā vivadamānaś ca kitavo madyapas tathā 
pāparogy abhiśastaś ca dāmbhiko rasavikrayī 
pitrā yo vivadate paruṣaṃ bhāṣate rājakule vyavaharatīti pūrvapakṣottarapakṣabhaṅgyā bhāgādinimittam 
tathā ca gautamaḥ pitrākāmena viraktān iti 
pratiroddhā guror ity anenaitat kathaṃ punaruktam ucyate 
anyaḥ pratirodhaḥ anyaś ca vivādaḥ 
yat kiṃcit guror abhipretaṃ vastu katham idaṃ sidhyet iti tatra saṃbandhakathanam pratirodhaḥ 
nyāyye 'pi vastuni tadicchāpratighātaḥ pratiroddhṛtvam 
pratirāddheti tatra pāṭhāntaram 
ābhimukhyena hiṃsitā hastādinā guroḥ pratiroddhā capeṭādidānena 
asmin pakṣe sthitam anyatvaṃ vivādasya 
kitavo dyūtasya kārayitā sabhikaḥ 
yas tu svayaṃveditā sa prāg eva niṣiddhaḥ 
kekaram anye paṭhanti kekaro madyapa iti 
sa ca valitaprekṣī adhyardhadṛṣṭiḥ 
kātaram anye 
sa ca śukapakṣatārakaḥ 
madyapaḥ 
surāyā anyasyāriṣṭāder madyasya pātā surāpaḥ patitatvenaiva nirastaḥ 
pāparogī kuṣṭhī 
sa hi loke 'tyantanindyaḥ pāparogīty abhidhātuṃ yuktaḥ 
asmād eva ca pratiṣedhāt yakṣmīty atra na sarvo vyādhigṛhīto gṛhyate kas tarhi kṣayī 
yadi hi sarvo gṛhyeta tenaiva siddhatvāt pāparogīti nākariṣyat 
abhiśastaḥ pātakopapātakayoḥ karteti loke prasiddhaḥ asaty api tatkartṛkatvaniścaye 
dāmbhikaḥ chadmanā dharmaṃ carati lokapaktyartham na kartavyam iti kṛtvā karoti 
rasavikrayī viṣasya vikretā 
tasya hy etad abhidhānam 
upāṃśubhedī rasadaḥ rasadaḥ sattrī ityādi viṣado rasada ucyate 
dhanuḥśarāṇāṃ kartā ca yaś cāgredidhiṣūpatiḥ 
mitradhrug dyūtavṛttiś ca putrācāryas tathaiva ca 
dhanuḥ śarāṃś ca yaḥ śilpīva karoti 
yaś cāgredidhiṣūpatiḥ 
didhiṣūśabdaḥ kākākṣivad ubhayena saṃbadhyate 
smṛtiśāstratvāc cedṛśaḥ saṃbandho labhyate 
lekhāloṣṭhādayo 'pi smṛtyarthaṃ saṃketyante bhavanti cārthakarāḥ 
ata etan na vācyam katham ekaśabdaḥ samāsāntargato dvābhyāṃ bhinnaprasthānābhyām abhisaṃbadhyeta iti 
gautamena hi dvayaṃ niṣiddham 
ihāpi saṃbandhabhede liṅgam 
dvipadaḥ samāsaḥ 
na hy agredidhiṣūpatir nāma kaścid asti 
etau ca vakṣyamāṇalakṣaṇau 
mitradhruk 
mitraṃ yo druhyati 
mitrasya yaḥ kāryopaghāte vartate 
dyūtavṛttir dyūtaṃ jīvikā yasya 
nanu ca kitavo madayapaḥ ity atroktam eva 
nāvaśyaṃ dyūtavṛttir eva dyūtasya prayojakaḥ kiṃ tarhi yaḥ svayaṃ devituṃ na jānāti gurubhayād vā na dīvyati 
vyasanī tu devaiḥ śaptatayānyaṃ devayati 
tadartho dvitīyaḥ kitavaśabdaḥ 
atha vā anṛtaśtīkā dyūtasabhāsthāṇavo dyūtavṛttayaḥ 
putra ācāryo 'dhyāpako yasya 
mukhyam ācāryatvaṃ na putre saṃbhavati 
bhrāmarī gaṇḍamālī ca śvitry atho piśunas tathā 
unmatto 'ndhaś ca varjyāḥ syur vedanindaka eva ca 
vyādhiveśeṣavacā ete 
bhrāmarī apasmārī 
gaṇḍamālī kapole kaṇṭhe piṭakā mālākārā jāyante 
śvitrī śvetakuṣṭhaḥ 
piśunaḥ paramarmaprakāśakaḥ karṇejapaḥ 
unmattaḥ anavasthitacitto dhātusaṃkṣobheṇa piśācagṛhītaḥ yatkiṃcanavādī yatkiṃcanakārī vā 
andhaḥ cakṣurvikalaḥ 
vedanindakaḥ 
nanu ca brahmadviṭśabdenaiva brahmaśabdasyānekārthakatvāt vedanindako gṛhīta eva 
naivam 
anyā nindā anyo dviṣaḥ 
cittadharmo dveṣaḥ taduparyaprītiśabdena kutsanaṃ nindā 
hastigo'śvoṣṭradamako nakṣatrair yaś ca jīvati 
pakṣiṇāṃ poṣako yaś ca yuddhācāryas tathaiva ca 
hastyādīnāṃ vineta damakaḥ gatiśikṣayitā 
nakṣatrair yaś ca jīvati 
nakṣatraśabdena jyotiḥśāstraṃ lakṣyate tena jīvati jyotiṣikaḥ 
pakṣiṇāṃ śyenādīnām ākheṭārthaṃ poṣayitā 
yuddhācāryo dhanurvedopadeśakaḥ 
srotasāṃ bhedako yaś ca teṣāṃ cāvaraṇe rataḥ 
gṛhasaṃveśako dūto vṛkṣāropaka eva ca 
srotāṃsi udakāgamāḥ teṣāṃ bhedakaḥ 
setuṃ bhittvā deśāntare vrīhyādisekārthaṃ nayati 
teṣāṃ ca srotasām eva cāvaraṇe rataḥ 
āvaraṇaṃ ācchādanam 
yataḥ pradeśād udakam udbhavati tat sthagayati 
gṛhāṇāṃ saṃniveśopadeśakaḥ vāstuvidyājīvī sthapatiḥ sūtradhārādiḥ 
na tv ātmano gṛhāṇāṃ saṃniveśayitā 
dūto rājñaḥ preṣyo dāsavad viniyojyaḥ 
dūtas tu saṃdhivigrahādāv eva preṣyate 
vṛkṣān ropayati mūlyena 
dharmārthaṃ tu na doṣaḥ avigarhitācāratvāt 
vihitaṃ vṛkṣāropaṇam daśāmravāpī narakaṃ na yāti 
śvakrīḍī śyenajīvī ca kanyādūṣaka eva ca 
hiṃsro vṛṣalavṛttiś ca gaṇānāṃ caiva yājakaḥ 
śvabhiḥ krīḍati śvakrīḍī 
krīḍārthaṃ śuno bibharti 
śyenair jīvati krayavikrayādinā 
prāguktaḥ pakṣiṇāṃ poṣakaḥ pañjarādisaṃsthitānāṃ dhārayitā 
kanyām akanyāṃ ya karoti sa kanyādūṣakaḥ 
hiṃsraḥ svabhāvakrūraḥ vadharataḥ 
vṛṣalavṛttiḥ śūdrebhyaḥ sevādinā yo jīvati 
vṛṣalaputraḥ iti pāṭhāntaram 
kevalā eva vṛṣalāḥ putrā yasya 
śūdrāpatyaiś ca kevalaiḥ iti garhitācāraḥ 
gaṇānāṃ devatāyājakaḥ 
gaṇayāgāḥ prasiddhāḥ 
ācārahīnaḥ klībaś ca nityaṃ yācanakas tathā 
kṛṣijīvī ślīpadī ca sadbhir nindita eva ca 
ācāro gṛhābhyāgatānāṃ pūjādiprayukter laukikasamācāraḥ tena varjitaḥ 
klībo 'lpasatvaḥ bhagnotsāhaḥ kartavyeṣu 
yācanakaḥ sadaiva yo yācate yaś ca yācñayā parān udvejayati 
vastusvabhāvo 'yaṃ yācñayā yācyamānodvejanam 
nandyādibhyo yuḥ svārthe kaḥ 
kṛṣijīvī svayaṃkṛtayā kṛṣyā jīvati sati copāyāntare asvayaṃkṛtayāpi 
ślīpadī ekaḥ pādo mahān yasya 
sadbhir ninditaḥ durbhagaḥ vināpi doṣeṇa satāṃ dveṣyaḥ 
aurabhriko māhiṣikaḥ parapūrvāpatis tathā 
pretaniryāpakaś caiva varjanīyāḥ prayatnataḥ 
urabhrā meṣās taiś carati krayavikrayādinā vyavaharati taddhanapradhāno vā 
evaṃ māhiṣikaḥ 
paraḥ pūrvo yasyāḥ tasyāḥ patiḥ bhartā 
yā anyasmai dattā anyena vā ūḍhā tāṃ punaḥ yaḥ saṃskaroti punar bhavati bhartā paunarbhavo naro bharttāsāv iti śāstreṇa 
pretān yo niryāpayati vahati 
ete yatnato varjanīyāḥ 
etān vigarhitācārān apāṅkteyān dvijādhamān 
dvijātipravaro vidvān ubhayatra vivarjayet 
vigarhito ninditaḥ ācāraḥ karmānuṣṭhānam eṣām iti 
kāṇādayaḥ pūrvadoṣaliṅgena 
stenādayo 'nubhūyamānadoṣāḥ pratyakṣādinā 
ubhayatra daive pitrye ca 
varjayet pariharet 
apāṅkteyāḥ paṅktiṃ nārhanti 
bhavārthe ḍhak kartavyaḥ 
anarhatvam eva paṅktāvabhavanena pratīyate 
anyair brāhmaṇaiḥ saha bhojanaṃ nārhanti 
ata eva paṅktidūṣakā ucyante 
taiḥ sahopaviṣṭā anye 'pi dūṣitā bhavanti 
brāhmaṇo hy anadhīyānas tṛṇāgnir iva śāmyati 
tasmai havyaṃ na dātavyaṃ na hi bhasmani hūyate 
yathaite stenādayaḥ paṅktidūṣakāḥ evam anadhīyānas tattulyadoṣa ity evamarthaṃ punarvacanam 
anye tu vyācakṣate 
adhīyānānāṃ kāṇādīnām asati vartamāne vigarhitācāratve daive kadācit prāptyartham 
anadhīyāno brāhmaṇo varjyaḥ yas tu adhīte tasmai havyaṃ kavyam iti na dīyate  evamartham evātra havyagrahaṇam 
havye anadhīyānaḥ kevalo varjyaḥ 
ye ca dṛśyamānagarhitācārāḥ 
ato ye ca vacanena ubhyatra pratiṣiddhās te daive pitrye ca varjyāḥ anye tu pitrya eva 
tathā ca vasiṣṭhaḥ
atha cen mantravid yuktaḥ śārīraiḥ paṅktidūṣaṇaiḥ 
adūṣyaṃ taṃ yamaḥ prāha paṅktipāvana eva saḥ  iti 
tṛṇāgnir iva śāmyatīti 
tṛṇāgnir yathā na śaknoti havīṃṣi paktum hutamātreṇa haviṣā śāmyati udvāti ca 
yasminn agnau hutaṃ na bhasmībhavati 
na tato homāt phalam 
evaṃ hi śrūyate asamiddhe na hotavyam 
agnir vai sarvā devataḥ iti 
evam anadhīyāno brāhmaṇas tṛṇāgnitulyaḥ 
etad evāha na hi bhasmani hūyate iti 
yathā tṛṇāgniḥ prāg bhasmībhavati na tatra hūyate evaṃ tādṛśo brāhmaṇo na bhojyate 
apaṅktyadāne yo datur bhavaty ūrdhvaṃ phalodayaḥ 
daive karmaṇi pitrye vā taṃ pravakṣyāmy aśeṣataḥ 
asya pratiṣedhavidheḥ phalam āha 
paṅktim arhantīti paṅktyāḥ 
na paṅktyāḥ apaṅktyāḥ 
daṇḍyādidarśanād rūpasiddhiḥ 
tebhyo dāne yaḥ phalodayaḥ phalotpattir bhavati dātuḥ taṃ sarvam idānīṃ bravīmy avahitā bhavateti 
avratair yad dvijair bhuktaṃ parivettrādibhis tathā 
apāṅkteyair yad anyaiś ca tad vai rakṣāṃsi bhuñjate 
avratāḥ asaṃyatāḥ śāstrācāravarjitāḥ 
parivettṛprabhṛtayo yady api śāstrabāhyās tathāpi bhedena smaraṇārthaṃ doṣagurutvārthaṃ vā kathyante 
anye cāpaṅkteyāḥ kāṇaślīpadyādayaḥ 
tair yad annaṃ bhuktaṃ śrāddhe bhavati tad rakṣāṃsi devadviṣo bhuñjate na ca pitaraḥ 
ato niṣphalaṃ tacchrāddhaṃ bhavatīty uktaṃ bhavati 
rakṣograhaṇam arthavādaḥ 
dārāgnihotrasaṃyogaṃ kurute yo 'graje sthite 
parivettā sa vijñeyaḥ parivittis tu pūrvajaḥ 
agre ādau jātaḥ agrajaḥ sodaryo bhrātocyate 
evam hi paṭhyate
pitṛvyaputrān sāpatnān paranārīsutāṃs tathā 
dārāgnihotrasaṃyoge na doṣaḥ parivedane  iti 
atra sodaryo 'grajaḥ 
tasmin sthite 'kṛtadārāgnisaṃyoge 
tiṣṭhati prakṛtavyāpāranivṛttau prayuktaḥ 
agnihotraśabdaḥ karmavacano 'pi tadarthe 'gnyādhāne vartate 
smṛtyantare viśeṣaḥ paṭhyate
unmattaḥ kilbiṣī kuṣṭhī patitaḥ klība eva ca 
rājayakṣmāmayāvī ca na yogyaḥ syāt pratīkṣitum 
etad apy anadhikāropalakṣaṇārtham 
ataś cāpāṅkteyo 'pi gṛhyate 
kālaviśeṣo 'dhiko vyapekṣate 
tathā ca smṛtiḥ aṣṭau varṣāny udīkṣeta ṣaḍ ity eke iti 
eṣā ca varṣasaṃkhyā yadā kanīyān prāptavivāhakālaḥ tataḥ prabhṛti draṣṭavyaḥ 
vivāhakālaś ca svādhyāyavidhinivṛttiḥ 
nanu ca proṣitādhikāre tat paṭhitam 
bhartari proṣite yaḥ strīṇāṃ pravāsakālas tam upakramya bhrātarītyādi paṭhitam 
satyam 
vākyāntare proṣitaśabdasya pratyakṣaḥ saṃbandho 'vagataḥ 
vākyāntare tu saṃbandhe pramāṇaṃ vaktavyam 
na ca tad asti yathā svaritenādhikāra iti 
na cātra tacchabdo 'sti 
na ca tadapekṣayā vinaiva tasya vākyasyāparipūrṇatvam 
vasiṣṭhena cāviśeṣeṇāgniśabdena smārtasyāpy agner grahaṇaṃ kṛtam 
kecit pitary apy akṛtādhāne vidhim icchanti 
agrajaśabdasya yaugikatvāt pitāpy agrajo bhavatīti 
yady apy evam anyo 'pi yo 'grajas tatrāpy evaṃ prāpnoti 
na cāyam agrajānujavyavahāraḥ pitāputrayor vidyate 
smṛtyantare 'pi tu paṭhyate bhrātari ca jyāsasi iti 
parivittiḥ pūrvajo jyeṣṭhaḥ 
parivittiḥ parīvettā yayā ca parividyate 
sarve te narakaṃ yānti dātṛyājakapañcamāḥ 
prasaṅgāt parivedanasaṃbandhinām anyeṣām api doṣadarśanadvāreṇa niṣedhaṃ karoti 
niṣedhaparivarjitaḥ paribhūto vā vedanena parivittiḥ 
parivarjyaṃ jyeṣṭhaṃ karoti parivedanaṃ parīvettā 
yayā kanyayā ca parividyate 
sarve te narakaṃ yānti 
dātā yājakaś ca yeṣāṃ narakagāmināṃ pañcamaḥ 
dātā kanyāyā evaṃ prakṛtatvāt pitrādiḥ 
yājako vivāhe yaḥ karoti homaṃ yo vā tatropadeṣṭā 
atha vā teṣām eva parivettṛparivittitatkanyādātṝṇāṃ jyotiṣṭomādīnām api yajñānām ṛtvik 
tasmāj jyeṣṭhena tathā kartavyaṃ yathāsya kanīyaso bhrātur vivāhe vighanakatṛtvaṃ na bhavati 
kanīyasāpi kālapratīkṣā dvādaśāṣṭaṣaḍvārṣādiviṣayā kartavyā 
kanyayāpi tādṛśāya dātuṃ na deyam 
dātṛyājakau pañcamau yeṣām iti dvandvagarbho bahuvrīhiḥ 
bhrātur mṛtasya bhāryāyāṃ yo 'nurajyeta kāmataḥ 
dharmeṇāpi niyuktāyāṃ sa jñeyo didhiṣūpatiḥ 
niyogadharmeṇa pravṛtto bhrātur mṛtasya tadbhāryāgamane yo 'nurajyeta prītiṃ bhāvayet 
kāmataḥ 
niyogadharmātikrameṇa sakṛt sakṛd ṛtau ityevaṃ vidhiṃ hitvā icchānurāgaṃ gāḍhāliṅganaparicumbanādi kuryād asakṛd vā pravarteta cetasā vā vikriyeta kāminīpremadṛṣṭibandhavacanādiliṅgenānurāgitvena vibhāvito didhiṣūpatir vedyaḥ 
agredidhiṣūpatilakṣaṇaṃ tu smṛtyantarāt jñeyam jīvaty agredidhiṣūpatiḥ iti 
kecit tu naivāyaṃ samāmnāye śloko 'stīty āhuḥ 
aparipūrṇaṃ ca liṅgaṃ bruvate 
dvayasya lakṣaṇe kartavye na kartavyakariṇām ekasyopapadyate 
smṛtyantare caitad ubhayaṃ lakṣyate
parapūrvāpatiṃ dhīrā vadanti didhiṣūpatim 
yas tv agredidhiṣūr vipraḥ saiva yasya kuṭumbinī 
na tv iha saṃbhavati parapūrvāpateḥ pṛthag eva niṣiddhatvāt 
tasmād anyo didhiṣūpatiḥ 
paradāreṣu jāyete dvau sutau kuṇḍagolakau 
patyau jīvati kuṇḍaḥ syān mṛte bhartari golakaḥ 
patyau jīvati tadgṛhe sthitāyāṃ tadbhāryāyāṃ yo gūḍhotpannaḥ bhaṅgyā upapatitvena vā patyuḥ kṣamayā jāyate so 'nyajātaḥ kuṇḍa ucyate 
mṛte tu golakaḥ 
etāv aniyuktāsutāv iti kecit 
tad ayuktam 
tayor abrāhmaṇyād evāprāptiḥ 
tasmān niyogotpannau kuṇḍagolakau 
kathaṃ punar aniyuktāsutayor abrāhmaṇyam itarayos tu brāhmaṇyam 
jātilakṣaṇe patnīgrahaṇāt sarvavarṇeṣu tulyāsu patnīṣu iti 
saṃbandhiśabdaś ca patnīśabdo bhartṛśabdavat 
yajñasaṃyoge ca patnīśabdo vyutpādyate na cānyadīyayā bhāryayā sahānyasya yajñādhikāraḥ 
yady evaṃ niyogotpannayor api samānanyāyatvān naiva brāhmaṇyam 
daśama etan nirṇeṣyāmaḥ 
mā bhūd vā niyuktāniyukāsutayoḥ kasyacid api brāhmaṇyam 
nanūktam asati brāhmaṇye prāptyabhāvāt pratiṣedhānupapattiḥ 
patitapratiṣedhād eva etad bhaviṣyati 
dvijātikarmabhyo hāniḥ patanam 
dvijatikarmatve sati śrāddhabhojanasya kutaḥ patite prāptiḥ 
āmnāyate ca pratiṣedho ye stenapatitāḥ 
te tu jātāḥ parakṣetre prāṇinaḥ pretya ceha ca 
dattāni havyakavyāni nāśayanti pradāyinām 
jātyākhyāyām iti bahuvacanaṃ prāṇina iti 
brāhmaṇyādivyapadeśam avajānate prāṇina ity evaṃ vyapadeśārhā na vyapadeśāntaram arhanti 
atas te nāśayanti havyakavyāni niṣphalīkurvanti pradāyināṃ dātṝṇām 
parivettrādīnāṃ loke nātiprasiddhatvāt śabdaiś cāsmṛtatvād vyavasthārthaṃ lakṣaṇapraṇayanam 
apaṅktyo yāvataḥ paṅktyān bhuñjānān anupaśyati 
tāvatāṃ na phalaṃ tatra dātā prāpnoti bāliśaḥ 
paṅktim arhantīti paṅktyāḥ 
sadbhir ekatrāsanabhojanādyarhatā paṅktyatā tadabhāvād apaṅktyaḥ 
sa yāvataḥ paṅktyān vidvattapasviśrotriyān bhuñjānān anupaśyati tāvatāṃ na tatra pitṛtṛptyākhyaṃ phalaṃ bhavati 
ataḥ stenādayaḥ śrāddhaṃ kurvatā tataḥ pradeśād apasāraṇīyāḥ 
bāliśo mūrkhaḥ 
vīkṣyāndho navateḥ kāṇaḥ ṣaṣṭeḥ śvitrī śatasya ca 
pāparogī sahasrasya dātur nāśayate phalam 
nanu cāndhasya kuto darśanam yenedam ucyate vīkṣyāndho navater iti 
satyam 
tatpradeśasaṃnidhānam anena lakṣyate 
yāvān deśaś cakṣuṣmato dṛṣṭigocaras tāvato deśād anāvṛtād andho vivāsanīyaḥ 
kāṇaḥ ṣaṣṭeḥ 
nātrāyam artho 'ta ūrdhvaṃ bhojyā iti 
kevalaṃ saṃkhyāpacayena doṣalāghavaṃ prāyaścittaviśeṣārthaṃ jñāpyate 
śvitrī kuṣṭhī bhaṇyate 
pāparogī prasiddhaḥ 
yāvataḥ saṃspṛśed aṅgair brāhmaṇāñ chūdrayājakaḥ 
tāvatāṃ na bhaved datuḥ phalaṃ dānasya paurtikam 
yāvato brāhmaṇān spṛśaty aṅgaiḥ paṅktigataḥ 
atrāpy aṅgasya sparśanaṃ na vivakṣitam kiṃ tarhi pūrvavat taddeśasaṃnidhiḥ 
paurtikaṃ phalam 
pūrte bhavaṃ paurtikam 
bahirvedidānād yat phalaṃ tat paurtikam 
vedavic cāpi vipro 'sya lobhāt kṛtvā pratigraham 
vināśaṃ vrajati kṣipram āmapātram ivāmbhasi 
prasaṅgāc chūdrayājakasyāpratigrāhyatānena kathyate 
vedavid api yadi tasya śūdrayājakasya saṃbandhino dravyasya pratigrahaṃ karoti lobhād ity anuvādaḥ so 'pi vināśaṃ vrajati abhilaṣitenārthena viyujyate dhanaputrapaśuśarīrādinā 
kiṃ punar avedavit 
vedavidaḥ kila pratigrahe nātīva doṣa iti vakṣyati 
āmapātram apakvaṃ śarāvādibhājanam 
ambhasi jale kṣiptam 
somavikrayiṇe viṣṭhā bhiṣaje pūyaśoṇitam 
naṣṭaṃ devalake dattam apratiṣṭhaṃ tu vārdhuṣau 
tasyāṃ jātau jāyate yatra viṣṭhāsya bhojanaṃ bhavati 
evaṃ bhiṣaje 
naṣṭaṃ niṣphalam udvegakaraṃ vā 
naṣṭaṃ hi dravyaṃ udvegaṃ janayati 
avidyamānā pratiṣṭhā sthitir yasya tad apratiṣṭham 
nānārūpaiḥ śabdair evaṃvidhasya dānasya naiṣphalyam kartuś ca doṣasaṃbandhaḥ pratipādyate 
naṣṭam apratiṣṭham iti nānayor arthābhedaśaṅkā kāryā kāryavibhedāt 
yat tu vāṇijake dattaṃ neha nāmutra tad bhavet 
bhasmanīva hutaṃ dravyaṃ tathā paunarbhave dvije 
ayam api pūrvavad vyākhyeyaḥ 
vāṇijakasya bhojanaṃ niṣiddham 
na taddeśasaṃnidhiḥ 
na hi yathā pūrvatra vīkṣyeti dṛṣṭigocare deśe lakṣaṇayā saṃnidhis tadvad iha tādṛśaṃ kiṃcin nibandhanam asti 
paunarbhavo navame vakṣyate 
itareṣu tv apaṅktyeṣu yathoddiṣṭeṣv asādhuṣu 
medo'sṛṅmāṃsamajjāsthi vadanty annaṃ manīṣiṇaḥ 
ye 'sminn apaṅktyadānaphalapradarśanaprakaraṇe paṭhitāḥ andhādayas tebhyo 'nye stenādayaḥ pratikāṇḍoddiṣṭās teṣu yathoddiṣṭeṣu bhojiteṣu dātur imāny upatiṣṭhante medo'sṛṅmāṃsādīni 
tādṛśajātau jāyate yatraitadāhāro bhavati kṛmikravyādgṛdhrādijātāv iti 
manīṣiṇo vedavido vadanti 
sarvasyāyam arthaḥ 
apaṅkteṣu bhojiteṣu śrāddhādhikāro na kṛto bhavaty akaraṇe ca vidhyatikramadoṣo 'vaśyaṃbhāvī nityatvād asya vidheḥ 
apaṅktyopahatā paṅktiḥ pāvyate yair dvijottamaiḥ 
tān nibodhata kārtsnyena dvijāgryān paṅktipāvanān 
apaṅktyaiḥ pūrvoktair upahatā dūṣitā paṅktiḥ pariṣad yair brāhmaṇaiḥ pāvyate nirdoṣā kriyate 
tān vakṣyamāṇaiḥ ślokaiḥ śṛṇuta 
kārtsnyena niḥśeṣeṇa bravīmi 
arthavādarūpāṇy anyāni padāni 
yathaivaikatra bhuñjāno duṣṭo dūṣayati aduṣṭān evaṃ paṅktipāvanaḥ svaguṇātiśayād anyeṣām api doṣān apanudatīty asyārthaḥ 
na cānenāpaṅktyānāṃ bhojanam anujñāpyate kiṃ tarhi paṅktipāvano 'vaśyam anveṣitavyaḥ 
tasmiṃś ca labdhe yady anye nātinipuṇataḥ parīkṣitāḥ tripuruṣaṃ yāvat tathāpi tathāpi na ced upalabhyamānadoṣāḥ vṛthāpi bhojayitavyā ity evamarthaḥ paṅktipāvanopadeśaḥ 
agryāḥ sarveṣu vedeṣu sarvapravacaneṣu ca 
śrotriyānvayajāś caiva vijñeyāḥ paṅktipāvanāḥ 
agryāḥ uttamāḥ sarvasaṃśayavyudāsena nipuṇataḥ svīkṛtavedāḥ 
sarveṣu ca pravacaneṣu agryāḥ ity evam 
procyate vyākhyāyate yair tāni vedārthaḥ pravacanāny aṅgāni 
ṣaḍaṅgo vedo yair abhyasto 'bhyasyate ca 
śrotriyānvaye jātāḥ pitṛpitāmahādayo yeṣāṃ tādṛśā eva 
nanu cedṛśā eva bhojyatayā vihitās tatra ko 'tiśayo yenedānīṃ paṅktipāvanatvam ucyate 
kiṃcidvidvadbhyo dānam sati śrotriyatve vihitam 
na ceha vidvattopāttā 
na ca tayā paṅktipāvanatvopapattiḥ 
guṇaviśeṣāpekṣaṃ hi paṅktipāvanatvaṃ na guṇāpacaye yuktam 
tasmād vidvadabhāve kevalaśrotriyāya dānārtham etat 
asati viduṣe śrotriyāya dānaṃ mukhyam eva na gauṇam ity uktaṃ bhavati 
bahuvacanaṃ vyaktyapekṣam 
cakāraḥ samuccaye 
triṇāciketaḥ pañcāgnis trisuparṇaḥ ṣaḍaṅgavit 
brahmadeyānusaṃtāno jyeṣṭhasāmaga eva ca 
triṇāciketākhyo vedavibhāgo 'dhvaryūṇām pītodakā jagdhatṛṇāḥ ityādiḥ 
tadadhyayanasaṃbandhāt puruṣo 'tra triṇāciketa ucyate 
anye ca triṇāciketam adhīyānānāṃ vratam āmnātam 
tat yena caritaṃ sa triṇāciketaḥ 
atrāpi lakṣaṇayaiva puruṣa ucyate 
na caivaṃ mantavyaṃ tāvanmātreṇa paṅktipāvanatvam kiṃ tarhi sati śrotriyatvādiguṇayoge 'dhiko 'yaṃ guṇo draṣṭavyaḥ paṅktipāvanahetutayā 
pañcāgnividyā nāma chāndogyopaniṣadi vidyāmnāyate steno hiraṇyasya ityādi yasyāḥ phalam 
tadadhyayanasaṃbandhāt puruṣo 'pi pañcāgniḥ pūrvavat 
anye tu pañcāgnayo yasya trayas tretāgnayaḥ sabhyāvasathyau ca dvau pañcāgniḥ 
tatra sabhyo nāma yo mahāsādhanasya śītāpanodārtham eva bahuṣu deśeṣu vyavahriyate 
trisuparṇo nāma mantras taittirīyake bāhvṛcye ca ye brāhmaṇās trisuparṇaṃ paṭhanti ityādiḥ 
ṣaḍaṅgo vedas taṃ vettīti ṣaḍaṅgavit 
brāhmadharmeṇa āhūya dānena yā dattā tasyānusantānas tato jātaḥ 
jyeṣṭhasāmagaś ca 
jyeṣṭhadohāni āraṇyake sāmāni tāni gāyati sa evam ucyate 
atrāpi sāmagānena tadvratācaraṇena vā puruṣa ity ucyate 
vedārthavit pravaktā ca brahmacārī sahasradaḥ 
śatāyuś caiva vijñeyā brāhmaṇāḥ paṅktipāvanāḥ 
vedasyārthaṃ jānāti 
nanu ca ṣaḍaṅgavid ukta eva 
satyam 
aṅgair vinā svayam apy ūhati prajñayā yaḥ sa iha vedārthavid abhipretaḥ 
atha vā tasyaivāyam anuvādaḥ punaḥ punaḥ kriyate 
na vedārthajñānena vinā saty apy anyaguṇayoge śrāddhārhāḥ 
pravaktā vyākhyātā vedārthasyaiva 
brahmacārī 
sahasradaḥ 
aviśeṣopādānena gavāṃ sahasraṃ yo dattavān 
idaṃ ca yuktam 
sahasraśabdasya bahunāmatvāt bahu yo dadāti udāro vety arthaḥ 
na hi gavāṃ saṃkhyeyatve pramāṇam asti 
vede 'py uktam gāvo vai yajñasya mātaraḥ iti 
aviśeṣacodanāyāṃ gāvaḥ pratīyante 
śatāyur vṛddhavayāḥ 
sa hi paripakvakaṣāyatayā pāvanatvam aśnute 
śatam āyur asyeti śatāyuḥ 
varṣāṇi saṃkhyeyāni prasiddheḥ 
atha vā śataśabdo bahvarthaḥ bahvāyuḥ 
vṛddhavayastvaṃ cātrābhipretam 
uktaṃ tu gautamīye yuvabhyo dānaṃ prathamam eke pitṛvat iti 
evamartham eva ca brahmacārigrahaṇam iha vyācakṣate 
sa hi pūrvavayā bhavati 
pūrvedyur aparedyur vā śrāddhakarmaṇy upasthite 
nimantrayīta tryavarān samyag viprān yathoditān 
uktā yādṛśā brāhmaṇā bhojanīyāḥ 
idānīm anyetikartavyatocyate 
pūrvedyur yad ahaḥ śrāddhaṃ kartavyam amāvāsyāyāṃ trayodaśyāṃ vā tataḥ pūrvasminn ahani caturdaśyāṃ dvādaśyāṃ vā śvaḥ śrāddhe kartavye brāhmaṇān nimantrayet 
aparedyus tadahar eva vā 
vikalpaś cātra niyamāpekṣaḥ 
yaḥ śaknoti niyamān pālayituṃ sa pūrvedyuḥ aśaktas tadahar eva 
adhikaniyamānupālanāc ca mahāphalam 
nimantraṇe kartavye adhyeṣaṇapūrvakam vyāpāraṇam abhyupagamanaṃ ca 
trayo 'varā yeṣāṃ te tryavarāḥ 
yady atyantaṃ nyūnās tadā trayaḥ 
śaktau tv ayujo yathotsāham ity uktam 
avaśiṣṭaḥ padasaṃghātaḥ ślokapūraṇārthaḥ 
upasthite prāpte 
yathoditān yathoktān 
nimantrito dvijaḥ pitrye niyatātmā bhavet sadā 
na ca chandāṃsy adhīyīta yasya śrāddhaṃ ca tad bhavet 
pitrye śrāddhe nimantrito niyatātmā bhavet 
saṃyatātmā brahmacaryaṃ parirakṣet anyāṃś ca yamaniyamān anutiṣṭheta snātakavratādīn 
puruṣavratānāṃ nṛtyagītādipratiṣedhānāṃ karmāṅgatā vidhīyate 
tathā kartavyaṃ śrāddhakṛtā yathāsau brāhmaṇo nimantraṇāt prabhṛti saṃyatendriyo bhavati anyathā śrāddhaṃ duṣyet 
na ca chandāṃsi vedān adhīyīta 
yac ca vedākṣaroccāraṇam adhyayanaṃ tan niṣidhyate 
japas tu saṃdhyopāsanādāv apratiṣiddhaḥ 
yasya tatkartavyaṃ srāddhaṃ bhavet 
pitrye śrāddhe nimantritavan niyatātmā bhavet 
saṃyatātmā ca so 'pi niyatātmā bhaved iti padayojanā 
ato bhoktuḥ kartuś ca nimantraṇāt prabhṛti tulyo niyamo 'nadhyayanaṃ ca 
nimantritān hi pitara upatiṣṭhanti tān dvijān 
vāyuvac cānugacchanti tathāsīnān upāsate 
nimantritena niyatātmanā bhavitavyam ity asya vidher arthavādo 'yam 
yasmān nimantritān brāhmaṇān adṛśyena rūpeṇa pitara upatiṣṭhanti taccharīram anpraviśanti yathā bhūtagrahāviṣṭam 
vāyuvad anugacchanti 
yathā vāyuḥ prāṇaḥ puruṣaṃ gacchantam anugacchati na gacchantaṃ prāṇo jahati evaṃ pitaro vāyubhūtā bhavanti 
tathāsīnān brāhmaṇān upāsate 
gacchatsv anugacchanti upaviṣṭeṣūpaviśanti 
nimantritā dvijā pitṛrūpāpannā bhavantīty arthaḥ 
tasmān na svatantrair nimantritair bhavitavyam 
ketitas tu yathānyāyaṃ havye kavye dvijottamaḥ 
kathaṃcid apy atikrāman pāpaḥ sūkaratāṃ vrajet 
ketita upanimantritaḥ 
havye kavye daive pitrye ca 
aṅgīkṛtya nimantraṇam abhyupagamya śrāddhabhojanam yadi kathaṃcid atikrāmati bhojanakāle na saṃvidhīyate brahmacaryaṃ ca na rakṣati tadā sūkaratāṃ gacchati sa brāhmaṇaḥ 
kathaṃcit kāmād vismṛtya vā 
yathānyāyam iti vṛttapūraṇam 
anye tv āhuḥ 
prārthyamānasyānabhyupagama evātikramaḥ 
tathā ca srāddhakalpe uktam aninditenāmantrito nātikrāmet iti 
etac cāyuktam 
lipsayā pravṛttiḥ śrāddhe na punaḥ śāstrataḥ 
tatrāsatyāṃ lipsāyāṃ yadi nāṅgīkaroti tadā ko doṣaḥ 
āmantritas tu yaḥ śrāddhe vṛṣalyā saha modate 
dātur yad duṣkṛtaṃ kiṃcit tat sarvaṃ pratipadyate 
vṛṣalīśabdaḥ strīmātropalakṣaṇārthaḥ sāmānyena brahmacaryasya vidhānāt 
ato brāhmaṇy api vṛṣaly eva 
vṛṣasyati cālayati bhartāram iti yaugikatvaṃ darśayati 
ato 'yam arthaḥ 
bhojanam aṅgīkṛtya tadahaḥ yaḥ striyā saha modate ramate tayā saha suratasaṃbhogecchayā saṃlāpāliṅganādy api yo janayati tasyāyaṃ doṣaḥ 
dātuḥ śrāddhasya kartuḥ yad duṣkṛtaṃ pāpaṃ kiṃcit tat sarvaṃ tasmin saṃkrāmati 
aniṣṭaphalayogamātram anena nirdiśyate 
anyathā yatra dātā puṇyakṛt tatra na kaścid doṣaḥ syāt 
modanaṃ harṣotpattiḥ 
tena saṃlāpāliṅganādy api na kartavyam 
akrodhanāḥ śaucaparāḥ satataṃ brahmacāriṇaḥ 
nyastaśastrā mahābhāgāḥ pitaraḥ pūrvadevatāḥ 
akrodhanāḥ krodhavarjitāḥ 
śaucaparāḥ 
śaucaṃ śuddhatā mṛdvāribhyāṃ prāyaścittenāntaḥśuddhyā vā 
satataṃ śuddher viśeṣanam 
tena niṣṭhīvanādāv ācamanādi tatkṣaṇam eva kartavyam 
brahmacāriṇaḥ strīsaṃbhogaṃ pariharati 
nyastaśastrāḥ 
nyastaṃ tyaktaṃ śastraṃ yaiḥ 
śastragrahaṇaṃ daṇḍapāruṣyopalakṣaṇārtham 
mahābhāgāḥ 
audāryadhanitvādiguṇayogo mahābhāgatā 
yata evaṃvidhaṃ pitṝṇāṃ rūpam te ca brāhmaṇān āviśanti atas tais tadrūpadhāribhir bhavitavyam ity arthavādenāyam artho vidhīyate 
pūrvadevatāḥ pitaro nāma kalpāntare 'py ete devatā eveti stutiḥ 
pūrvakālaṃ pitṝṇām arcanīyatvāt pūrvagrahaṇam 
yasmād utpattir eteṣāṃ sarveṣām apy aśeṣataḥ 
ye ca yair upacaryāḥ syur niyamais tān nibodhata 
ya eteṣāṃ ptṝṇām utpattir ye ca pitaro yair upacaryāḥ 
brāhmaṇena somapāḥ kṣatriyeṇa haviṣmantaḥ ityādi 
tat sarvam apy aśeṣata idānīm ucyamānaṃ nibodhata budhyadhvam 
niyamair ity anuvādaḥ pūrvam eva vihitatvāt niyatātmā bhavet iti 
bahuvacanaṃ bahutvān niyamānām 
manor hairaṇyagarbhasya ye marīcyādayaḥ sutāḥ 
teṣām ṛṣīṇāṃ sarveṣāṃ putrāḥ pitṛgaṇāḥ smṛtāḥ 
hiraṇyagarbhaḥ prajāpatiḥ 
tasya putro hairaṇyagarbho manuḥ 
tathā coktaṃ prathamādhyāye evaṃ sarvaṃ sa sṛṣṭvedaṃ māṃ ca iti 
tasya manor ye marīcyādayaḥ putrāḥ atryaṅgirasāv ityādayas teṣām ṛṣīṇāṃ ye putrās ta ete pitṛgaṇāḥ 
nanu ca pitrādayaḥ sarvasyātmīyāḥ pitaraḥ 
evaṃ hi coditam pitre pitāmahāya prapitāmahāya piṇḍān nirvapet 
tathā ata ūrdhvaṃ putrās tribhyo dadyuḥ iti 
tatra kim idam ucyate ṛṣīṇāṃ putrāḥ pitaraḥ somapā nāma viprāṇām iti 
na ca vikalpaḥ śakyaḥ pratipattum somapebhyo dadyāt pitṛpitāmahebhyo vā iti 
ata utpattau putreṇa kartavyam iti śrūyate 
saṃbandhiśabdaś ca putraśabdaḥ 
tathā pitā yasya tu vṛttaḥ syāt iti 
tasmād vaktavyo 'sya prakaraṇasyārthaḥ 
ucyate 
stutir iyaṃ pūrvavidhiśeṣabhūtā 
nātra teṣāṃ saṃpradānatā śrutā 
nanu ca upacaryāḥ iti vidhir asti 
nāyaṃ caratiḥ sāmānyakriyārūpo vidhiviṣayo bhavitum arhati 
upacāro nāma kaścid dānayāgādivad vede na pratīyate 
prāyeṇa hy ayaṃ karotivat saṃnihitakriyāparatayā prayujyate 
saṃnihitaṃ ca śrāddham 
tatra viśiṣṭhasaṃpradānakaṃ vihitaṃ na śakyaṃ punar vidhātum vidheyatvena ca na saṃnidhir asti 
saṃnihitasya caratir bādhakaḥ 
yo 'pi loke gurava upacaryāḥ itiprayogas tatrāpi śuśrūṣālakṣaṇārthaḥ pādadhāvanādiḥ pratīyate 
so 'pi yathoditānāṃ pitṝṇāṃ na saṃbhavati 
prakṛtyaikavākyatayā cārthavattopapatter nārthāntarakalpanāpi saṃbhavati 
yadi ca somapādayo yathāvarṇaṃ śrāddhe devatātvenābhipretāḥ syus tato 'bhijanavarṇanam upayogi 
stāvakatve tu sarvam upapadyate 
yaḥ kaścit pitṛdveṣāt pitrye karmaṇy upahatabuddhir anādaravānt syāt tasya pravṛttyartham idam ārabhyate 
maivaṃ maṃsthāḥ mṛtamanuṣyarūpāḥ pitaraḥ ye na tarpitāḥ śrāddhe kiṃ doṣaṃ kariṣyanti tarpitā vā kiṃ guṇam iti 
yata ete mahāprabhāvāḥ 
sarvasya jagataḥ prabhur hiraṇyagarbhas tasya putro manuḥ tasyaite pautrāḥ 
ata eva ṛṣīṇāṃ cety ucyate 
na manor ye kecid anye putrāḥ kiṃ tarhi ṛṣayas te ca prathitaprabhāvā marīcyādayaḥ 
teṣāṃ putrāḥ pitaraḥ 
bahuvidhāś ca pratipattāro ya etādṛśebhyo 'rthavādavākyebhyaḥ pravartantetarām 
ye ca vyācakṣate somapādidṛṣṭiḥ pitṛṣu kartavyā iti te pramāṇābhāvād upekṣaṇīyāḥ 
na hi yathāditye brahmadṛṣṭiḥ upadiśyate evam iha tādṛśaṃ kiṃcana vacanam asti 
ye 'py āhuḥ gṛhītvā gotranāmanī pitṛbhyo dadyāt iti tac caitadgotraṃ somapāḥ ityādivarṇabhedena 
tad apy ayuktam 
nāmanirdeśo 'yaṃ na gotranirdeśaḥ somapānām iti śravaṇāt 
gotranāmadheyatve 'pi nāmaśabda upapadyata eveti cet evaṃ tarhi gotranirdeśe vaiyadhikaraṇyaṃ syāt pitṝṇāṃ somapā gotram iti na tu pitaraḥ somapā iti 
athābhedopacāreṇa gotreṇa saṃtānavyapadeśo dṛṣṭa ity ucyate yathā babhrur mandur iti 
atrocyate 
idam iha nirūpyaṃ kim etad gotraṃ nāma 
ādipuruṣaḥ saṃjñākārī vidyāvittaśauryaudāryādiguṇayogena khyātatamo yena kulaṃ vyapadiśyate 
evaṃ tarhi sarveṣām eva brāhmaṇādīnām avāntaragotrabhedāḥ santīti 
smaranti ca yādṛśaṃ puruṣaṃ tatsaṃtānajāḥ puruṣā vayam amuṣyakule jātāḥ ity atas tenaiva vyapadeśo yuktaḥ 
na hi somapā vayam iti kaścid gotratvena somapān smarati yathā bhṛgugargagālāvān 
brāhmaṇānāṃ ca tair eva gotravyapedeśo yuktaḥ 
tāni hi mukhyāni gotrāṇi 
rūḍhirūpeṇa na tatra gotraśabdaḥ pravartate 
na hi teṣāṃ gotratve etallakṣaṇam asti ādipuruṣaḥ saṃjñākārī gotram iti anāditvād etadgotrāṇām brāhmaṇādijātivat 
na hi parāśarajanmata ūrdhvaṃ pārāśaravyapadeśaḥ keṣāṃcid brāhmaṇānām 
evaṃ sati ādimattā vedasya prasajyeta 
ato nityatvād etasya gotravyapadeśasyodakatarpaṇādau tad eva gotraṃ śrayitavyam 
ye tu saṃjñākāriṇas te na nityāḥ idānīṃtanāḥ 
na ca nitye saṃbavaty anityasomapādānaṃ vaidike karmaṇi yuktam 
ato brāhmaṇair yathāgotraṃ gārgyāya gargagotrāya vā svadhā idam udakam astv iti evamādiśabdenoddeśaṃ kṛtvā tato nāmoccārya udakadānādi kartavyam 
kṣatriyādīnāṃ naitādṛśo gotravyavahāro vidyate 
na hi yathā brāhmaṇo gotraṃ niyataṃ smarati evaṃ kṣatriyādayaḥ 
tasmāt teṣāṃ laukikam eva gotram ādipuruṣaḥ saṃjñākārī khyātatama iti 
atas tena gotreṇa śrāddhādau vyapadiśyante ādimatāpi nāmadheyenaiva 
na tu teṣāṃ kṣatriyāṇāṃ havirbhugityādigotratayā śrāddhādau vyapadeśam arhanti 
ye 'py āhur ajñātapitrādināmakā ye teṣām etaiḥ śabdaiḥ śrāddhādi codyate somapān āhvayāmi somapebhyaḥ svadhā iti 
etad api na samyak 
uktaṃ hi nāmāny avidvāṃs tataḥ pitāmahaprapitāmaheti 
yadi cārthavādatayā na prakṛtaśeṣatvenārthvattā labhyeta tata eva kalpā āśriyeran 
na tv ekavākyatayānvaye saṃbhavati vākyabhedakalpanenārtho nyāyyaḥ 
virāṭsutāḥ somasadaḥ sādhyānāṃ pitaraḥ smṛtāḥ 
agniṣvāttāś ca devānāṃ mārīcā lokaviśrutāḥ 
śrāddhārthavādā amī ślokāḥ aśeṣeṇaikavākyatvāt 
na hi sādhyānāṃ pitaraḥ śrāddhasaṃpradānaṃ śiṣyante devatātvāt sādhyānām 
devatānāṃ ca na karmasv adhikāraḥ niyojyatvābhāvāt 
na hi devatā niyoktuṃ śakyate devatātvahāniprasaṅgāt 
adhikāre sati pratipattavyaṃ kartṛtvam 
kartṛtve ca kutaḥ saṃpradānabhāvaḥ 
na cānyad devatārūpam 
virājaḥ sutāḥ virāṭsutāḥ somasado nāma te sādhyānāṃ pitaraḥ 
īdṛśam eva nityaṃ karmāvaśyaṃ kartavyam yat sādhyāḥ pūrvadevāḥ kṛtakaraṇīyā api pitṝn arcayanti 
agnau pakvaṃ carupuroḍāśādikaṃ svadante agniṣvāttāḥ devānām indrāgnyādīnāṃ pitaraḥ 
marīcer jātā mārīcāḥ 
lokaviśrutāḥ prasiddhāḥ 
daityadānavayakṣāṇāṃ gandharvoragarakṣasām 
suparṇakinnarāṇāṃ ca smṛtā barhiṣado 'trijāḥ 
sarva ete daityādayah śāstrānadhikṛtāḥ arthavādārthaṃ saṃkīrtyante 
teṣāṃ ca svarūpam itihāsaprasiddham 
suparṇā pakṣiviśeṣāḥ 
kinnarā aśvamukhās tiryañcaḥ 
evaṃvidham etat pitryaṃ karma yad daityadānavarakṣāṃsi yajñavidhvaṃsakarāṇy api nātivartante tathā tiryañco 'py asaṃjñāsmṛtikāḥ 
atrer jātā barhiṣado nāma 
somapā nāma viprāṇāṃ kṣatriyāṇāṃ havirbhujaḥ 
vaiśyānām ājyapā nāma śūdrāṇāṃ tu sukālinaḥ 
uktārthaḥ prāg evāyaṃ slokaḥ 
somaṃ pibanti jyotiṣṭomādidevatā indrādayaḥ 
havirbhujaś carupuroṣāśādidevatāḥ 
ājyapā āghārāvājyabhāgaprayājādidevatāḥ 
sukālinaḥ 
kālayanti apavarjayanti karmeti sukālinaḥ 
karmāpavargahomadevatā ayāś cāgnesyanabhiśastīś ca ityādivihitāḥ 
somapās tu kaveḥ putrā haviṣmanto 'ṅgiraḥsutāḥ 
pulastyasyājyapāḥ putrā vasiṣṭhasya sukālinaḥ 
havirbhuja eva haviṣmantaḥ 
kavir bhṛguḥ 
kāvyaṃ vadanty uśanasam iti smaranti bhārgavaṃ ca 
yathaitā devatā ṛṣīṇāṃ putrā evaṃ tvadīyāś cāpi pitaro devatārūpā eveti māvamaṃsthāḥ 
anagnidagdhān agnidagdhān kāvyān barhiṣadas tathā 
agniṣvāttāṃś ca saumyāṃś ca viprāṇām eva nirdiśet 
anagnidagdhaḥ somaḥ 
na hy agninā tasya pāko 'sti 
tena yā devatā ijyante tā apy anagidagdāḥ samṛddhās tadguṇata ucyante 
evam agnidagdhāni carupuroḍāśādīni havīṃṣi agninā pacyante 
tair yā devatā ijyante tā agnidagdhāḥ 
pūrvavad evam abhisaṃbandhaḥ kriyate 
ye agnidagdhā ucyante tān agnidagdhān nirdiśet 
ye anagnidagdhās tānt somapān eva nirdiśet 
evaṃ kāvyān barhiṣada iti 
kaveḥ putrāḥ kāvyās te ca somapās tu kaveḥ putrāḥ ity uktāḥ 
barhiṣado 'trijā uktāḥ 
nāyam evakāro yathādeśam draṣṭavyaḥ 
tathā hy ayam arthaḥ syāt 
viprāṇām eveti pitaro na kṣatriyādīnām 
tac ca prāguktena virudhyate 
na caite varṇabhedena pitṛtvenoktāḥ yena tasmād ācchidya brāhmaṇādisaṃbandhitā eṣām ucyate 
tasmād apakṛṣya evakāro 'gniṣvāttan eva saumyān eva nirdiśed ity evaṃ saṃbandhanīyaḥ 
vipragrahaṇam anuvādatvāt kṣatriyādipradarśanārtham 
evaṃnāmānaś caite pitaro vede śrūyante agniṣvāttāḥ pitaro ye 'gnidagdhā ye anagdagdhāḥ iti tān mantrān udāhṛtya vivṛṇoti 
atha vaivaṃ saṃbandhaḥ kriyate 
ya etaiḥ śabdaiḥ pitara ucyante tān viprāṇām eva nirdiśet svapitṝn 
na ca śabdabhedenārthabhedaśaṅkā kartavyā 
vipragrahaṇam adhikāryupalakṣaṇārthaṃ prādhānyāt 
pradhānena hy upalakṣaṇaṃ bhavati rājā gacchati iti 
ya ete tu gaṇā mukhyāḥ pitṝṇāṃ parikīrtitāḥ 
teṣām apīha vijñeyaṃ putrapautram anantakam 
ete tu mukhyā gaṇāḥ somapādayaḥ pitṝṇām 
teṣām api putrapautrāḥ anantā vidyante 
te 'pi pitara eva 
asmād vāniyamavacanād etad gamyate 
na somapādaya uddeśyāḥ 
yadi hi teṣām api putrapautrāḥ pitaras te hy uddeśyāḥ syuḥ na ca teṣāṃ kiṃcin nāmadheyam āmnātam 
tasmād arthavādataivāvasīyate 
gavāśvaprabhṛtitvāt putrapautram ity ekavadbhāvaḥ 
anantakam aparimitam 
svārthe kaḥ 
ṛṣibhyaḥ pitaro jātāḥ pitṛbhyo devamānavāḥ 
devebhyas tu jagat sarvaṃ caraṃ sthāṇv anupūrvaśaḥ 
na pitryaṃ karma daivāt karmaṇo nyūnaṃ draṣṭavyam 
api tu tad eva pradhānatamam 
yato janmajyeṣṭhāḥ pitaro devānām 
tathā hi ṛṣibhyaḥ pitara utpannāḥ pitṛbhyo devā ity eṣa sṛṣṭikramaḥ 
devebhyo 'nyat sarvaṃ jagat caraṃ jaṅgamaṃ sthāṇu sthāvaram anupūrvaśaḥ prathame 'dhyāye uktaḥ kramaḥ 
atikrānto 'rthavādasaṃpātaḥ 
rājatair bhājanair eṣām atho vā rajatānvitaiḥ 
vāry api śrāddhayā dattam akṣayāyopakalpate 
rājatāni ca bhājanāni rūpyamayāni pātrāṇi 
tadabhāve rajatānvitaiḥ dārumayāni tāmramayāni sauvarṇāni vā raupyeṇaikadeśayuktāni kartavyāni 
etac ca pātraṃ deyaṃ ghṛtamadhvādivyañjanasauhityākṣiptaṃ pātram tatreyaṃ rūpyamayatā vidhīyate pātre 
yac ca piṇḍanirvapaṇādi taddhastābhyām eva kartavyam 
yad apy udakaninayanaṃ piṇḍeṣv avanejanādi ca tad api hastābhyām eva apasavyena hastena iti vacanāt 
yat tūdakatarpaṇam ānvahikaṃ tad api hastenāpasavyena savyena vā kartavyam 
idaṃ hi śrāddhaprakaraṇe paṭhitam 
tan na 
aprākaraṇikasya karmaṇo 'ṅgam apy anārabhyādhītam 
tatraiva vacanam asti 
bhavatu anuvādaḥ syāt 
vāry api 
apiśabdaḥ pātrapraśaṃsāṃ sūcayati 
tiṣṭhatu tāvat saṃskṛtabhojanadānaṃ vārimātram api yadi rūpyapātreṇa dīyate tadrūpyaguṇasaṃbandhād akṣayaṃ bhavati 
akṣayāyopakalpate 
akṣayāyās tṛpter hetur bhavatīty arthaḥ 
śraddhayeti sarvadāneṣu vihitatvād anuvādaḥ 
devakāryād dvijātīnāṃ pitṛkāryaṃ viśiṣyate 
daivaṃ hi pitṛkāryasya pūrvam āpyāyanaṃ smṛtam 
devān uddiśya yat kriyate tad daivaṃ kāryam 
tataḥ pitṛkāryaṃ viśiṣyate viśeṣeṇa kartavyam uddiśyate 
anena pitryasya prādhānyam āha 
daivaṃ tatrāṅgaṃ karmety uktaṃ bhavati 
aṅgakarmatām eva spaṣṭayati 
daivaṃ hi yad brāhmaṇabhojanaṃ tat pitṛkāryasyāpyāyanaṃ vṛddhikaram 
na svataḥpradhānaṃ pitryasyaiva poṣakam 
teṣām ārakṣabhūtaṃ tu pūrvaṃ daivaṃ niyojayet 
rakṣāṃsi vipralumpanti śrāddam ārakṣavarjitam 
rakṣaiva ārakṣaṃ tat prāptaṃ ārakṣabhūtaṃ ārakṣārtham ity uktaṃ bhavati 
upamāyāṃ vā bhūtaśabdaḥ rakṣārtham iva 
yadā tu rakṣārtham ataḥ pūrvaṃ daivaṃ brāhmaṇaṃ niyojayet nimantrayet āsane copaveśayet 
aparo 'rthavādaḥ 
rakṣāṃsi adṛśyāni kānicit satvātni itihāse 
kriyā vipralumpanti ācchidyanti pitṛbhyaḥ śrāddham 
ke punar devā uddeśyāḥ 
gṛhye tāvat viśvān devān havāmahe iti mantrasya viniyogād viśvedevāḥ pratīyante 
purāṇe 'py uktam viśvedevā iti śrutiḥ iti 
daivādyantaṃ tad īhete pitrādyantaṃ na tad bhavet 
pitryādyantaṃ tv īhamānaḥ kṣipraṃ naśyati sānvayaḥ 
ādiś ca antaś ca ādyantau 
daivaṃ ādyantāv asyeti daivādyantam 
daivena karmaṇā ādir upakramaḥ śrāddhasya kartavyaḥ 
ataś ca nimantraṇaṃ devānāṃ pūrvaṃ kartavyam 
antaḥ samāptiḥ 
visarjiteṣu pitryeṣu brāhmaṇeṣu paścād devānāṃ visarjanaṃ kartavyam 
gandhādidāne 'pi daivopakramatāṃ manyante 
na tu teṣāṃ padārthānāṃ daivenopakramasamāptī saṃbhavataḥ āvṛttiprasaṅgāt 
prayogadharmaś cāyaṃ daivādyantatā na pratipadārthadharmaḥ 
padārthānāṃ tu gandhamālyādīnāṃ daivopakramatāviśeṣeṇa kartavyam uddiśyate 
tāvat pravṛttikenaiva krameṇa siddhyati 
nimantraṇaṃ tāvad daivapūrvaṃ kartavyam 
yata eva prathamaḥ padārtha ārabdhas tata evānyeṣām ārambho yuktaḥ 
padārthaḥ padārthāntarārambhaṃ niyacchati yataḥ 
tad uktam prakṛtyā kṛtakālānāṃ guṇānāṃ tadupakramāt iti 
tac chrāddhakarma īheta kuryāt 
pariśiṣṭo 'rthavādaḥ 
pitryādyantaṃ na tad bhavet 
daivādyantatvasya vihitatvāt pitryādyantapretiṣedho 'rthavādatayā laukikavākyavan neyaḥ 
loke hi kiṃcid vidhāya tadviparītam aprāptam api niṣedhati 
kriyā hi drvayaṃ vinayati nādravyam iti 
kṣipraṃ naśyati sānvayaḥ 
saṃtānāphalapradarśanarūpo 'yaṃ nindārthavādaḥ 
ataś ca sarvaṃ pariveṣaṇādi daivapūrvakaṃ kartavyam 
yat tv antarā bhaktādyupanayanaṃ pipāsatāṃ ca pānādidānaṃ tad yasyaivecchā prathamam upajātā tasmā evopanetavyam 
anarthinas tadanurodhenopanīyamāne pradhānavidhibādhaḥ syāt harṣayet brāhmaṇān iti 
tathā kaścin madhurarasapriyo 'paro 'mlarasasātmyas tatra bhakṣyaṃ bhojyaṃ ca vividhaṃ pānāni surabhīṇi ca iti bahuṣu pānakeṣu satsu yady anyānurodhena na anyatra rasasātmyam āpādayet tato vyādhir asya janitaḥ syāt 
tasmād upakramasamāpane eva daivādinā 
śuciṃ deśaṃ viviktaṃ ca gomayenopalepayet 
dakṣiṇāpravaṇaṃ caiva prayatnenopapādayet 
śucir bhasmāsthikapālakādyanupahataḥ 
vivikto vistīrṇo bahubhir janair anākīrṇaḥ 
dakṣiṇāpravaṇo dakṣiṇasyāṃ diśy avanataḥ 
tādṛśaṃ deśaṃ yatnena saṃpādayet 
svabhāvataś cet tādṛśo na labhyate tathā kartavyaṃ yathā svavyāpāreṇa saṃpādyate 
taṃ ca gośakṛtopalepayet 
mṛdādayo nivartante gomayenopalepaniyamāt 
avakāśeṣu cokṣeṣu jalatīreṣu caiva hi 
vivikteṣu ca tuṣyanti dattena pitaraḥ sadā 
avakāśo deśaḥ 
cokṣāḥ svabhāvaśucayo manaḥprasādajanakā araṇyādayaḥ 
jalatīrāṇi saritsamīpapulinādīni 
vivikteṣu vijaneṣu tīrtheṣu ca 
vidhyantaram idam 
ataś ca gomayopalepananiyamo nāsti upapādayed iti vacanāt 
yatra saṃpādyaṃ śucitvaṃ tatrāsau niyamaḥ 
svabhāvataḥ śuciṣu dṛṣṭam adbhir nirṇiktam ity etāvataiva yogyatā 
eteṣu deśeṣu dattena kṛtena śrāddhenātyantatuṣṭāḥ pitaro bhavantīti 
āsaneṣūpakḷpteṣu barhiṣmatsu pṛthak pṛthak 
upaspṛṣṭodakān samyag viprāṃs tān upaveśayet 
upakḷpteṣu kalpiteṣu vinyasteṣu pṛthak pṛthak vibhāgena 
naikam āsanaṃ dīrghadhautaphalakādi sarvebhyo dadyāt 
parasparaṃ yathā na spṛśanti tathopaveśanīyā iti pṛthaggrahaṇam 
barhiṣmatsu darbhaviṣṭarāstīrṇeṣu 
upaspṛṣṭodakān snātān kṛtācamanavidhīṃś ca 
tān pūrvanimantritān upaveśayet 
upaveśya tu tān viprān āsaneṣv ajugupsitān 
gandhamālyaiḥ surabhibhir arcayed devapūrvakam 
upaveśanānantaraṃ gandhamālyair arcayet 
gandhān kukuṅkumakarpūrādīn dadyāt 
mālyāni kusumasrajaḥ 
surabhigrahaṇaṃ mālyaviśeṣaṇam 
nirgandhāni puṣpāṇi na dadyāt 
gandheṣv api yuktaṃ viśeṣaṇam santi gandhā asurabhayas tannivṛttyartham 
atha vā surabhibhir dhūpaiḥ 
svatantraṃ surabhigrahaṇam 
daivebhyo brāhmaṇebhyaḥ pūrvaṃ dattvā tataḥ pitryebhyo dātvayam 
idaṃ tu daivapūrvagrahaṇaṃ prāgbhojanapravṛtteḥ padārthānāṃ tadādiniyamārtham 
pravṛttabhojanānāṃ tu pānavyañjanādiṣu na niyama ity evamarthaṃ āhuḥ 
anyathā ko 'rthaḥ punar abhidhāne syāt 
ajugupsitān aninditān viprān 
anuvādo 'yam 
tādṛśānām eva vidhānam 
atha vā saty api bhūtapratyayanirdeśe prakṛtyarthakartavyatāniṣedha evāyam 
upariṣṭān na jugupseta na nindetety uktaṃ bhavati 
pratyayārthamātratyāgo varaṃ na sarvapadārthatyāga iti manyante 
anuvāde hi kṛtsnam eva padam anarthakam 
teṣām udakam ānīya sapavitrāṃs tilān api 
agnau kuryād anujñāto brāhmaṇo brāhmaṇaiḥ saha 
anulipteṣu sragviṣu surabhidhūpāñ jighratsu arghodakam upanetavyam 
tenaiva sapavitrāṃs tilān api 
pavitraśabdo darbheṣu vartate 
teṣāṃ brāhmaṇānām udakam ānīya datvā tair anujñāto 'gnau homaṃ kuryāt 
brāhmaṇair anujñātaḥ kuryād iti saṃbandhaḥ 
saha sarve yugapad anujñāṃ dadyuḥ 
anujñāpanavākyam api sāmarthyaprāptam 
na hi te 'prārthitā anujānīran 
tataś ca agnau karvāṇi kariṣye ity evamādīni praśnavākyāni labhyante 
anujñāvākyam api sāmarthyāt prāptam 
sarvaṃ caitat sādhubhiḥ śabdaiḥ kartavyam 
pradarśitaṃ caitat gṛhyakāraiḥ agnau karavāṇi kariṣye iti cānujñāpayed oṃkurv ity evaṃ brūhyuḥ 
agneḥ somayamābhyāṃ ca kṛtvāpyāyanam āditaḥ 
havirdānena vidhivat paścāt saṃtarpayet pitṝn 
yad agnau kartavyaṃ tad ucyate 
agneḥ caturthyarthe ṣaṣṭhī 
agnir ekā devatā 
somayamābhyām iti dvandvasya devatātvam agnīṣomavat 
anayor devatayor ādita āpyāyanaṃ havirdānena kṛtvā paścāt saṃtarpayet pitṝn 
piṇḍanirvapaṇaṃ brāhmaṇabhojanaṃ ca kuryād ity arthaḥ 
gṛhye tv anyā devatāḥ samāmnātāḥ 
yeṣāṃ gṛhyaṃ nāsti teṣām idaṃ devatāvacanam 
āpyāyanaṃ poṣaṇam 
haviṣā devatāḥ puṣyanti ity arthavādaḥ 
agnyabhāve tu viprasya pāṇāv evopapādayet 
yo hy agniḥ sa dvijo viprair mantradarśibhir ucyate 
smārtasya vaivāhikasya dāyāder vā agner abhāve vidhir ayam ucyate 
laukikasya tu pitṛyajñaniṣedhāt bhāvābhāvāv acintyau 
na paitṛyajñiko homo laukike 'gnau iti vakṣyati 
kathaṃ punas tasyāgner abhāvaḥ 
proṣitasyāgninā vinā dravyabrāhmaṇadeśasaṃpattau ca śrāddhakāla uktaḥ nāmāvasyaiva 
tatra proṣitena yadi paṅktipāvanaḥ prāpto dravyaṃ vā kālaśākādi tatrāyaṃ vidhir ucyate 
nanu ca proṣitasya kathaṃ śrāddhādhikāraḥ 
yadi tāvad bhāryā pravasati agnināpi tatraiva saṃnidhātavyam 
yato nobhābhyām agner viraha iṣyate bhāryayā yajamānena ca 
evaṃ hi śrūyate nāgnir antaritavyaḥ pravastām iti 
atha kevala eva gṛhasthaḥ pravaset tadā bhaved agnyabhāvaḥ 
kiṃ tu madhyakatvād etasya sahādhikārāc ca bhāryāyām asaṃnihitāyām tadicchāyā abhāvāt kathaṃ sādhāraṇasya śrāddhe viniyogaḥ 
sādhāraṇe hi dravye anyatarānicchāyāṃ tyāga eva na saṃvartate 
athocyate 
tīrtheṣv api śrāddhakaraṇam anena nyāyena na prāpnoti 
tatremāni vacanāni virudhyante
puṣkareṣv akṣayaṃ śrāddhaṃ tapaś caiva mahāphalam 
mahodadhau prabhāse ca tadvad eva vinirdiśet  iti 
naiṣa doṣaḥ 
bhāryayā saha tīrthayātrāṃ gacchataḥ sāgnikasyopapatsyate 
iha tu bhāryayā saha pravāsaḥ tadā nāsty agner abhāvaḥ 
atha kevalasya tadā bhāryecchāyā aparijñānād anadhikāraḥ 
ucyate 
pravasan bhāryām anujñāpayati dharmāya viniyogaṃ dravyasya kariṣyāmi iti 
tatprāptānujño 'dhikariṣyate 
prāk copanayanād asaty agniparigrahe vidhir ayaṃ bhaviṣyati 
asti cānupanītasya śrāddhādhikāraḥ 
svadhāninayaṇād iti darśitam 
snātasya ca prāg vivāhāt pitṛmaraṇādāv agnyabhāvaḥ 
nanu ca parameṣṭhimaraṇe 'gniparigrahaḥ kāṭhake paṭhyate 
kṛtadārasyāsau draṣṭavyo na snātakamātrasya 
dvau hi kālau smārtakasyāgner vihitau bhāryādir dāyādir vā 
tatra yena vivāhakāle na parigṛhīto 'gniḥ pitrāvibhaktatvāt jyeṣṭhena vā saha vasatā bhrātṝṇām avibhaktānām eko dharmaḥ pravartate iti anena tasyāsau dvitīyaḥ kālaḥ dāyakālād ṛte vā iti 
eṣa eva dāyakālo yadā pitā mriyate 
tadapekṣam evaitat 
śucir bhūtaḥ pitṛbhyo dadyāt bhrāṣṭryo hāgnim ānīya pratijāgṛyāt iti 
na ced agnyādhānaṃ śrāddhāṅgam 
tathā sati na tadarvāg yasyotpattiḥ śrāddhaṃ vā vartate 
na cāpy atyāgo 'sti 
eṣa aupasado 'gnis tasmin pākayajñaḥ iti paṭhyate 
na ca pākayajñe 'py abhāryasyādhikāraḥ 
patnyavekṣitam ājyaṃ bhavati 
vrataṃ ca patny upeyāt iti darśapūrṇamāsayoḥ śrūyate 
na ca yadā patnī tadaitat vratopāyanājyāvekṣaṇe patnīkartṛke bhaviṣyata iti śakyam avakalpayitum nityavad āmnānāt 
vidhir hotavyaḥ prāpnoti 
nanu ca na pitṛmaraṇam eva dāyakālaḥ 
evaṃ hi paṭhyate sapiṇḍīkaraṇaṃ kṛtvā vibhajeran tataḥ sutāḥ iti 
vibhāgasyāyaṃ kālo na dāyasya 
vibhāge 'pi nāyaṃ niyamaḥ yato dharmyā pṛthakkriyā iti paṭhyate 
tasyāś ca dharmatvaṃ vibhaktānāṃ pṛthak pṛthak śrāddhakaraṇenātithyādipūjayā ca 
na ca nava śrāddhaṃ saha dadyuḥ ityādīni vākyāni samāptavidyāviṣayāṇi 
īṣadvidyo rāgodrekāt svadāraniyamaṃ mātikramiṣam iti kṛtavivāhaḥ prakrāntavedārthapravaṇas tasya saṃvatsaramātreṇa vidyāsamāptāv idam ucyate sapiṇḍīkaraṇaṃ kṛtvā vibhajeran iti 
tadā mṛtabhāryasya punar dārāṃś cikīrṣata ā dāraprāpter bhavaty agner abhāvaḥ 
sarvathā patnyā saha yaṣṭavyam ity astitvavacane sati nākṛtavivāhasyāgniparigrahaḥ 
evaṃ sthite 'gner abhāve āhutī brāhmaṇasya haste prakṣipet 
kasya brāhmaṇasya 
ya eva nimantritās teṣām anyatamasya daiva upaveśitasyānyasya vā nimantritasya 
arthavādo yo hy agniḥ iti 
mantradarśibhiḥ saṃmataś cedam arthavidbhiḥ 
akrodhanān suprasādān vadanty etān purātanāḥ 
lokasyāpyāyane yuktān śrāddhe devān dvijottamān 
ayam arthavāda eva 
brāhmaṇānāṃ devatārūpatvaṃ saṃpādayati 
agnir devatā 
tatra hutaṃ tanmukhena devatā aśnanti 
brāhmaṇo 'py evaṃrūpaḥ 
taddhaste 'pi kṣiptaṃ devatā aśnanty eva 
kiṃ punar devatānāṃ rūpaṃ yena brāhmaṇo 'pi devatārupa ucyate 
ata āha akrodhanān iti 
kathaṃ bruvate 
tadarthaṃ darśayati 
ya evaṃsvabhāvā brāhmaṇās teṣāṃ haste ājyāhutī prakṣeptavye 
anye tv āhuḥ 
pūrvatrākrodhanā ityādinā pitṝn uddiśya nimantritānāṃ stutyānām akrodhanādidharmo vihitaḥ 
anena devanimantritānām iti viśeṣaḥ 
tathā cāha śrāddhe devān iti 
purātanā munaya evaṃ vadanti 
dvitīyānto vā paṭhitavyaḥ 
purātanān etān devānt sādhyadevān asmin kalpe samutpannān 
lokasyāpyāyane yuktān 
evaṃ śrāddhaṃ bhuñjate 
tatra naivaṃ mantavyam dṛṣṭasukhārthno lobhāt svārthe pravartante 'taś ca kim ity eṣāṃ pūjā kriyate 
yata āpyāyayanti lokaṃ pṛthivīm antarikṣaṃ divaṃ cāto naiṣām avajñā kartavyā 
apasavyam agnau kṛtvā sarvam āvṛt parikramam 
apasavyena hastena nirvaped udakaṃ bhuvi 
agnau yat kartavyam agnaye svadhā namaḥ iti āhutiprakṣepalakṣaṇaṃ kāryaṃ tad apasavyam 
dakṣiṇena hastena kartavyam na savyena nobhābhyām ubhayor hastayor muktam iti niṣedhāt 
hastadvayasaṃyogena kartavyatāśaṅkāyām apasavyenety uktam iti kecit 
idaṃ tv ayuktam 
yā agnāv āhutayo hūyante tāsāṃ ca yā āvṛt parikramas tasyāpasavyatā vidhīyate 
dakṣiṇāsaṃsthā āhutīḥ kuryāt nodaksaṃsthāḥ yathā daive 
darvyā vā havirbhis tu kārayitavyaṃ nodīcyāṃ kiṃ tarhi dakṣiṇābhimukhaṃ yathodakaṃ pitryeṇa tīrthena kāryate 
sarvagrahaṇād anyad api pariveṣaṇādy apasavyam eva kartavyam 
apasavyena hastenodakaṃ nirvapet 
śanaiḥ iti vā pāṭhaḥ 
atrārthaḥ 
anyathā rājatair bhājanaiḥ ity anena rājatabhājanaprāptaye savyahastavidhiḥ 
āvṛt tirāvṛt 
trīṃs tu tasmād dhaviḥśeṣāt piṇḍān kṛtvā samāhitaḥ 
audakenaiva vidhinā nirvaped dakṣiṇāmukhaḥ 
yat taddhomārthaṃ pātre gṛhītam annaṃ tasmād dhutaśiṣṭāt trīn piṇḍān kṛtvā dakṣiṇasyāṃ diśi mukhaṃ kṛtvā nirvapet 
darbheṣu pitṝn uddiśya prakṣipet 
saṃhataṃ dravyaṃ piṇḍaśabdenocyate 
tena viśadam annaṃ na dātavyam 
audakena 
audako vidhir yaḥ samanantaram evoktaḥ apasavyena ityādi 
atredaṃ saṃdihyate 
kiṃ yat tadannaṃ brāhmaṇabhojanārthaṃ sādhitaṃ tato 'py uddhṛtya haviḥsaṃskāraḥ kartavyaḥ uta pṛthak caruḥ sādhanīya iti 
kiṃparimāṇaṃ ca tad dhavir iti 
na hy atra caturo muṣṭīn ityādiparimāṇasaṃbhavaḥ 
vicāritam etat 
viśeṣāśravaṇāt kāmacāraḥ 
parimāṇaṃ yāvatā arthasiddhir bhavati 
audakavidhyatideśāc ca svahastenāpasavyena piṇḍanirvapaṇam na rājataiḥ pātraiḥ 
samāhitagrahaṇaṃ vṛttapūraṇārtham 
nyupya piṇḍāṃs tatas tāṃs tu prayato vidhipūrvakam 
teṣu darbheṣu taṃ hastaṃ nirmṛjyāl lepabhāginām 
nyupya dattvā darbheṣu tān piṇḍān taṃ hastaṃ nirmṛjyād darbheṣu teṣu yeṣv eva piṇḍanirvapaṇaṃ kṛtam 
smṛtyantaradarśanāt darbhamūleṣu mārjanam 
apare ca na hastasaṃlagnasyānnasyodakasyaiva darbheṣu saṃśleṣaṇam 
yadi na kiṃcid api haste saṃśliṣyet tathāpi hastaṃ darbheṣu nimṛjyād eva 
na hy etat pratipattikarmaiva 
yenāsati vacanaprayojane na kriyeta 
neha śrūyate hastalagnaṃ nirmṛjyāt kiṃ tarhi hastam eva 
nanu ca lepabhāginām iti srūyate 
tatrāsati lepe na prāpnoti 
ataḥ kim ucyate yadi na kiṃcid api haste saṃśliṣyet tathāpi kartavyam iti 
ucyate 
sākṣāt mūrtam annaṃ kadācin na śliṣyati 
piṇḍeṣv anuvartyamāneṣu annarasa uṣmāvasaṃparkāt saṃkrāmati haste 
sa eva lepa ucyate 
lepabhāginām iti ṣaṣṭhī nirmārjanasya tatsaṃbandhitām āha 
na ca lepabhāginaḥ pratyakṣadṛśyāḥ santi yeṣāṃ svasvāmyādisaṃbandho lepasya kriyeta 
tasmāḷ lepabhāginām ayaṃ bhāgo 'stv iti manasā dhyāyeta 
śabdena voddiśet 
anye tu prapitāmahāt pūrve ye pitaras tān lepabhāgina āhuḥ 
asmin darśane prapitāmahapitre prapitāmahapitāmahāyetyādibhiḥ śabdair uddeśaḥ kartavyo 'sati tannāmanivedane 
hastam ity ekavacananirdeśād ekenāpasavyena hastena piṇḍanirvapaṇaṃ darśayati 
prayata ity anuvādah vihitatvāt 
vidhipūrvakam iti śāstrāntaradṛṣṭaṃ vidhiṃ parigṛhṇāti 
gandhamālyadhūpācchādanasiddhopahāraiḥ piṇḍaṃ nirvapet iti śaṅkhaḥ 
yas tv iha vidhiḥ śrutaḥ sa svamatenaivoka iti vidhipūrvakam ity etad anarthakam 
tasmāc chāstrāntaravidhyupasaṃhārārthaṃ vidhipūrvakam iti vacanam 
ācamyodak parāvṛtya trir āyamya śanair asūn 
ṣaḍṛtūṃś ca namaskuryāt pitṝn eva ca mantravat 
darbheṣu piṇḍān dattvodīcīṃ diśaṃ parāvarteta 
savyena mārgeṇa 
smṛtyantare hi savyāvṛd udak parāvṛttya iti paṭhyate 
uttarābhimukhaḥ sthitvā ācāmet 
ācamya trīn prāṇāyāmān kuryāt 
asūn prāṇān āyamya saṃnirudhya ity eva 
atra ca gāyatrīṃ śirasā ityādividhir nāsti 
śanair yathā nātipīḍā bhavati 
tathā cāha 
yathāvākyaṃ prāṇān āsitvā 
tad abhimukha eva sakṛṇ namaskuryāt 
vasantāya nama ityādi 
pitṝṃś ca namaskuryāt 
mantravat 
namo vaḥ pitaraḥ ityādinā mantreṇa 
pitṝṇāṃ namaskāraḥ piṇḍābhimukhena kartavyaḥ 
abhiparyāyavṛttyā iti hi smṛtyantaram 
udakaṃ ninayec cheṣaṃ śanaiḥ piṇḍāntike punaḥ 
avajighrec ca tān piṇḍān yathānyuptān samāhitaḥ 
yata eva pātrād udakena prāk piṇḍadānād darbheṣūdakaninayanaṃ kṛtaṃ tata eva punar ninayanaṃ piṇḍāntike piṇḍasamīpe kartavyam iti 
śeṣagrahaṇaṃ pratipattyarthaṃ tasyodakasya 
tathā hi śeṣaśabda upapanno bhavati 
ataś ca kathaṃcit tasyābhāve nāsti punar ninayanam 
gṛhye tu nityaṃ ninayanam ity uktam 
avajighrec ca tān piṇḍān 
avaghrāṇaṃ gandhopalabdhiḥ 
gṛhye tu caroḥ prāṇabhakṣaṃ bhakṣayet ity uktam 
yathānyuptān yena krameṇa niruptān pitre pitāmahāya prapitāmahāyeti 
samāhita iti ślokapūraṇam 
piṇḍebhyas svalpikāṃ mātrāṃ samādāyānupūrvaśaḥ 
tān eva viprān āsīnān vidhivat pūrvam āśayet 
atyantālpikā mātrā avayavo bhāgas tam eva 
yo brāhmaṇo 'yaṃ pitaram uddiśya upaveśitaḥ tadīyāt piṇḍāt kiṃcinmātraṃ sa evāśayitavyaḥ 
anupūrvaśa ity uktārtham 
iha tacchabdāt prakṛtaparāmarśakād agnyabhāva ity atra na prakṛtavacanam 
pūrvam anyasmād adanīyāt 
dhriyamāṇe tu pitari pūrveṣām eva nirvapet 
vipravad vāpi taṃ śrāddhaṃ svakaṃ pitaram āśayet 
uktaṃ pitṛbhyaḥ piṇḍān nirvapet iti 
ka ete pitaro nāma 
anekārtho hi pitṛśabdo janayitari vartate 
janakaḥ piteti saṃbandhiśabdo dṛśyate 
pūrvapramītāḥ pitrādayo 'nye ca saṃbandhinaḥ pretāḥ pitara ucyante 
tathā ca namo vaḥ pitaraḥ ityādimantrā bahuvacanāntāḥ samarthā nigadā bhavanti 
ata eva strīśrāddhe nohyante 
namas te mātar namas te patāmahī ityādi na kriyate 
ata ekoddiṣṭe saṃkhyohaḥ kriyate na prātipadikohaḥ 
tathā ca sūtrakāraḥ ekavan mantrān ūheta ityādi 
namas te pitar ity evam ūhaḥ kriyate 
yo bhrātuḥ pitāmahāder vā ekoddiṣṭaṃ karoti sa caivam ūhati namas te bhrātaḥ namas te pitāmaha namas te pitṛvyetyādi 
pitṛvyādīnām anapatyānāṃ śrāddhaṃ vihitam 
yo yata ādadīta sa tasmai dadyāt iti 
devatāviśeṣavacano 'py asti pitṛśabdaḥ kūṭasthanitye 'rthe vartate 
niruktakārā hi daivate madhyasthān pitṝn samāmananti marutaḥ rudrākṣabhṛtaḥ pitaraḥ iti 
evam anekārthe pitṛśabde viśeṣāvadhāraṇārtham āha 
dhriyamāṇe jīvati pitari sati pūrveṣāṃ pitāmahaprapitāmahatatpitṝṇāṃ nirvapet trayāṇāṃ bahuvacananirdeśāt 
tathā ca gṛhye yebhyaḥ pitā dadyāt tebhyaḥ putro dadyāt pitāputrau ced āhitāgnī syātām iti 
nanu ca na caturthaṃ piṇḍo gacchatīyāhuḥ 
satyam 
naivātra caturthaḥ piṇḍo dīyate 
pakṣāntaram āha vipravad vā 
yathā brāhmaṇā nimantraṇāpūrvakaṃ brahmacāriṇo niyamavaṇtaś ca pūjyante tathaiva jīvatpitṛkeṇa pitā bhojanīyaḥ 
śrāddhaṃ srāddhartham annaṃ srāddham 
atra ca pitṛtvam eva bhojyatve karaṇaṃ na jātiguṇāv apekṣyau 
evaṃ hy āhuḥ pitṛprītyarthaṃ śrāddham tatra mṛtasya prītau kartavyāyāṃ ko jīvati pitari paribhavo yenāsau na bhojayet 
svakam ity anuvādaḥ saṃbandhiśabdatvād eva siddheḥ 
bhojanam atra pituś coditaṃ hitam piṇḍanirvapaṇaṃ tu darbheṣu pitṝṇāṃ kartavyam etat ta iti virodhāt 
yadi hi pātrasthānīyā darbhās tadā jīvataḥ pituḥ svāmye dānotpattau alpikāṃ mātrām āśayed iti na yujyate 
jīvato hi svam icchāviniyojyam 
na ca tasmin piṇḍe 'ñjanādidānam upapadyate ardhajaratīyaprasaṅgāt 
na hy atrāñjanādisaṃskṛtena pituḥ kiṃcit prayojanam asti 
tasmād adṛṣṭārtham añjanādidānam 
añjanādirahitaṃ tu kadācid ātmanaḥ pituḥ parasya vā bhojanayogyaṃ bhavatīty evam ardhajaratīyam 
tasmād asmin pakṣe piṇḍanirvapaṇaṃ dvayoḥ pitāmahaprapitāmahayoḥ 
gṛhyakārās tu smaranti jīvatpitṛkasya na piṇḍapitṛyajño na śrāddham kiṃ tarhi anārambha eva tasya karmaṇo homāntatā vā 
pitā yasya tu vṛttaḥ syāj jīvec cāpi pitāmahaḥ 
pituḥ sa nāma saṃkīrtya kīrtayet prapitāmaham 
pitur nāmasaṃkīrtanena tadīyāvāhanapiṇḍadānabrāhmaṇbhojanāni lakṣyante 
kīrtayet prapitāmaham 
jīvate pitāmahāya na dadyāt 
kiṃ tarhi tataḥ pūrvābhyāṃ pituḥ pitṛbhyo nipṛṇīyāt iti smaranti 
pitāmaho vā tacchrāddhaṃ bhuñjītety abravīn manuḥ 
kāmaṃ vā samanujñātaḥ svayam eva samācaret 
yathā jīvatpitā bhojyate tadvat pitāmaho 'pi 
anujñāṃ pitāmahāt prāpya samācaret svayam 
parato dvayor dadyāt prapitāmahāya ekasmā eva vā 
eṣa kāmaṃ svayam ity anayor arthaḥ 
teṣām dattvā tu hasteṣu sapavitraṃ tilodakam 
tat piṇḍāgraṃ prayacchet tu svadhaiṣām astv iti bruvan 
yad uktaṃ piṇḍebhyaḥ svalpikāṃ mātrām āśayet iti tasyāyaṃ kālavidhir deśavidhiś ca 
agradeśāt piṇḍasya mātrā ādātavyā 
darbhāṃs tilodakaṃ ca dattvā tadanantaraṃ piṇḍabhāgaṃ prayacchet 
svadhaiṣām astv iti bruvan 
eṣām iti sarvanāmnā viśeṣanāmāni gṛhyante 
evaṃ saṃbandhaḥ kriyate yeṣāṃ yāni nāmāni tāny uccārya svadhāstv iti brūyāt 
ataḥ svadhāśabdayoge caturthyā nirdeśaḥ kartavyaḥ svadhā devadattāyāstu svadhā yajñadattāyāstv iti 
evaṃ vyākhyāne śāstrāntaravirodho na bhavati 
pāṇibhyāṃ tūpasaṃgṛhya svayam annasya varddhitam 
viprāntike pitṝn dhyāyan śanakair upanikṣipet 
ubhābhyāṃ hastābhyāṃ svayaṃ gṛhītvā annasya vardhitam annena pūrṇaṃ bhājanaṃ viprāntike rasavatyagārādīnām yatra brāhmaṇā bhojyante tasmin deśe upanikṣipet brāhmaṇānāṃ samīpe sthāpayet 
anye tu vyacakṣate 
vardhitaṃ parivartulam annam ucyate 
tad viprāntike pitṝn dhyāyan tubhyam idam iti dhyātvā nikṣipet yathā vikiram 
tad ayuktam 
upanīya sarvaṃ pariveṣayet iti vakṣyati 
ataḥ pariveṣaṇārthaṃ pradeśāntarād ānīya tasyopanikṣepo 'yam 
ubhayor hastayor muktaṃ yad annam upanīyate 
tad vipralupanty asurāḥ sahasā duṣṭacetasaḥ 
dvābhyāṃ hastābhyāṃ annam upanetavyaṃ pariveṣṭavyam na caikeneti 
parveṣaṇam upanayanam eva 
tatas tatrāpy ayam eva dharmaḥ pūrvoktaḥ 
tasyārthavādaḥ 
ubhābhyāṃ hastābhyāṃ muktaṃ varjitam aparigṛhītaṃ yad annam upanīyate pariveṣaṇārthaṃ tad vipralumpanti vināśayanty asurāḥ 
sahasā balena 
duṣṭacetasaḥ pāpātmānaḥ 
asurā devadviṣaḥ 
ubhayor ity adhikaraṇe saptamī 
muktam akṛṣṭam asthitam 
bhavanti ca pratiṣedhopasaṃnidhāne 'pi kārakavibhaktayaḥ grāmān nāgacchaty āsane nopaviśati triratraṃ nopavasati 
guṇāṃś ca sūpaśākādyān payo dadhi ghṛtaṃ madhu 
vinyaset prayataḥ pūrvaṃ bhūmāv eva samāhitaḥ 
guṇā vyañjanāni 
eṣām eva pradarśanārtham uttaraḥ prapañcaḥ 
sūpaśākādyān vinyased bhūvāv eva upayaccheta na dārumaye phalakādau 
bhakṣyaṃ bhojyaṃ ca vividhaṃ mūlāni ca phalāni ca 
hṛdyāni caiva māṃsāni pānāni surabhīṇi ca 
dhānāśaṣkulyādayo bhakṣyāḥ 
kharaviśadam abhyavaharaṇīyaṃ hi bhakṣyam ity ucyate 
bhojyaṃ ghṛtapūrādiḥ 
upanīya tu tat sarvaṃ śanakaiḥ susamāhitaḥ 
pariveṣayet prayato guṇān sarvān pracodayan 
upanīya viprāntike sarvam etaḍ ḍhaukayitvā 
tataḥ pariveṣayet 
bhujyadhikaraṇopādānam āvarjanam 
bhuñjānasya pariveṣaṇaṃ yady apy antikadeśa apekṣitaṃ tathāpi teṣām antike nidhātavyaṃ yathā bhuñjānānām uccheṣaṇena na saṃsṛjyate 
guṇān bhakṣyabhojyāder dravyasya ye guṇā amlatvādayas tān praṇodayamāna idaṃ amlam idaṃ madhuram idaṃ khāṇḍavam ity evam āvedite teṣāṃ yad rocate tat tad dadyād iti vakṣyamāṇena saṃbandhaḥ 
śanakair ityādy anuvādaḥ ślokapūraṇārthaḥ 
nāsram āpātayej jātu na kupyen nānṛtaṃ vadet 
na pādena spṛśed annaṃ na caitad avadhūnayet 
asraṃ aśrurodanam 
tan na pātayen na kuryāt 
prāyeṇa pretaśrāddhādāv iṣṭaviyogajena duḥkhānusmaraṇenāśrupāto jāyate 
tasya niṣedhaḥ 
ānandāśruṇas tv akasmāt patato na doṣaḥ 
na jātu kadācid apy aśruvimocanaṃ kuryāt 
na kupyet krodhaṃ na gṛhṇīyāt 
anṛtavacanasya puruṣārthatayā niṣiddhasya karmārtho 'yaṃ pratiṣedhaḥ 
na pādena spṛśed annam ucchiṣṭam anucchiṣṭaṃ ca 
na caitad annam avadhūnayed avakampayet 
hastādinotkṣipya punar na vikṣipet 
anye tu vyācakṣate vāsasā dhūlyādyapanayanārthaṃ yad avadhūnanaṃ na tad annasyopari kartavyam 
asraṃ gamayati pretān kopo 'rīn anṛtaṃ śunaḥ 
pādasparśas tu rakṣāṃsi duṣkṛtīn avadhūnanam 
asyārthavādaḥ 
aśruvimocanaṃ kriyamāṇaṃ pretān gamayati prāpayati śrāddham 
na pitṝṇām upakārakaṃ bhavati 
pretāś cātra piśācavad bhūtaviśeṣā vivakṣitāḥ na tv asapiṇḍīkṛtāḥ saṃpratimṛtāḥ 
rakṣāṃsi bhūtapretavad avagantavyāni 
arayaḥ prasiddhāḥ 
tathā duṣkṛtīn duṣkṛtācaraṇān pātakinaḥ 
yad yad roceta viprebhyas tat tad dadyād amatsaraḥ 
brahmodyāś ca kathāḥ kuryāt pitṝṇām etad īpsitam 
yad yad annaṃ vyañjanaṃ pānaṃ cābhilaṣeyus tat tad amatsaraḥ alubdho dadyāt 
matsara iti lobhanāma 
roceta prītiṃ janayet 
brahmodyāḥ 
brahmaṇi vede yā udyante kathyante tā brahmodyāḥ devāsurayuddhaṃ vṛtravadhaḥ saramākṛtyam ityādyāḥ 
atha vā kaḥ svid ekākī carati ityādi 
brahmādyāś ca kathāḥ iti pāṭhaḥ 
tatpradhānamantrārthanirūpaṇādyāḥ kathāḥ saṃlāpā laukikaiḥ śabdaiḥ 
pitṝṇām etad īpsitam abhilaṣitam ity arthavādaḥ 
svādhyāyaṃ śrāvayet pitrye dharmaśāstrāṇi caiva hi 
ākhyānānītihāsāṃś ca purāṇāni khilāni ca 
svādhyāyo vedaḥ 
manvādigranthā dharmaśāstrāṇi 
ākhyānāni sauparṇamaitrāvaruṇādīni bāhvṛcye paṭhyante 
itihāsā mahābhāratādayaḥ 
purāṇāni vyāsādipraṇītāni sṛṣṭyādivarṇanarūpāṇi 
khilāni śrīsūktamahānāmnikādīni 
harṣayed brāhmaṇāṃs tuṣṭo bhojayec ca śanaiḥ śanaiḥ 
annādyenāsakṛc caitān guṇaiś ca paricodayet 
saty api nimitte na svaṃ duḥkhaṃ kenacit prakāreṇa dīrgheṇocchvāsādinā prakaṭayed api hṛṣṭavat syāt 
brāhmaṇān harṣayet 
gītādinā paraprayuktena aviruddhena vā prasaṅgāgatena parihāsena 
svādhyāye paṭhyamāne ciraṃ kaścid udvijet 
tadā tato viramyākhyānakair gītādinā ca ramayet 
śanair bhojayet 
katicid grāsān gṛhṇīta sādhv etat samyak bhojanam ity evamādibhiḥ priyavacanair bhojayet 
śanair na saṃrambheṇa brūyāt 
annādyena pāyasādinā 
guṇaiś ca vyañjanair dānārtham udyatai rasavattayā yojayan bhojanārtham utsāhayet 
svādyāḥ imāḥ śaṣkulyaḥ suraseyaṃ kṣīriṇīti pātrastham evamādihastagṛhītaṃ kṛtvā purasthitaḥ punaḥ punar brūyād ity eṣā paricodanā 
vratastham api dauhitraṃ śrāddhe yatnena bhojayet 
kutapaṃ cāsanaṃ dadyāt tilaiś ca vikiren mahīm 
anukalpapakṣe dauhitrasya yatnena bhojyatocyate 
kutapo 'jalomasūtraiḥ kambālākāraḥ paṭaḥ 
udīcyeṣu kambala iti prasiddhaḥ 
taṃ āsanaṃ dadyāt 
na dauhitrapakṣe kiṃ tarhi anyadāpi 
yato vakṣyati trīṇi śrāddhe pavitrāṇi iti śrāddamātraviṣayatvāt 
tilaiś ca vikiren mahīm 
tilāṃś ca mahyāṃ bhuvi nikṣipet 
trīṇi śrāddhe pavitrāṇi dauhitraḥ kutapas tilāḥ 
trīṇi cātra praśaṃsanti śaucam akrodham atvarām 
pavitrāṇi pāvanāni sādhutvasaṃpādakāni 
ādyaḥ ślokārdho 'nuvādaḥ 
uttaras tu vidheyārthaḥ 
śaucam aśucisaṃsargaparihāraḥ 
pramādād vā jātasyāśucitvasya mṛdvāryādinā yathāśāstraṃ śuddhiḥ 
atvarāṃ viśrabdhaṃ bhojanādyanuṣṭhānam 
atyuṣṇaṃ sarvam annaṃ syād bhuñjīraṃs te ca vāgyatāḥ 
na ca dvijātayo brūyur dātrā pṛṣṭā havirguṇān 
uṣṇam eva atyuṣṇam atigatam uṣṇam iti 
prapatitaparṇaḥ praparṇa iti yathā 
sarvam annaṃ guṇāś ca 
yasyoṣṇasya bhojanam ucitaṃ tatraivedam uṣṇatāvidhānam na tu dadhyodanādeḥ yat tad uṣṇam aprītikaraṃ vyādhijanakaṃ ca 
tatra harṣayed brāhmaṇān iti virudhyeta 
uṣṇabhojanavidhānāc ca na sakṛt sarvam annaṃ pariveṣṭavyam 
tathā hi bahubhojināṃ śītaṃ bhaved annam 
tasmād bhukte punar dadyāt 
na ca bhuñjānebhya ucchiṣṭatvāt dānam ayuktam iti vācyam 
bhojanavidhir evaṃrūpa eva 
ā ṭṛpter bhojayitur vyāpāraḥ 
na hy atraudanādi pratigrāhyatayā saṃbadhyate 
ata eva na tatra pratigrahamantra odanādiṣu prayujyate 
vāgyatāḥ vāk yatā niyamitā yaiḥ 
chāndasaḥ paranipātaḥ 
vācā vā yatāḥ 
sādhanaṃ kṛteti samāsaḥ 
kartṛvacanaś ca tadā yataśabdaḥ vyāpāraniṣedho niyamanam vācaś ca vyāpāraḥ śabdoccāraṇam tatpratiṣedhaḥ kriyate 
vyaktāvyaktaśabdoccāraṇaṃ na kartavyam 
haviṣo guṇā na ca vaktavyāḥ 
iṣṭaiḥ sadbhir bhuñjānair dātre na vivakṣitam iti smaranti 
nanu vāṅniyamād evaitat siddham 
satyam 
abhinayādināpi na kartavyam 
brūviḥ pratipādane vartate 
brūyur iti na śabdoccāraṇam eva 
yāvad uṣmā bhavaty annaṃ yāvad aśnanti vāgyatāḥ 
pitaras tāvad aśnanti yāvan noktā havirguṇāḥ 
pūrvasya vidher arthavādo 'yam 
uṣmā auṣṇyam 
yad veṣṭitaśirā bhuṅkte yad bhuṅkte dakṣiṇāmukhaḥ 
sopānatkaś ca yad bhuṅkte tad vai rakṣāṃsi bhuñjate 
veṣṭitam uṣṇīṣādinā 
udīcyā hi śāṭakaiḥ śiro veṣṭayanti 
ye tu vyācakṣate cūḍākārair api keśair veṣṭitaśirā bhavati iti na te yuktivādinaḥ 
keśās te veṣṭyante na śiraḥ 
na ca keśā eva śiraḥ 
śirasthā hi te 
sūtrādes tu na niṣedhaḥ 
na hi tatra veṣṭanavyavahāro loke 
dakṣiṇābhimukhasya doṣavacanāt svalpe pradeśe dakṣiṇetaradigabhimukhasyāpi bhojanam anujānāti 
anyathā udaṅmukhānāṃ vidhānāt kuto dakṣiṇasyāḥ prāptiḥ 
upānahau carmamayaṃ pādatrāṇam 
anye tu carmapāduke upānahāv iti vyācakṣate 
rakṣāṃsi bhuñjate na pitara iti nindā 
cāṇḍālaś ca varāhaś ca kukkuṭaḥ śvā tathaiva ca 
rajasvalā ca ṣaṇḍhaś ca nekṣerann aśnato dvijān 
varāhaḥ śūkaraḥ 
sa ca grāmyaḥ 
śvasaṃnidhānato nekṣerann iti yady api śrutam tathāpi tatpradeśasaṃnidhim eva śiṣṭā nānumanyante 
tathā ca ghrāṇena śūkaraḥ ityādi kriyāntaram arthavādena śrūyate 
na cānīkṣamāṇasya ghrāṇaṃ saṃbhavati 
saṃnihitānāṃ tu svarūpānuvādo 'yam 
sūkaro vijighrati 
kukkuṭaḥ pakṣān uddhunoti 
tasmāt pariśrite dadyāt iti vidhiḥ 
prayojanam etad doṣābhāve 'pariśrite 'pi dadyāt 
ṣaṇḍho napuṃsakam 
home pradāne bhojye ca yad ebhir abhivīkṣyate 
daive haviṣi pitrye vā tad gacchaty ayathātatham 
home agnihotrādau śāntyādihome vā 
pradāne gohiraṇyādidravyaviṣaye 
abhyudayārthe 
bhojye brāhmaṇā yatra dharmāya bhojyante 
daive haviṣi darśapaurṇamāsādau 
pitrye śrāddhe 
yad abhivīkṣyate kriyamāṇaṃ karma 
tad gacchaty ayathātatham 
yadarthaṃ kriyate tadviparītaṃ bhāvayati 
yady api śrāddhaprakaraṇaṃ tathāpi vākyād anyatrāpi homādāv ayaṃ pratiṣedhaḥ 
ghrāṇena sūkaro hanti pakṣavātena kukkuṭaḥ 
śvā tu dṛṣṭinipātena sparśenāvaravarṇajaḥ 
pakṣakṛtena vāyunā kukkuṭo hanti 
vyākhyātam etat 
tāvati deśe nivāraṇīyam eṣāṃ saṃnidhānaṃ yāvati sthitāḥ paśyanti 
avaravarṇajaś cāṇḍālaḥ prakṛtitvāt 
sparśādayaś ca prakṛtakriyāparāḥ na vyavakṣitasvarūpā iti vyākhyātam 
ato 'vādyam etat cāṇḍālasya sāmānyataḥ sparśapratiṣedhād asatyāṃ prāptau pratiṣedhānarthakyam 
ataḥ śūdro 'varavarṇajaḥ tasya ca dvijātiśrāddhasparśaniṣedho nātmīye iti 
vivakṣite 'pi nānnapānādisparśadoṣo 'yam ucyate kiṃ tarhi yo deśaḥ parigṛhīto nadīpulinādir apariśritas tasya sparśaḥ 
tasya hi vāyvādityādinā śuddhir uktā 
ataḥ satyāṃ prāptau yuktaḥ pratiṣedhaḥ 
khañjo vā yadi vā kāṇo dātuḥ preṣyo 'pi vā bhavet 
hīnātiriktagatro vā tam apy apanayet punaḥ 
preṣyo bhṛtakaḥ 
apiśabdād anyo 'pi yadṛcchayā saṃnihito bāndhavādir apaneyaḥ 
tasmāt pradeśād apasārayet 
khañjo gativikalaḥ ajaṅgamādi 
hīnātiriktagātraḥ ṣaṇḍaḥ kuṇikhaṇḍīkaḥ ślīpadyādiḥ 
brāhmaṇaṃ bhikṣukaṃ vāpi bhojanārtham upasthitam 
brāhmaṇair abhyanujñātaḥ śaktitaḥ pratipūjayet 
atithitvenāgataṃ brāhmaṇaṃ bhikṣukaṃ bhikṣārthinaṃ brāhmaṇam api bhojanapravṛttair brāhmaṇair anujñātaḥ śaktyā pūjayet 
bhojanena bhikṣādānena vā yuktārthatayārcayet 
yataḥ sa pākas tadahas tadartha eva 
sārvavarṇikam annādyaṃ saṃnīyāplāvya vāriṇā 
samutsṛjed bhuktavatām agrato vikiran bhuvi 
varṇaśabdaḥ prakāre draṣṭavyaḥ 
sarvaprakārair vyañjanair upetam annādyaṃ saṃnīya ekīkṛtya vāriṇā āplāvya bhuktavatāṃ tṛptānāṃ tṛptāḥ sma itivacanānantaram agrataḥ samutsṛjet vikiret naikasminn eva deśe kiṃ tarhi viśīrṇam 
bhuvi 
na pātreṣu 
bhūmāv api na śuddhāyām kiṃ tarhi vakṣyati darbheṣu vikiraḥ iti 
sakṛt trir vā vikiraṃ kuryāt iti śaṅkhaḥ 
asaṃskṛtapramītānāṃ tyāgināṃ kulayoṣitām 
ucchiṣṭaṃ bhāgadheyaṃ syād darbheṣu vikiraś ca yaḥ 
nāsya kāryo 'gnisaṃskāraḥ ity atrivarṣā asaṃskṛtās teṣāṃ pramītānām 
pātrastham ucchiṣṭaṃ darbheṣu vikiraś ca teṣāṃ bhāgadheyam 
bhāga eva bhāgadheyaśabdenocyate ha hi teṣāṃ śrāddhopakāro nāsti 
tyāgināṃ gurvādīnām 
atha vā kulayoṣitāṃ kulastrīṇām adṛṣṭadoṣāṇāṃ bhāryāṇāṃ tyaktāraḥ 
svatantre tu kulayoṣitām ity asminn anūḍhāḥ kanyāḥ kulayoṣita iti vyācakṣate 
ata ucchiṣṭaṃ tebhya uddeṣṭavyam 
na ca vācyam apavitram ucchiṣṭaṃ kathaṃ bhāgadheyena kalpatām iti 
vacanān nāsty apavitratā somocchiṣṭavat 
uccheṣaṇaṃ bhūmigatam ajihmasyāśaṭhasya ca
dāsavargasya tat pitrye bhāgadheyaṃ pracakṣate 
pātrasthasya pūrveṇa pratipattir uktā 
bhūmau nipatitasyocchiṣṭasya dāsavargārthatānena kathyate 
ajihmo 'kuṭilaḥ 
aśaṭhaḥ analasaḥ 
tādṛśasya dāsavargasya sa bhāgaḥ 
tasmāt prabhūtaṃ dātavyam yena bhūmau buñjānasya patatīti 
ā sapiṇḍakriyākarma dvijāteḥ saṃsthitasya tu 
adaivaṃ bhojayec chrāddhaṃ piṇḍam ekaṃ ca nirvapet 
saṃsthitasya dvijāter ā sapiṇḍakriyākarma prathamamṛtasya ā sahapiṇḍakaraṇākhyaṃ karma kartavyam 
sahapiṇḍadānaṃ pūrvābhyāṃ na kartavyam 
kathaṃ tarhi kartavyam 
piṇḍam ekaṃ ca nirvaped iti 
caśabda evaśabdasyārthe tasmā eva pretāyaikaṃ piṇḍaṃ nirvapet 
brāhamaṇo hi tasmā eva bhojayitavyaḥ 
smṛtyantare anyāpi itikartavyatā vaiśeṣī smaryate āvāhanāgnaukaraṇarahitam iti 
agnaukaraṇaśabdena cātra agnau kariṣye ity anujñāpanaṃ pratiṣidhyate na punar homaḥ 
tathā hi gṛhye pretaśrāddham evādhikṛtya homa āmnāyate 
yasmiṃś ca kāle karma kartavyaṃ yāvantaṃ ca kālaṃ tat smṛtyantarād anveṣṭavyam 
ādyam ekādaśe 'hani 
mṛtāhe 'pi ca kartavyaṃ pratimāsaṃ tu vatsaram 
pratisaṃvatsaraṃ caiva śrāddhaṃ vai māsikārthavat  iti 
tathā ca kāṭhake evaṃ sāṃvatsatsarikam iti 
ekādaśagrahaṇaṃ cāśaucanivṛttyupalakṣaṇārtham 
yataḥ śucir bhūtaḥ pitṛbhyo dadyāt iti śrūyate 
saṃvatsarānte hi sapiṇḍīkaraṇaṃ gṛhyakārāḥ smaranti 
etac ca śrāddham ekoddiṣṭaṃ tadaṅgabhūtaṃ ca nirvapaṇam 
yat tu śraute pitṛbhyo dadyāt itivacanāt pitṛpitāmahāya prapitāmahāya ceti akṛte sapiṇḍīkaraṇe neha dānaṃ yuktam 
na hi smṛtyā śrutir bādhituṃ śakyata iti 
sahapiṇḍakriyāyāṃ tu kṛtāyām asya dharmataḥ 
anayaivāvṛtā kāryaṃ piṇḍanirvapaṇaṃ sutaiḥ 
yadā tu sapiṇḍīkaraṇaṃ kṛtaṃ bhavati tadā anayaivāvṛtā pārvaṇaśrāddhavidhinā tribhyo dadyāt 
āvṛd itikartavyatā 
sapiṇḍīkaraṇaśrāddhaṃ daivapūrvaṃ niyojayet 
pitṝn evāśayet 
atra punaḥ pretaṃ na nirdiśet 
pitaraś cātra prāk sapiṇḍīkṛtāḥ pitṛvargam anupraveśitāḥ pitāmahādaya ucyante 
tān āśayet 
tatra punaḥ śabdas teṣv eva brāhmaṇeṣu preta āvāhayitavyaḥ tatra hi sarvais taiḥ saha saṃsargas tasya saṃsṛjanāya tatkarma 
yad api viṣṇunā paṭhitam pretāya brāhmaṇān bhojayet pretapitre pretapitāmahāya ca pretaprapitāmanaya iti atrāpi naivaṃ śrūyate pṛthak bhojayed iti 
tatra yathā bahudaivatyaṃ havir bahvīr devatā uddiśya sakṛd ekaṃ hūyate evaṃ brāhmaṇo 'pi bahūn uddiśya bhojyeteti na kiṃcid anupapannam 
tathā hi sahavacanam anugṛhītaṃ bhavati pitrye ca na yugmā bhojitā bhavanti 
yathā ekaikam ubhayatra vā iti yeṣāṃ vidhis tanmate ekaḥ sarvoddeśena bhojyate 
evam etad draṣṭavyam 
nanu evaṃ sati pitṛkṛtye trīn iti sarvadevasahoddeśaḥ prāpnoti 
ekaikasmin brāhmaṇe sarva uddeśyeran tatrāpi na pṛthag grahaṇam asti 
kathaṃ nāsti 
gṛhye hi paṭhyate na tv evaikaṃ sarveṣām 
piṇḍair vyākhyātam 
kiṃ ca pretapātraṃ pitṛpātreṣu secayed arghārtham ity āha 
tatra kṛtāsannapātrābhāve pretapātrodakasya kutaḥ pātrād arghadānam 
yadi tāvat saṃmīlitāt tad ayuktam pitāmahādes tat kalpitam na pituḥ 
na cānyārthaṃ kalpitād ity anyārthatā yuktā 
atha kṛtvārghadānaṃ paścāt saṃnayanaṃ kuryāt 
tadā kṛtvārghadānaṃ tadarthaṃ saṃnayanasya svatantrārgharthaṃ prasecayed iti virudhyed vacanam 
uktenātra prakāreṇa na kaścana virodhaḥ 
atha ko 'yaṃ preto nāma 
prapitāmahāya piṇḍaḥ sapiṇḍīkaraṇād ūrdhvaṃ na dīyate yatas teṣv evānupraviṣṭaḥ 
tathā ca smṛtiḥ 
yaḥ sapiṇḍīkṛtaṃ pretaṃ pṛthak piṇḍena yojayet 
vidhighnas tena bhavati pitṛhā copajāyate  iti 
pṛthag eva hi tasmai nirūpyate 
na tv ekaḥ sarvebhya iti 
mantrāś ca etam evārtham abhivadanti ye samānā  ityādayaḥ 
atrocyate 
nāyaṃ pretaśabdo 'yateḥ kriyāyogena vartate 
rūḍhir iyaṃ mṛtaḥ preta idānīṃ pretaḥ ucyate 
na hi dūram adhvānaṃ gataḥ preta ucyate 
asti ca kriyāyogaḥ aviśeṣeṇa pūrvapreta idānīṃ prete ca 
tathā ca śrutiḥ prayann evāsmāl lokād ye samānāḥ iti aciramaraṇe pretaprayogaṃ darśayati pretāyānnaṃ dinatrayam iti sadyaḥsaṃsthitam adhikṛtya 
yat tu pṛthak piṇḍena iti asyāyam arthaḥ 
sapiṇḍīkaraṇād ūrdhvam ekoddiṣṭaṃ na kartavyam 
yadā yadā śrāddhaṃ tadā tadā tribhyaḥ mṛtāhani pitṛbhyas tribhya eva kartavyam 
naikasmā eva pitre 
tathā anayaivāvṛtā kāryam iti pārvaṇaśrāddhe kartavyatā vātidiśyate 
nanu ca anayaiva iti prakṛtaparāmarśāḥ pratīyante saṃnihitavacanatvāt sarvanāmnām saṃnihitaś caikoddiṣṭavidhiḥ 
naivam 
yadi hi kṛte 'pi sapiṇḍīkaraṇe ekasyaiva kriyeta tadā bhedanirdeśa eva nopapadyate 
tuśabdaś ca prakṛtāyām itikartavyatāyāṃ bhedaṃ sūcayati asapiṇḍakriyāyām eṣa vidhiḥ sahapiṇdakriyāyāṃ punaḥ kṛtāyāṃ nāyaṃ mantavyaḥ iti 
ato vyavahitāpi buddhisthatvāt pārvaṇatātidiśyate 
kiṃ ca krte sapiṇḍīkaraṇe yadaikoddiṣṭaṃ syāt kartavyam tadā tribhyo dānam iti amāvāsyāyāṃ iti cet ko viśeṣaḥ 
tatrāpi sahapiṇḍakriyām ity evamarthaḥ kiṃ nāsti 
na ca mānavaśāstre kālāntaraṃ mṛtāhe pratisaṃvatsaraṃ cetyādi pratītaṃ yena tadviṣayam etad vyākhyāyate 
ato viśeṣāt sarvatraikoddiṣṭāni prāpnuvanti 
tatra mahābhāratavacanaṃ virudhyeta tīrthāni prakṛtyoktaṃ śrāddhena tarpayāmāsa sa vai pūrvaṃ pitāmahān iti
yad api smṛtyantaraṃ pratisaṃvatsaraṃ caiva śrāddhaṃ vai māsikārthavat  tatrāpi māsikaśabdenāmāvāsyayām eva śrāddham ucyate sarvaśrāddhānāṃ tasya prakṛtitvāt 
tatra hi dharmāḥ samāmnātāḥ 
na tu pratimāsaṃ tu vatsaram iti etan māsikaśabdenābhidhātuṃ yuktam 
na hi tasya viśiṣṭāḥ kecid dharmāḥ samāmnātā yair bhidyeta 
ekoddiṣṭaṃ tv ādyam ekādaśe kṣatriyasya trayodaśe ityādy atrāpi vidyate 
ato naikoddiṣṭaṃ māsikaśabdenābhidātuṃ yuktam 
māsakālasaṃbandhād dhi tan māsikam ucyate 
na ca tasya māsenaiva saṃbandhaḥ kālāntareṇāpi saṃbandhasya darśitatvāt 
śucir bhūtaḥ pitṛbhyo dadyāt iti māsād ūrdhvam api karaṇān māse cākaraṇān nātra māsikaśabdena tasyābhidhānam 
amāvāsyāyā utpattau paurṇamāsikaśabdaśravaṇāt piṇḍānāṃ māsikaśrāddham iti niyatatvāt kālāntarasaṃyogasyābhāvāt dharmatvāc ca yuktas tadīyadharmātideśaḥ 
āmaśrāddham api pārvaṇaprakṛtikam eva 
tatprakṛtitve ca tribhyo dāne prāpte ekoddiṣṭatā vidhīyate 
yad api yājñavalkyavacanam
mṛtāhani tu kartavyaṃ pratimāsaṃ tu vatsaram 
pratisaṃvatsaraṃ caivam ādyam dekādaśe 'hani 
tatrāpy evam etādṛśītikartavyatā ucyate 
tatrāpi hy amāvāsyam eva prakṛtatvenāvagatam 
ato na māsakālayoge 'pi ekoddiṣṭe tadīyadharmātideśo 'nyatra yuktaḥ 
na hi bhikṣuko bhikṣukād yācate 
so 'pi yato yasya vikāraḥ 
kiṃ ca ekam eva śrāddham 
tasmān na māsikaśabdasya sāmānyasyaikoddiṣṭaviśeṣaviṣyatāyāṃ pramāṇam asti 
yājñavalkye 'py evam iti 
yady anantarāvamarśaḥ tadā sapiṇḍīkaraṇetikartavyatātideśaḥ prāpnoti 
tadanantaraṃ hy etac chrutam 
etat sapiṇḍīkaraṇam iti paṭhitvā arvāk sapiṇḍīkaraṇāt iti ca tato 'nantaram uktam mṛtāhni ityādi 
tasmāt saṃnidhānam akāraṇīkṛtya dharmavatvenāmāvāsyasyaivam iti nirdeśaḥ 
mantrāś cāsmatpakṣam sutarām avadyotayanti 
saṃsṛjyadhvaṃ pūrvaiḥ pitṛbhiḥ saha iti pūrvaiḥ pitṛbhiḥ saha vartamānā ucyante 
saṃsṛjyadhvam iti bahuvacanaṃ pūjāyām 
tathā ca niruktakāraḥ etā u tyā uṣasa iti 
etās tā uṣasa ity ekasyā eva pūjanārthe bahuvacanam iti 
atha saṃsṛjyadhvam iti yeṣu piṇḍeṣu nikṣipyante ta ucyante 
yaś ca nikṣipyate sa bahuvacanena pūrvavat pūrvebhiḥ pitṛbhir iti 
evaṃ ca pūrvebhir ity evam eva bahuvacanaṃ prāyogikaṃ bhaviṣyati 
itarathā saṃsṛjyadhvam iti nikṣipyamāṇapiṇḍābhidhāne upayatra bahuvacanam ayathārthaṃ kalpyam iti 
tad etad api na kiṃcit 
yata ekaikena piṇḍena piṇḍāṃśaḥ saṃsṛjyate 
caturthaṃ piṇḍam utsṛjya traidhaṃ kṛtvā piṇḍeṣu nidadhyāt iti 
ato naivātra yugapadadhikaraṇavacanatāsti yena bahuvacanam avakalpeta 
ekaikābhidhānena kuta ānvayikaṃ saṃsṛjyadhvam iti bahuvacanaṃ parokṣavattvābhidhānaṃ na kalpyate 
pūrvebhir iti nikṣipyamāṇapiṇḍavacanāc ca na ebhir iti nirdeśo yuktaḥ syāt 
na cāyaṃ mantro vidhāyako yena tadarthanirṇaye prayatāmahe 
abhidhāyako 'yam 
abhidhānaguṇaṃ ca viniyogataḥ 
viniyogaś ca saṃsargaḥ taṃ ca prakāśayati 
saṃkhyātra na viniyuktā na prakāśāptā saṃbhavamātreṇānvīyate 
tasya ca mantrāt pūrvaṃ pratipattiḥ 
ye 'py āhuḥ caturthaśabdaḥ pūrvatara upapadyate 
pitā hi prathamaḥ tadapekṣayā prapitāmahāt pūrvaś caturtha iti 
etad api na samyak 
pūrveṣāṃ piṇḍān nidhāya caturṇāṃ pūṇaś caturthaḥ pretapiṇḍa eva bhavati 
pitrupakramaṃ cedaṃ śrāddhaṃ na pretopakramam 
evaṃ hy ucyate pitṝn evāśayet punaḥ pretaṃ na nirdiśet iti 
yasyāyaṃ pretāya prathamaḥ piṇḍas tatas tatpitre ityādikramaḥ tasyāpi kṛto 'yaṃ niyamaḥ ya evāsau caturthas tasyaivedaṃ traidhaṃ karaṇaṃ piṇḍeṣu nidhānaṃ vidhīyate 
etāvad dhi tad vākyaṃ caturthaṃ piṇḍam utsṛjet traidhaṃ kṛtveti 
tatrānantaryād utsṛjatinā saṃbandhaś caturthapiṇḍam ity anayoḥ pratīyate 
traidhaṃ kṛtvety atra tu kasyedaṃ traidhaṃ karaṇam ity apekṣāyāṃ saṃnihitaḥ piṇḍaḥ saṃbadhyate 
tāvataiva nirākāṅkṣīkṛte vākye caturtham ity asya saṃbandhe na kiṃcit pramāṇam asti 
tatra yasya kasya vibhāge prāpte smṛtyantarān nirṇayaḥ
nirupya caturaḥ piṇḍān piṇḍadaḥ pratināmataḥ 
ye samānā iti dvābhyām ādyaṃ tu vibhajet tridhā  iti 
ādyatvaṃ dānābhiprāyeṇa na punar ādipuruṣasaṃbandhāt 
tathā hi prapitāmahādiḥ syāt pitāmahāt pūrvaḥ pitāmaho 'pi pituḥ pūrva ity anavasthānād apratipattiḥ 
dānaṃ tu niyatakramato vyavasthitam āditvam 
evaṃ ca caturtham iti padena viśiṣṭe piṇḍe kriyātraye 'pi smṛtyantaravaśād dānakrameṇaivādyasya vibhāgo yuktaḥ 
ato yad uktaṃ kāṭhake pūrvapretasyeṣṭo vibhāgaḥ pratīyate iti kāsāvasyeṣṭatā 
yac coktam ata eva tasmai adānam yata eva vāsāv antarbhāvitaḥ tan na kiṃcit 
vacanān na dīyate na caturthaṃ piṇḍo gacchati iti 
tathā triṣu piṇḍaḥ pravartate iti 
yat svayaṃ svakṛtaḥ pāṭhaḥ punaḥ pretaṃ nirdiśet iti vyākhyātaṃ ca antarbhāvite pūrvaprete punardānaṃ niṣedhati  naivāyaṃ pāṭho 'sti pratiṣedhārthīyo na' paṭhyate samuccayārthaś cakāraḥ paṭhyate 
saty api vā tatra pāṭhe yaḥ sapiṇḍīkṛtam ity atra pṛthakpiṇḍapratiṣedhasya yā gatir uktā saivātra veditavyā 
yāni tu vākyāni
sapiṇḍīkaraṇād ūrdhvaṃ pratisaṃvatsaraṃ sutaḥ 
ekoddiṣṭaṃ tu kurvīta pitror anyatra pārvaṇam 
ityādīni yady etāni vākyāni santi tadā kim ayāmāvāsyāyā nāmaghoṣaṇikayā 
na caitāni vākyāni śiṣṭaparigṛhītāsu prasiddhāsu smṛtiṣu kāsucid upalabhyante 
tasmān na kiṃcidviśeṣe liṅgam asti yena pūrvapretapiṇḍān nidhīyata iti pratipadyemahi 
tasmāt samācāro na tyājyaḥ 
ayam eva pakṣo yuktiyukta iti darśitaḥ 
tasmān matabhedenāpacchedataḥ pūrvapretanidhānapakṣopanyāsaḥ keṣāmcit 
asapiṇḍakriyākarma dvijāteḥ saṃsthitasya ca 
adaivaṃ bhojayec chrāddhaṃ piṇḍam ekaṃ ca nirvapet 
atra sapiṇḍīkaraṇaṃ mṛte pitari jīvati pitāmahe pākṣikaṃ jñeyam 
yadā na jīvantam atikramya dadāti ity evaṃ nāśnīyate 
yadā tu sa eṣāgratā syād iti pakṣas tadā pitāmaham atikramya pūrvaiḥ saṃsarjanīyaḥ 
evaṃ tu putrasyāpi mṛtasya pitrā vikalpenaiva kartavyam evam anapatyabhāryāmaraṇe jīvanmātṛkasyaiṣa eva vidhiḥ 
pramattānām itare kurvīraṃs tāś ca teṣām iti 
sutair apatyair ity arthaḥ 
yady api sutagrahaṇaṃ tatsthānāpannānām anyeṣām api grahaṇam yadi svaśabdena nāsti niṣedhaḥ 
śrāddhaṃ bhuktvā ya ucchiṣṭaṃ vṛṣalāya prayacchati 
sa mūḍho narakaṃ yāti kālasūtram avākśirāḥ 
yady api śrāddhabhujo doṣagrahaṇaṃ tathāpi kartur ayam upadeśaḥ 
tena tathā kartavyaṃ yathā na prayacchati 
ṛtviṅniyamavat 
vṛṣalaḥ śūdraḥ 
avākśirā ūrdhvapādaḥ 
prakṛta eva sapiṇḍīkaraṇaṃ mā vijñāyīti śrāddhagrahaṇam 
śrāddhabhug vṛṣalītalpaṃ tad ahār yo 'dhigacchati 
tasyāḥ purīṣe taṃ māsaṃ pitaras tasya śerate 
vṛṣalī strīmātropalakṣaṇārtham etad ity āhuḥ 
niruktaṃ kurvanti 
vṛṣasyati calayati bhartāram iti vṛṣalī 
sā ca brāḥmaṇī anyā vā sarvā niṣidhyate 
tathā ca smṛtyantaraṃ tadahar brahmacārī syān niyataḥ iti 
talpaśabdena maithunasaṃyogo bhaṇyate 
na śayanārohaṇapratiṣedha eva 
ahargrahaṇam ahorātralakṣaṇāparam 
rātrāv api niṣedhaḥ syāt 
purīṣa iti nindārthavādo nivṛttyarthaḥ 
pitaras tasya śrāddhabujaḥ 
ayam api pūrvavad vacanīyaḥ 
idaṃ tu yuktaṃ yad ubhayor niyama iti 
naimittiko 'yaṃ bhoktur dharmaḥ śrāddhabhojane nimitte vidhīyate 
prakarṇāc ca karmārtho 'pi 
pṛṣṭvā svaditam ity evaṃ tṛptān ācāmayet tataḥ 
ācāntāṃś cānujānīyād abhito ramyatām iti 
ācamanikam annapānaṃ dattvā praṣṭavyāḥ svaditam ity anena śabdena 
smṛtyantarāc cānnaṃ parigṛhya praśno 'yaṃ kartavyaḥ 
bhavati hi kasyacid ayaṃ svabhāvo yad asaṃnihitam annaṃ saty api tadabhilāṣe yantraṇayā na mṛgyate saṃnihitaṃ tu gṛhṇāti 
tṛptān ācāmayet 
anye tu tṛptāḥ stha ity anena śabdena praṣṭavyāḥ 
jñātvā ca tṛptāṇ svaditam iti anena śabdena bṛṃhaṇīyāḥ 
vakṣyati pitre svaditam ity eva vācyam iti 
ācāntāṃś cānujānīyād abhito ramyatām iti 
abhitaḥ ubhataḥ ihaiva svagṛhe vā yatheṣṭam āsyatām ity arthaḥ 
svadhāstv ity eva taṃ brūhur brāhmaṇās tadanantaram 
svadhākāraḥ parā hy āśīḥ sarveṣu pitṛkarmasu 
bhukavadbhir gṛhagamanābhyanujñātair anantaraṃ svadheti vācyam 
svadhākāraḥ svadhāśabdoccāraṇam 
prakṛṣṭā āśīḥ 
pitṛkāryeṣu sarveṣu pakvānnāpakvānnaśrāddheṣu 
tato bhuktavatāṃ teṣām annaśeṣaṃ nivedayet 
yathā brūyus tathā kuryād anjñātas tato dvijaiḥ 
bhuktam annaṃ tebhyo nivedayitavyam 
praṣṭavyās te idam asti iti 
yathā brūyus tathā kuryād anujñātaḥ 
ato 'nanujñātena nānyatra viniyoktavyam 
pitrye svaditam ity eva vācyaṃ goṣṭhe tu suśṛtam 
saṃpannam ity abhyudaye daive rucitam ity api 
anyenāpi tatkālocitopasthitenaivam ebhiḥ śabdaiḥ modayitavyaḥ 
anyas tv āha anujñāpanam etaiḥ śabdair bhojanādipravṛttau kartavyam 
ataś ca śrāddhakṛtā parituṣṭyaivaṃ vaktavyam 
svadadhvam iti na hi svaditam 
svadatu ity vā pāṭhaḥ 
etasyārthasya pratipādakam etad vyākhyānaṃ smṛtyantarasamācārasāpekṣaṃ tasmāt pravṛttabhojanāḥ śrāddhakṛtānyena vaivaṃ prīṇayitavyāḥ 
goṣṭhe goṣu tiṣṭhantīṣv ekadeśeṣu suśṛtam iti vācyam 
astv iti sarvatra pratīyate 
daive rucitaṃ rocitam iti vā 
aparāhṇas tathā darbhā vāstusaṃpādanaṃ tilāḥ 
sṛṣṭir mṛṣṭir dvijāś cāgryāḥ śrāddhakarmasu saṃpadaḥ 
aprāhṇe śrāddhaṃ kartavyam 
śrāddhakarmasu saṃpadaḥ 
saṃpādayitavyāny etāni vastūni 
aviśeṣābhidhāne 'py aparāhṇe na sarvaśrāddheṣu 
evaṃ hi smṛtyantaram
pūrvāhṇe daivikaṃ kāryam aprāhṇe tu paitṛkam 
ekoddiṣṭaṃ tu madhyāhne prātar vṛddhinimittakam  iti 
vāstu veśma tasya saṃpādanaṃ saṃmārjanaṃ sudhādinā bhittīnāṃ gomayena bhūmer upalepanaṃ dakṣiṇapravaṇatā ca 
sṛṣṭir visargaḥ akārpaṇyenānnavyañjanadānam 
mṛṣṭir mārjanaṃ 
annasaṃskāraviśeṣaḥ 
anye tu vyācakṣate 
saṃpad eṣā vibhavaśaktiḥ na tv etair vinā akaraṇam 
darbhāḥ pavitraṃ pūrvāhṇo haviṣyāṇi ca sarvaśaḥ 
pavitraṃ yac ca pūrvoktaṃ vijñeyā havyasaṃpadaḥ 
darbhāḥ prasiddhāḥ 
pavitraṃ mantrāḥ 
haviṣe hitāni yogyāni haviṣyāṇi pūrvaśloke tāny vakṣyante 
pavitraṃ pāvanaṃ śucyācāratā 
yac ca pūrvoktam 
vāstusaṃpādanaṃ sṛṣṭir mṛṣṭir brāhmaṇāś ca śreṣṭhāḥ śrutaśīlasaṃpannāḥ 
havyasaṃpadaḥ 
havyaṃ devatoddeśena yāgādi brāhmaṇabhojanaṃ ca 
havyaśabdaḥ karma daivikam upalakṣayati 
munyannāni payaḥ somo māṃsaṃ yac cānupaskṛtam 
akṣāralavaṇaṃ caiva prakṛtyā havir ucyate 
munir vānaprasthaḥ tasyānnāni āraṇyāni nīvārādīni 
etac ca pradarśanaṃ grāmyāṇām api vrīhyādīnām 
tathārvācīne śloke sarvagrahaṇam 
uttaratra ca havir yac cirarātrāya iti prakramya tilair vrīhiyavair māṣaiḥ iti grāmyāṇām apy anukramaṇam 
payaḥ kṣīram 
tadvikārā api dadhyādayo gṛhyante smṛtisamācārābhyām 
soma oṣadhiviśeṣaḥ 
anupaskṛtam adhikṛtam apratiṣiddham 
sūnāmāṃsādy anupaskṛtam 
akṣāralavaṇam 
atra saṃdihyate kiṃ dvaṃdvagarbho nañsamāsaḥ uta nañsamāsa eva 
akṣāralavaṇam uta lavaṇaviśeṣaḥ 'kṣāralavaṇam' tato 'nyad abhyanujñāyate 
lavaṇam evaṃ bhavitum arham 
dvandvagarbhe hi vṛttidvayam āśrayaṇīyam 
pratipadaṃ ca nañaḥ saṃbandhabhedaḥ 
tad guru bhavati 
prakṛtyā havir anāśrite viśeṣe etad dhavir vijñyam 
haviṣyeṇa vartate haviṣyāt prātarāśād bhuṅkte ityādi sāmānyacodanāsu tad dhaviṣyaṃ jñeyam 
visarjya brāhmaṇāṃs tāṃs tu prayato vāgyataḥ śuciḥ 
dakṣiṇāṃ diśam ākāṅkṣyan yācetemān varān pitṝn 
prāsaṅgikaḥ pūrvaślokaḥ 
idānīṃ prakṛtaśeṣam evāha 
visarjyānujñāya yathāsukhavihāre 
brāhmaṇāṃs tān prabhuktavataḥ 
anantaraṃ dakṣiṇāṃ diśam īkṣamāṇa imān varān abhilaṣitārthān pitṝn yāceta svapitṝn prārthayet 
svapitṝn dhyāyan yuṣmāsu prasanneṣv idaṃ naḥ saṃpadyatām ity evaṃ yācitavyam 
ke punas te varā yācitavyā ity ata āha 
dāttāro no 'bhivarddhantāṃ vedāḥ saṃtatir eva ca 
śraddhā ca no mā vyagamad bahudeyaṃ ca no 'stv iti 
mantravad ayaṃ ślokaḥ paṭhitavyaḥ 
evaṃ nirvapaṇaṃ kṛtvā piṇḍāṃs tāṃs tadanantaram 
gāṃ vipram ajam agniṃ vā prāśayed apsu vā kṣipet 
tadanantaraṃ varayācanānantaraṃ piṇḍān pitṛbhyo niruptān gavādīn prāśayet 
agnau prakṣepa eva prāśanam 
prāpayet iti pāṭhāntaram 
piṇḍanirvapaṇaṃ kecit parastād eva kurvate 
vayobhiḥ khādayanty anye prakṣipanty anale 'psu vā 
brāhmaṇabhojanāt parastāt kṛte brāhmaṇabhojane kecit haviḥ kurvanti 
vayobhiḥ pakṣibhiḥ khādayanty anye 
adhikeyaṃ pūrvasmāt pratipattiḥ 
analo 'gniḥ 
etat pūrvoktam evānūditam 
ucchiṣṭasaṃnidhau caitat parastāt piṇḍadānam iṣyate 
pativratā dharmapatnī pitṛpūjanatatparā 
madhyamaṃ tu tataḥ piṇḍam adyāt samyak sutārthinī 
ādyantayoḥ piṇḍayor eṣā pratipattiḥ 
madhyamaṃ tu tataḥ 
teṣāṃ piṇḍānāṃ yo madhyamaḥ taṃ dharmapatnī putrārthinī adyāt 
yā na kāmārthamūḍhā 
patir eva mayā paricaraṇīyo manasāpi vyabhicāro na kartavya iti yasyā niyamaḥ sā pativratā patikbhaktā 
pitṛpūjane śrāddhādikarmaṇi tatparā śraddhāvatī 
prayatnena tadārādhanādau pravartate 
saṃyag adyād ācamanādividhinā niyamena ca 
āyuṣmantaṃ sutaṃ sūte yaśomedhāsamanvitam 
dhanavantaṃ prajāvantaṃ sātvikaṃ dhārmikaṃ tathā 
bhakṣayitvā tu taṃ piṇḍaṃ sutaṃ putraṃ sūte janayati 
medhā grahaṇaśaktiḥ tayā samanvitaṃ yuktam 
satvaṃ nāma guṇaḥ sāṃkhyeṣu prasiddhaḥ dairyotsāhādidyotyas tadyuktam 
prakṣālya hastāv ācamya jñātiprāyaṃ prakalpayet 
jñātibhyaḥ satkṛtaṃ datvā bāndhavān api bhojayet 
piṇḍeṣu pratipāditeṣu tau hastau prakṣālayet 
tataḥ ācamanavidhiṃ kuryāt 
jñātīn praiti gacchati prāpnotīti jñātiprāyaṃ kuryāt 
jñātibhyo dadyāt 
tebhyaḥ satkṛtaṃ datvā bāndhavebhyo 'pi dadyāt 
jñātayaḥ sagotrāḥ mātṛśvaśurapakṣā bāndhavāḥ 
atra cocyate yad uktam yathā brūyus tathā kuryāt iti 
yadi tair uktam gṛhān asmadīyān etad annaṃ prāpyatām iti tadā vaiśvadevahomādīnāṃ kā gatiḥ 
pākāntaraṃ kartavyam 
atha vādṛṣṭārtham evānnaśeṣanivedanaṃ nityavad āmnāyate 
śeṣam annam ity ukte iṣṭebhya iti brūyur iti pākṣikaṃ caitat syād yadi te gṛhṇīyuḥ 
uccheṣaṇaṃ tu tat tiṣṭhed yāvad viprā visarjitāḥ 
tato gṛhabaliṃ kuryād iti dharmo vyavasthitaḥ 
bhuñjānānāṃ yatkiṃcid bhujyadhikaraṇapātrasaṃlagnaṃ bhūmipatitaṃ ca tan na tasmād deśād avamārṣṭavyam yāvad brāhmaṇā na niṣkrāntāḥ 
tato gṛhabaliṃ niṣpanne śrāddhakarmaṇy anantaraṃ vaiśvadevahomānvāhikātithyādibhojanaṃ kartavyam baliśabdasya pradarśanārthatvāt 
anye tu bhūtayajña eva baliśabdena prasiddhataraḥ 
tataś cāgnau homo na prāg virudhyate ity āhuḥ 
na caitad vācyam pitrye karmaṇi prārabdhe kathaṃ karmāntarasya tadantaḥkaraṇam 
yathaiva pūrvedyur nimantriteṣu brāhmaṇeṣu sāyaṃprātar homakaraṇaṃ dvyahakalpe śrāddhasya viruddham evaṃ vaiśvadevahomo 'py aupasadāgnikaḥ 
tena bhūtayajñāt parāñcaḥ padārthā utkṛṣyante nārvāñcaḥ 
atrocyate 
yadi prāg agnau vaiśvadevahomaḥ kriyate tataḥ śrāddhānantaraṃ baliharaṇam tathā sati devayajñabhūtayajñau vyavadhīyetām 
tataś ca kramoparodhaḥ 
na ca vaiśvadevasya kālabādhaḥ kriyate pitṛśrāddhakālahāneḥ 
tasmāt sarvaṃ mahāyajñānuṣṭhānaṃ śrāddhād auttarakālikam 
havir yac cirarātrāya yac cānantyāya kalpate 
pitṛbhyo vidhivad dattaṃ tat pravakṣāmy aśeṣataḥ 
cirarātraśabdo dīrghakālavacanaḥ 
yac cānantyāya kalpate dīrghakālatṛptaye jāyate tad ubhayaṃ bravīmīti praṇidhānārtham ucyate 
kalpate preta ity adhyāharyam 
tilair vrīhiyavair māṣair adbhir mūlaphalena vā 
dattena māsaṃ tṛpyanti vidhivat pitaro nṛṇām 
tilādigrahaṇaṃ netaradhānyaparisaṃkhyānārtham api tūktānāṃ phalaviśeṣapradarśanārtham 
etair vidhivad dattair api māsaṃ prīyante 
vidhivat pitaro nṛṇām ityādyanuvādapadāni vṛttapūraṇārthāni 
dvau māsau matsyamāṃsena trīn māsān hāriṇena tu 
aurabhreṇātha caturaḥ śākunenātha pañca vai 
urabhrā meṣāḥ 
śakunaya āraṇyāḥ kukkuṭādyāḥ 
matsyāḥ pāṭḥīnādyāḥ 
ṣaṇmāsāṃś chāgamāṃsena pārṣatena ca sapta vai 
aṣṭāv eṇasya māṃsena rauraveṇa navaiva tu 
rurupṛṣataiṇā mṛgajātiviśeṣavacanāḥ 
rauraveṇa pārṣatena aiṇeyeti vikāre taddhitaḥ 
daśamāsāṃs tu tṛpyanti varāhamahiṣāmiṣaiḥ 
śaśakūrmayos tu māṃsena māsān ekādaśaiva tu 
varāhaś cāraṇyasūkaraḥ 
saṃvatsare tu gavyena payasā pāyasena ca 
vārdhrīṇasasya māṃsena tṛptir dvādaśavārṣikī 
śrutānumitayoḥ śrutasaṃbandhasya balīyastvāt gavyena payasā iti saṃbandhaḥ na māṃsena prākaraṇikena 
anye tu caśabdaṃ samuccayārthīyaṃ paṭhitvā vyākhyānayanti māṃsena gavyena payasā pāyasena vā 
payovikāraḥ pāyasaṃ dadhyādi 
payaḥsaṃskṛta odanaḥ prasiddhaḥ 
vārdhrīṇaso jaracchāgaḥ 
evaṃ hi nigameṣu paṭhyate 
tripibaṃ tv indriyakṣīṇaṃ śvetaṃ vṛddham ajāpitam 
vārdhrīṇasaṃ tu taṃ prāhur yājñikāḥ pitṛkarmaṇi 
pibato yasya trīṇi jalaṃ spṛśanti karṇau jihvā ca sa tribhiḥ pibatīti tripibaḥ 
yat tu śaṅkhena gomāṃsabhakṣaṇe prāyaścittam āmnātaṃ tan madhuparkāṣṭakāśrāddhebhyo 'nyatra jñeyam 
kālaśākaṃ mahāśalkāḥ khaḍgalohāmiṣaṃ madhu 
ānantyāyaiva kalpyante munyannāni ca sarvaśaḥ 
kālaśākaṃ viśiṣṭaśākaṃ prasiddham 
kṛṣṇe vāstukabhede vā 
mahāśalkāḥ śalyakā ucyante 
anye tu matsyān saśalkān āhuḥ 
khaḍgo gaṇḍakaḥ 
lohaḥ kṛṣṇaś chāgaḥ sarvaraktaś ca 
tathā purāṇam
kṛṣṇaś chāgas tathā rakta ānantyāyaiva kalpate 
lohaśabdo varṇalakṣaṇayā tadvarṇayukte chāge vartate 
ayaḥkṛṣṇaṃ tāmraṃ lohitaṃ ubhayatrāpi lohaśabdaḥ prayujyate 
yady api caiṣa varṇo meṣādiṣv api saṃbhavati tathāpi smṛtyantaraprasiddhyā chāga eva gṛhyata iti vyācakṣate 
anye tu śakunir lohitapṛṣṭhaḥ nāmaikadeśena devadatto datta itivat pratipādyata ity āhuḥ 
samācāraś cobhayatrāpy anveṣyaḥ 
madhu mākṣikam 
sarvatrātra prītyatiśayotpattir vivakṣitā na tu yathāśruta eva kālaḥ 
tathā hi dvādaśavarṣāṇy akaraṇaṃ syāt 
tatra virudhyeta pitryam ā nidhanāt kāryam iti 
yat kiṃcin madhunā miśraṃ pradadyāt tu trayodaśīm 
tad apy akṣayam eva syād varṣāsu ca maghāsu ca 
yat kiṃcid annaṃ madhunā saṃyuktam 
trayodaśyāṃ varṣāsu ca maghāsu cādhikam iti 
tadā ca tad akṣayam eva 
ṛtunakṣatratithīnāṃ ca samuccayaḥ 
āpastambavacanāt tu varṣāsu trayodaśyaṣṭamīdaśamīṣv api 
maghāsu cāntareṇāvivakṣā 
evaṃ ha smāha maghāsu cādhikam iti 
api naḥ sa kule bhūyād yo no dadyāt trayodaśīm 
pāyasaṃ madhusarpirbhyāṃ prākchāye kuñjarasya ca 
prakṛtāṃ trayodaśīṃ varṣādiguṇayuktām adhikṛtyedam ucyate 
evaṃ pitara āśāste 
asmakaṃ kule bhūyāt sa tādṛśo jāyatām utkṛṣṭaguṇaḥ yaḥ prāguktāyāṃ trayodaśyām asmabhyaṃ dadyāt pāyasaṃ madhusarpiḥsaṃyuktam 
tathā kuñjarasya hastinaḥ prākchāye prācyāṃ diśi gatāyāṃ chāyāyām aparāhṇetare kāla ity arthaḥ 
śeṣe 'hani hastino dīrghā prācī chāyā bhavati 
prākchāyām iti vā pāṭhaḥ 
chāyāyāṃ hi brāḥmaṇā bhojyante 
agrimaṃ karma tu yady alpatvāc chāyāyāṃ na saṃbhavati taddeśāntare tatsamīpe kartavyam 
aṅgatvāt sati saṃbhave tatsarvāṅgopetaṃ pradhānaṃ hastichāyāyām eva 
yat tu vyācakṣate grahoparāgo hastichāyocyate 
hastī vai bhūtvā svarbhānur āsurir ādityaṃ tamasāvidhyat iti
tad ayuktam 
tatra hi gauṇo hastiśabdaprayogaḥ 
smṛtyantare ca pṛthag eva hastichāyā grahoparāgād āmnātā hastichāyā grahaṇaṃ candrasūryayoḥ iti 
yad yad dadāti vidhivat samyak śraddhāsamanvitaḥ 
tat tat pitṝṇāṃ bhavati paratrānantam akṣayam 
yad yad iti vīpsāyām apratiṣiddhaṃ sarvam annam anujānāti 
vidhivat samyak śabdānuvādaḥ 
śraddhāsamanvita ity etad atra vidhīyate 
śraddayā dātavyam 
tathā dattam anantam akṣayaṃ bhavati pitṝṇāṃ paraloke 
anantam iti vā kālāvadhiniṣedhaḥ 
akṣayam iti mātrayā vyayābhāvam āha 
sarvakālaṃ bhavati prabhūtaṃ ca 
kṛṣṇapakṣe daśamyādau varjayitvā caturdaśīm 
śrāddhe praśastās tithayo yathaitā na yathetarāḥ 
daśamyādīnāṃ vacanāt phalātiśayotpattiḥ 
anyāsv api tu satyāṃ śraddhāyāṃ kartavyam 
caturdaśyāṃ tu niṣedha eva 
yukṣu kurvan dinarkṣeṣu sarvān kāmān samaśnute 
ayukṣu tu pitṝn sarvān prajāṃ prāpnoti puṣkalām 
yuñji dināni dvitīyācaturthyādīni 
ṛkṣaṃ nakṣatraṃ tāni bharaṇyādīni yuñji bhavanti 
pratipattṛtīyāpañcamīsaptamīnavamyās tithayo 'yuja ucyante 
dvitīyācaturthīṣaṣṭhyaṣtamīdaśamyo yujaḥ 
evam ekādaśyayukprabhṛtau draṣṭavyam nakṣatreṣv api 
sarvān kāmān 
te ca kāmā itihāsapurānayor bhedenopattāḥ 
puṣkalāṃ prajām 
dhanavidyābalapuruṣaiḥ puṣṭā puṣkalā 
yathā caivāparaḥ pakṣaḥ pūrvapakṣād viśiṣyate 
tathā śrāddhasya pūrvāhṇād aparāhṇo viśiṣyate 
pūrvapakṣaḥ śuklapakṣaḥ aparaḥ kṛṣṇapakṣaḥ 
caitrasitādyā māsā iti 
yathā śrāddhasya śuklapakṣāt kṛṣṇapakṣo viśiṣyate prakṛṣṭaphalado bhavati tathā pūrvāhṇād aparāhṇo viśeṣavacanāt 
pūrvāhṇe 'pi kadācit kartavyam eveti pratīyate 
nanu ca prasiddhena dṛṣṭāntena bhavitavyam 
na cāparapakṣasya pūrvapakṣāc chrāddhaṃ prati viśeṣa uktaḥ 
kecid āhuḥ 
kṛṣṇapakṣe daśamyādau ity etasmāt pratīyate 
evaṃ tu brūmaḥ 
vacanāt tv apūrvatvāt ity anena nyāyenāpratisiddhasya dṛṣṭāntatāstīti 
vidhir api dṛṣṭāntavacanād eva śakyo 'vagantum 
prācīnāvītinā samyag apasavyam atandriṇā 
pitryam ā nidhanāt kāryaṃ vidhivad darbhapāṇinā 
yat kiṃcit pitryaṃ tatra karmaṇy ayaṃ vidhiḥ 
padārthāḥ prāg vyākhyātāḥ 
atandriṇā analasena śraddadhāneneti yāvat 
ā nidhanād ā maraṇāt yāvajjīviko 'yaṃ vidhir ity arthaḥ 
darbhapāṇinā 
tad uktam darbhāḥ pavitram iti 
tad grathitaśīrṣakaṃ darbhamayaṃ pavitram ucyate 
rātrau śrāddhaṃ na kurvīta rākṣasī kīrtitā hi sā 
saṃdhyayor ubhayoś caiva sūrye caivācirodite 
nanu cāparāhṇavidhānāt kuto rātryādiṣu prāptiḥ 
atha mataviśeṣavacanena anyatrāpy astīti jñāpitam 
satyam 
pūrvāhṇād aparāhṇo viśiṣyate iti yadapekṣaṃ viśeṣavacanaṃ tatraivāstīti sāmānyajñānaṃ pravartate 
tena pūrvāhṇa eva kadācit tasyānya uttarakāla iti kecid āhuḥ 
grahaṇaṃ candrasūryayoḥ iti candragrahādiṣu rātryādāv api prāptaḥ tanniṣedhārtham 
ataś ca saṃdhyāyāṃ candrasūryayor uparāgeṇa rātrau candragrahaṇe pratiṣedhāt vidhānād vikalpaḥ 
anye tv āhuḥ madhyāhnakālaḥ pūrvāhṇāparāhṇābhyām anyas tatrāpy etena pratiṣedhena kartavyam iti jñāpyet 
sūrye caiva pūrvāhṇakālatvāt prathamodite sūrye pratiṣedhaḥ 
rākṣasīty arthavādaḥ 
anena vidhinā śrāddhaṃ trir abdasyeha nirvapet 
hemantagrīṣmavarṣāsu pāñcayajñikam anvaham 
pūrvoktena vidhinā itikartavyatākalāpena pūrvedur nimantraṇādibhiḥ saṃvatsarasya triḥ śrāddhaṃ kurvīta 
keṣu māseṣv ity ata āha hemantagrīṣmavarṣāsu 
māsānumāsikam ity asya triḥ saṃvatsaravidhir vaikalpikaḥ 
pāñcayajñikaḥ pañcamahāyajñamadhye yaḥ paṭhitaḥ so 'nvahaṃ kartavyaḥ 
asya ca prācīnāvītyapasavyodaṅmukhabrāhmaṇabhojanam ity etāvaty evetikartavyatā 
evamartham eva punar upanyāsaḥ 
evaṃ triḥsaṃvatsaravidhir anāhitāgner ity evaṃ pūrve vyācakṣate pramāṇaṃ tu ta eva vidanti 
na paitṛyajñiyo homo laukike 'gnau vidhīyate 
na darśena vinā śrāddham āhitāgner dvijanmanaḥ 
pitṛyajñāṅgabhūto homaḥ paitṛyajñikaḥ sa laukike smārte 'gnau na vidhīyate 
śāstreṇa kartavyatayā na codyate 
tasmāt triḥ saṃvatsarasyānāhitāgninā kartavyam 
yady api triḥkṛtam api bhavaty eva kṛtaṃ laukike 'gnau tathāpi saṃvatsarāpekṣayā akṛtam eva tad bhavati 
prasthabhojano hi nyūne bhukte 'bhukta iti 
arthavādatayā pūrvaśeṣam idaṃ pūrve vyācakṣate 
idaṃ tu yuktam 
yadi laukiko 'gnir vivāhādāv aparigṛhītas tasmiñ chrāddhāṅgabhūto homo na kartavya ity ucyate 
homapratiṣedhena ca tadvyatiriktam anyat karma kartavyam ity uktaṃ bhavati 
itarathā parigṛhītāgner api pārvaṇaśrāddhāṅgatvena vidhānād anagnikasya śrāddhānadhikāra eva syāt 
yathāndhasyājyāvekṣaṇāśaktyā na darśapaurṇamāsayor adhikāraḥ 
asmiṃs tu sati sāgnikasya homavat śrāddham anagnikasya tadvarjitam api jñāpitaṃ bhavati 
tathā ca agnyabhāve ity asyāyam eva viṣayaḥ 
ye 'pi vyācakṣate piṇḍapitṛyajño 'bhipretaḥ tatra yo homaḥ sa laukike smārte 'gnau nāsti te 'pi na yuktam āhuḥ 
astv evam anāhitāgnir nityatve śrapayitvā juhuyād ityādi 
na darśeṇa vinā śrāddhaṃ grahoparāgādāv āhitāgniḥ pratiṣedha ity āhuḥ 
etat tu samācāraviruddham 
anye tu paṭhanti na vinā darśa ity asyāhitāgninā māsānumāsikaṃ kartavyam nāsya triḥsaṃvatsaravidhiḥ 
naivāyaṃ pāṭho 'stīty anye 
kas tarhy asyārthaḥ 
dārśāt śrāddhād anyad āhitāgner maghāśrāddhādi na niyamena bhavatīti dārśam eva tasya niyatam 
anāhitāgnes tu hemantādivihitāny api niyatānīti 
yad eva tarpayaty adbhiḥ pitṝn snātvā dvijottamaḥ 
tenaiva kṛtsnam āpnoti pitṛyajñakriyāphalam 
pāñcayajñikaṃ yac chrāddham ahar ahar ity uktaṃ tasya vaikalpikatvam anenocyate 
udakatarpaṇaṃ yat kriyate snātvā tenaiva pitṛyajñakriyāphalaṃ prāpnoti 
yad uktam ekam apy āśayet iti tasya nāsti niyamena kartavyatā 
ukadatarpaṇam avaśyaṃ kartavyam 
vasūn vadanti tu pitṝn rudrāṃś caiva pitāmahān 
prapitāmahāṃs tathādityān śrutir eṣā purātanī 
pitṛdveṣād apravartamānasya pravṛttyartham idam 
tristhānā vasvādyā devatāh pitaro 'pi ya eva piṇḍabhājaḥ 
ato devatātvenaite draṣṭavyāḥ 
śrutir eṣā śrūyate etad vede 
ataḥ purātanī nityatvād vedasya 
vighasāśī bhaven nityaṃ nityaṃ vāmṛtabhojanaḥ 
vighaso bhuktaśeṣaṃ tu yajñaśeṣaṃ tathāmṛtam 
ādyena ślokapādenātithyādibhuktaśiṣṭasyānnasya yad bhojanaṃ vihitaṃ tad anūdyate 
māṅgalikatayā maṅgalāvasānāni śāstrāṇi prathante 
pitryād daivaṃ karma śastataram 
yajñaśeṣam 
anena jyotiṣṭomādihaviḥśeṣasya bhojanaṃ vighasasya tulyatayocyate 
uttareṇārdhaślokena sauhārdam eva tasya vedārthavyākhyānam 
kasyāṃcic chākhāyām ābhyāṃ śabdābhyāṃ vidhānaṃ dṛṣṭam ato vyāmohaṃ nivartayati 
vighasam aśnātīti vighasāśī 
amṛtaṃ bhojanam asyety amṛtabhojanaḥ 
bhṛtyaśeṣaṃ bhṛtyabhuktaśiṣṭam iti draṣṭavyam 
bhuktaśeṣam iti pāṭhe sāmarthyād atithyādibhuktam iti draṣṭavyam 
anye tu prakṛtatvāc chrāddhabhuktaśeṣam iti draṣṭavyam 
tathā ca smṛtyantaram bhuñjīta pitṛsevitaḥ iti 
śrāddhāṅgaṃ caitad bhojanaṃ kecid āhuḥ 
anye tu puruṣārtho bhojananiyamo 'yam ity āhuḥ 
vasūn vadanti ity anenaiva śrāddhaprakaraṇasyāpravṛttatvāt 
yajñaśeṣaṃ yajñopayuktadravyaśeṣam iti draṣṭavyam 
etad vo 'bhihitaṃ sarvaṃ vidhānaṃ pāñcayajñikam 
dvijātimukhyavṛttīnāṃ vidhānaṃ śrūyatām iti 
pūrvaṃ hi vyavahitasya pāñcayajñikam iti mahāyajñavidher upasaṃhāro māṅgalikatayaiva 
uttareṇa ślokārdhena vakṣyamāṇādhyāyārthaikadeśopanyāsaḥ 
tau coktaprayojanau 
dvijātimukhyā brāhmaṇās teṣāṃ vṛttayo jīvikāḥ karmāṇi 
dvijātīnāṃ vā mukhyavṛttaya iti 
uttaratraiva darśayiṣyāma iti prasiddham 
iti mānave dharmaśāstre bhṛguproktāyām saṃhitāyāṃ
tṛtīyo 'dhyāyaḥ 
mānyā kāpi manusmṛtis taducitā vyākhyā hi medhātitheḥ 
sā luptaiva vidher vaśāt kvacid api prāpyaṃ na yat pustakam 
kṣoṇīndro madanaḥ sahāraṇasuto deśāntarād āhṛtair
jīrṇoddhāram acīkarat tata itas tat pustakair lekhitaiḥ 
iti śrībhaṭṭavirasvāmisūnor bhaṭṭamedhātithisvāminaḥ kṛtau manubhāṣye
tṛtīyo 'dhyāyḥ samāptaḥ 
atha caturtho 'dhyāyaḥ
caturtham āyuṣo bhāgam uṣitvādyaṃ gurau dvijaḥ 
dvitīyam āyuṣo bhāgaṃ kṛtadāro gṛhe vaset 
saṃkṣepeṇātikrāntasyādhyāyadvayasyārthaṃ kathayaty anusmaraṇāya 
gārhasthyadharmasyāyaṃ vṛttividhir iti dvitīyaṃ ślokaprayojanam 
aniyataparimāṇatvād āyuṣaś caturthabhāgavyavasthāvidhānam āśramiṇām anupapannam ataḥ śloko 'yaṃ vihitāśramakālānuvādārthaḥ 
yady api ca śatāyur vai puruṣaḥ ity etadapekṣayā kathaṃcid upapadyetāpi tathāpi svaprakaraṇe grahaṇāntikam iti avadhyantarasya brahmacaryavihitatvāt gṛhasthas tu yadā paśyet iti gārhasthye 'pi kālāntarapratipatter anuvādataivānumīyate 
caturtham ādyam āyuṣo bhāgaṃ 
janmāpekṣam ādyatvam 
gurau uṣitvā brahmacaryaṃ kṛtvā tato dvitīyaṃ caturtham āyuṣo bhāgaṃ kṛtavivāho gṛhe vaset 
gṛhasthāśramam anutiṣṭhet tatra vaset 
adroheṇaiva bhūtānām alpadroheṇa vā punaḥ 
yā vṛttis tāṃ samāsthāya vipro jīved anāpadi 
dehi dehi iti yācamānasya yaḥ parasya cittavikāraḥ khedātmako jāyate sa droho 'bhipretaḥ na punar hiṃsaiva tasyāḥ sarvasāmānyenaiva pratiṣedhāt 
alpadroheṇeti 
yācñayā vinā yadi na vartyate tadā svalpaṃ yācitavyam eṣo 'lpadrohaḥ 
yā vṛttir jīvanopāyaḥ kṛṣisevādi yasyāṃ vṛttau parasya pīḍā na bhavati sā āśrayitavyā 
sāmānyopadeśo 'yam 
samāsthāya āśritya jīvet 
āpadi daśame vidhir bhaviṣyati 
asmāc copadeśād vakṣyamāṇābhya anyāpi vṛttir bhavatīti gamyate 
anyathā vakṣyamāṇaviśeṣaniṣṭhatve sāmānyasyopadeśasyānarthakyam eva syāt 
tena ca yājanādhyāpane kusīdam amṛtādimadhye apaṭhitam api labhyate 
alpīyasī yā uñchavṛttir gṛhītā asau hy alpadrohaḥ 
tathā ca gautamaḥ kṛṣivāṇijye cāsvayaṃ kṛte 
kusīdaṃ ca 
jīvanamātro 'yaṃ vidhiḥ dhanasaṃcayas tu vakṣyamāṇair eva niyataiḥ karmabhiḥ 
yātrāmātraprasiddhyarthaṃ svaiḥ karmabhir agarhitaiḥ 
akleśena śarīrasya kurvīta dhanasaṃcayam 
pūrveṇānvāhikajīvanavidhāv upāya uktaḥ anena dhanasaṃcaye niyama upadiśyate 
svaiḥ karmabhiḥ dhanasaṃcayaṃ kuryāt 
tāni ca karmāṇy uttaratra vakṣyante 
saṃcayaprayojanam āha yātrāmātraprasiddhyartham 
na bhogāya dhanasaṃcayakleśaḥ kartavyaḥ kiṃ tarhi yātrāmātraprasiddhyartham 
ātmakuṭumbasthitir yātrā tatparimāṇaṃ yātrāmātram tasya prasiddhir niṣpattiḥ tadarthas tatprayojanam 
nityakarmanivṛttir ātmasthitāv evāntarbhūtāni hy akurvata na ātmasthitiḥ 
āha ca na nirvapati pañcānām ucchvasan na sa jīvati 
atha vā saty api śāstrīyatve yatra loko garhate tad varjyam eva 
yathā narasya mahākulīnasya bhuktavibhavasya nikṛṣṭakulāt prāptaśrīkāt samānajātīyād api pratigrahādinā kenacid upāyena jīvanam 
akleśena śarīrasya 
sevāvāṇijye mahākleśe dūrādhvagamanādinā 
tādṛśe na kartavye 
saṃcayo rāśīkṛtaparirakṣaṇam 
tānīdānīṃ karmāṇi nāmatas tāvad āha 
ṛtāmṛtābyāṃ jīvet tu mṛtena pramṛtena vā 
satyānṛtābhyām api vā na śvavṛttyā kadācana 
nāmnaiva keṣāṃcit stutiḥ pratīyate 
prayojanaṃ ca praśastābhāve ninditeṣu pravṛttiḥ 
tatra mṛtapramṛte atyantanindite 
tato 'pi satyānṛtam 
yata āha tenaiva vāpi jīvyate iti 
apiśabdo 'rucisūcanārthaḥ 
nāmato nirdiśya svarūpato vyācaṣṭe 
ṛtam uñchaśilaṃ jñeyam amṛtaṃ syād ayācitam 
mṛtaṃ tu yācitaṃ bhaikṣaṃ pramṛtaṃ karṣaṇaṃ smṛtam 
uñchaś ca śilaś ca uñchaśilam 
tad ṛtaṃ jñeyaṃ satyavratatulyam 
kṣetrāl lūnasya vrīhyāder gṛhaṃ khalaṃ vā nīyamānasya yaḥ pulākaḥ patitaḥ svāmino 'napekṣitas tasyoccayanam uñchaḥ tad ṛtam 
na tatreyaṃ buddhir ādheyā parakīyam etat na gṛhṇāmi iti 
evaṃ ca khalāt paribhraṣṭasya lūnasyālūnasya vānekaprarohavato grahaṇaṃ śilaḥ 
amṛtaṃ syād ayācitam atyantaprītikaratvāt 
mṛtam iva yācitam bhaikṣam iti 
yācitam ity eva siddhe bhaikṣaśabdena sāmūhikataddhitāntena bahavo yācitavyā ity ucyate naikaḥ kadarthanīyaḥ 
tad uktam alpadroheṇa iti 
prāyeṇa ca bhaikṣaśabdasya bhaikṣyāśy ātmaviśuddhyartham ity evamādau siddhānnaviṣaye prayogasiddheḥ sāmānyaviṣayārthaṃ yācitaśabdopādānam 
tena nedaṃ siddhānnabhikṣaṇam eva agnimataḥ parāgnipakvena vaiśvadevādivirodhāt 
na cedaṃ bhojanārtham eva bhikṣaṇam kiṃ tarhi sthityartham 
sthitiś ca na bhojanamātrasādhyā gṛhasthasya kiṃ tarhi yāvat kiṃcid gṛhopayogi 
ata edhodakaparidhānādy api bhikṣitavyam gṛhopakaraṇaṃ ca sthālyapidhānādi 
brahmacāriṇas tu bhojanakāle vidhinā pākāsaṃbhavān niyamataḥ siddhānnaviṣayaṃ bhaikṣyaṃ pratīyate 
bhikṣāśabdaś cāyaṃ bhikṣyamāṇadravyagataṃ parimāṇam apy ācaṣṭe 
bhikṣāmātraṃ na dadāti yācitaḥ prasṛtimātraṃ bhikṣeti 
tena gohiraṇyādibhikṣaṇaṃ na prasṛtaśabdenābhyanujñāyate pratigrahādyarthā yācñeti 
nanu bhaikṣagrahaṇam api pratigraha eva 
naivam grahaṇamātraṃ pratigrahaḥ 
viśiṣṭa eva svīkāre pratipūrvo gṛhṇātir vartate 
tena na svīkāramātre 
pratigrahasamartho 'pi pratigrahaḥ pratyavaraḥ iti adṛṣṭabuddhyā dīyamānaṃ mantrapūrvaṃ gṛhṇataḥ pratigraho bhavati 
na ca bhaikṣe devasya tvā ādimantroccāraṇam asti na ca prītyādinā dānagrahaṇe 
na ca tatra pratigrahavyavahāraḥ 
ataḥ pratigrahād arthāntaram evedaṃ mṛtāmṛtaśabdābhidheyam 
ataś ca nātra yācyamānasya ayācyamānasya vā mahāsattvatayā upakārāntarāpekṣā jāyate yena vā dadato jātyādyapekṣā yuktimatī pratigrāhyasya 
evaṃ karuṇayā ca pradīyamānaṃ gṛhṇato na pratigrahaḥ 
nanu ca karuṇayā dānam adṛṣṭāyaiva 
neti brūmaḥ 
na ca tatra dānadharmaḥ kiṃ tarhi karuṇābhyāsāt paropakārād vā 
tatra yathā hitopadeśādāv anugrāhyasya vidhir jātyādi nāpekṣate tadvat karuṇayā dāne 
tathā ca śiṣṭā naivaṃvidhe dāne vedatattvārthaviduṣe brāhmaṇāya ity etad anurudhyante 
ata evābrāhmaṇā api dainyam āpannāḥ pareṇa dattaṃ gṛhṇānā na brāhmaṇavṛttiṃ pratigraham āśritā bhavanti 
sthitam etat 
pratigrahe yady api yācitāyācitapūrvakatvaṃ vidyate tathāpi na tenaiva mṛtāmṛtaśabdārthaḥ viṣayāntarasya darśitatvāt 
yājanādhyāpanayor apy etad rūpam asti 
kaścid yājayitvā yājakatvaṃ labhate kaścit prārthyate 
evam adhyāpane yojyam 
ato yāvatā kācid vṛttir yācñayā sā dainyāvahatvāt maraṇam iveti mṛtaśabdenābhidhīyate 
karṣaṇaṃ tu maraṇād api pāpīyaḥ 
lāṅgalākarṣaṇaṃ hi bhāravāhatvam 
tac ca khalu janapadakarma 
satyānṛtaṃ tu vāṇijyaṃ tena caivāpi jīvyate 
sevā śvavṛttir ākhyātā tasmāt tāṃ parivarjayet 
naivaṃ mantavyaṃ satyānṛtobhayarūpatā śāstreṇa vāṇijye 'bhyanujñāyata iti 
kiṃ tarhi vastusvabhāvavādo 'yam 
lobhagrahaṇam evānṛtam 
jīvyata iti vacanād vāṇijyā jīvanāyaiva na dhanasaṃcayāya 
sevā śvavṛttiḥ 
yathā hi śvā preryate kṛcchreṇa ca labhate tathā ca sevakaḥ 
sevā preṣyatvam 
yatra kutracit karmaṇi preṣyate ucite 'nucite vā sa sevakaḥ 
ata utkṛṣṭenāyudhakarmādinā ye rājānam upasarpanti te na śvavṛttayaḥ 
kusūladhānyako vā syāt kumbhīdhānyaka eva vā 
tryahaihiko vāpi bhaved aśvastanika eva vā 
uktam ātmakuṭumbasthityai dhanasaṃcayaḥ kāryaḥ na bhogāya kleśa āśrayaṇīyaḥ 
tat tu kim anvaham arjanīyam utaikadaiva cirakālaparyāptam iti noktam 
tatra kālavilambārtham idam ārabhyate 
kusūle dhānyam asyeti gamakatvād vyadhikaraṇo bahuvrīhiḥ 
pāṭhāntaram kuśūladhānyakaḥ iti 
kusūlaparimitaṃ dhānyaṃ kusūladhānyam tad asyāstīti matvarthīya ikaśabdaḥ 
dhānyādhikaraṇam iṣṭakādikṛtaṃ kusūlaḥ koṣṭha iti cocyate 
tena cātra parimāṇaṃ lakṣyate 
tatra yāvan māti tāvat saṃcetavyam 
na punar ādhāraniyamo 'sti 
kusūlena ca mahāparigrahaṇasyāpi bahubhṛtyabandhudāradāsaputragavāśvādimato 'pi yāvatā sāṃvatsarī sthitir bhavati tāvad anujñāyate 
yato vakṣyati yasya traivārṣikaṃ bhaktam iti 
dhānyagrahaṇam apy avivakṣitam 
suvarṇarūpyādy api tāvatyāḥ sthiteḥ paryāptam arjayato na doṣaḥ 
sarvathādhikaṃ tato nārjanīyam iti vākyārthaḥ 
kumbhī uṣṭrikā 
ṣaṇmāsiko nicaya etena pratipādyata iti smaranti 
tryaham aihikam asyeti tryahaihikaḥ 
kuṭumbasya nityakarmārthaṃ ca bhaktacayaṃ karoti yaḥ sa tryahaihikaḥ 
śvo bhavaṃ śvastanaṃ bhaktam tad asyāstīti pūrvavat matvarthīyaṃ kṛtvā nañsamāsaḥ kartavyaḥ 
sadyas tātkāliko bhavet 
tadahararjitaṃ vyayīkartavyam 
asya vikalpasya vyavasthām āha 
caturṇām api caiteṣāṃ dvijānāṃ gṛhamedhinām 
jyāyān paraḥ paro jñeyo dharmato lokajittamaḥ 
yo yaḥ svalpakālasaṃcayaḥ sa sa dharmair jyāyān adhikaḥ 
dharmādhikyāc ca phalādhikyaṃ bhavati 
lokajittamaḥ 
lokāñ jayaty ādhipatyenāvatiṣṭhate bhogyatayā svīkaroti 
prakarṣavivakṣāyāṃ tamaḥ 
aviśeṣopādānāl lokaḥ svargaḥ pratīyate 
teneyam atra vyavasthā 
mahāparigraho yo bahvapatyo 'saṃvibhaktaputraḥ akṛtakanyāvivāhaś ca sa kusūladhānyakaḥ 
yas tu pariṇatavayāḥ prāptaputraḥ kṛtakaraṇaḥ sa yāvad yāvac chamam eti tāvat tāvad itarān kalpān āśrayet 
ṣaṭkarmaiko bhavaty eṣāṃ tribhir anyaḥ pravartate 
dvābhyām ekaś caturthas tu brahmasatreṇa jīvati 
eṣāṃ kusūladhānyakādīnāṃ gṛhasthānām ekaḥ ṣaṭkarmā bhavati 
yo mahāparigrahaḥ prāguktas tasya ṣaḍ vṛttikarmāṇi bhavanti 
kāni punas tāni 
prakṛtāni uñchaśilāyācitayācitalābhakṛṣivāṇijyāni 
adhyāpanayājanapratigraḥāḥ yācitāyācitagrahaṇād antarbhavanti 
bahukuṭumbako nityakarmasaṃpattyarthaṃ ca sarvā vṛttīḥ samuccitāḥ kuryāt kṛṣivāṇijye api 
ye 'pi adhyāpanam adhyayanam ityādīni prathamādhyāyapaṭhitāni ṣaṭkarmāṇi vyācakṣate teṣāṃ prakaraṇavirodho niṣprayojanaṃ vādhyayanādīnām upādānam anyatraiva teṣāṃ vihitatvāt 
anyaḥ dvitīyaḥ kuṃbhīdānyas tribhiḥ pravartate 
pro 'narthakaḥ yāvad vartate tāvat pravartata iti 
vartanaṃ ca sthitisaṃpattiḥ 
prakṛtānāṃ ca yāni kānicit kvacit kṛṣivāṇijye vihāya 
praśastataro hi pūrvasmāt kumbhīdhānyakaḥ 
yato vakṣyati sā vṛttiḥ sadvigarhitā gorakṣakān vāṇijikān iti 
yad apy uktaṃ gautamena kṛṣivāṇijye vāsvayaṃkṛte kusīdaṃ ca ity anāpady eva 
tatrāpy asvayaṃkaraṇapakṣe doṣo 'sty eva laghīyāṃs tu bhaviṣyati 
dvābhyām ekaḥ 
atrāpi yācitalābhaṃ varjayitvā trayāṇāṃ yathāsaṃbhavaṃ dve gṛhyete 
ayācitam api tāvad gṛhyate yāvat tryahaparyāptam 
caturthas tu brahmasatreṇa jīvati 
brahmasatraṃ śiloñchayor anyatarā vṛttiḥ 
satatabhavatvāt satram iva na tadahaḥparisamāpanīyā vṛttiḥ ataḥ satram ity ucyate ahar ahar nityam anuṣṭhānāt 
brahmaśabdo brāhmaṇaparyāyaḥ 
teṣām idaṃ satram 
asmād brahmaśabdāt pūrvo 'yaṃ vṛttiprapañco brāhmaṇaviṣaya eva vijñeyaḥ 
kṣatriyādīnāṃ tu tatra tatra vakṣyati 
kathaṃ punaḥ śiloñchavṛttyā jīvanaṃ saṃbhavati yāvatā śaradgrīṣmayor eva kṣetre khale vā śilapulākapātasaṃbhavaḥ 
athocyate 
graiṣmebhyo graiṣmāṇi śāradāni śāradebhyo 'rjayiṣyati iti 
ṣāṇmāsikavṛttir eva syāt nāśvastanikaḥ 
athānyathāpi saṃbhavati yāvatas tāvato vrīhyādeḥ kathaṃcit patitasyopādānam 
satyam 
na tadbhojanāya paryāptam 
saṃcinvāno yadā paryāptaṃ prāpsyati tadāśiṣyati pañcāhādyasaṃbhavāt 
tathā ca mahābhārate śiloñchavṛttiḥ pakṣāntāśano varṇyate 
so 'yam asyām avasthāyāṃ gṛhasthas tāpasaḥ saṃvṛtta iti cet kiṃ tv evam apy aśvastanikatvaṃ virudhyate 
yathopapādasthitikas tadā syāt nāśvastanikaḥ 
aśvastaniko hy ucyate ya ahany ahany arjayati yātrikam tad ahar eva ca vyayīkaroti na dvitīye 'hṇi sthāpayati 
yadi ca na pratyahaṃ śiloñchavṛtter bhojanaṃ nivartate kuto 'śvastaniko bhavet kathaṃ ca tathāvidhasya jīvanaṃ putradārabharaṇaṃ ca 
ata eva kecit tribhir anyaḥ pravartata ity ata ārabhyānyathā vyācakṣate 
tribhir yājanādhyāpanapratigrahaiḥ dvābhyām pratigrahaḥ pratyavaraḥ iti pratigrahavyudāsena yājanādhyāpane pratigṛhyete 
brahmasatram adhyāpanam 
tad dhi vṛttaye paryāptam 
yat tu vartayaṃś ca śiloñchābhyām iti sa catuṣṭayavyatirikto 'nya eva 
atrocyate 
yaḥ śilaparimāṇān daśadvādaśān yavān vrīhīn vā bahubhya ādatte yāvad ekāhayātrikaṃ sa śilavṛttiḥ 
yas tv ekaikaṃ yātrārtham āharati sa uñchavṛttiḥ 
smṛtyantare cāyaṃ yāyāvaravṛttir uktaḥ 
ataś ca sārvakālikam apy upapadyate 
na ca vaiśvadevādikriyāvirodhaḥ na ca putradārāṇām abharaṇadoṣaś ca yācitabhaikṣād atyantālpagrahaṇāt 
vartayaṃś ca śiloñchābhyām agnihotraparāyaṇaḥ 
iṣṭīḥ pārvāyaṇāntīyāḥ kevalāḥ nirvapet sadā 
parva cāyanāntaś ca tayor bhavāḥ pārvāyaṇāntīyāḥ 
svārthikam aṇaṃ kṛtvā vṛddhāc chaḥ kartavyaḥ 
parveṣṭir darśapūrṇamāsau ayanānte ca yajña āgrayaṇākhyaḥ 
kevalagrahaṇāt kāmyā iṣṭayo niṣidhyante 
vaiśvadevahomabaliharaṇe 'pi tasya nānvhaṃ bhavataḥ 
na hi tasya sarvadā tāvad dhanaṃ bhavati 
ataḥ kevalagrahaṇān mahāyajñanivṛttiḥ 
nanu cāgnihotram api tat tasya naiva bhavati 
tad api dravyasādhyam eva 
pakṣahomān hoṣyati 
bhāryābharaṇaṃ katham iti cet
sāpi tām vṛttim āśrayiṣyati 
yadā ca bhāryā vratam etad dhārayitum aśaktā tadā bhartur api nāsty adhikāraḥ 
atha cāndrāyaṇādiṣu pravṛttasya kathaṃ bhāryāyā jīvanam iti cet
acodyam etad vidyamānatvāt atithyādiśiṣṭam aśiṣyata iti 
nanu vaiśvadevahomābhāvāt vidyamāne 'pi strīdhane na bhojanaṃ yuktam ubhayor vighasāśitvavidhānāt 
ataḥ strīdhanena vaiśvadevaṃ kariṣyati dharmakārye 'nujñānāt strīdhanagrahaṇasya 
naivam 
tasyām avasthāyām agnihotramātraṃ dharmaḥ na vaiśvadevahomaḥ 
bhavatu vā 
yasyās tarhi dhanaṃ nāsti kathaṃ jīvatu 
tasmād yasyāsamarthā bhāryā nāsau śiloñchavṛttāv adhikriyate 
vartayann ātmānaṃ jīvayan 
na lokavṛttaṃ varteta vṛttihetoḥ kathaṃcana 
ajihmām aśaṭhāṃ śuddhāṃ jīved brāhmaṇajīvikām 
lokavṛttaṃ nāmocyate yena prākṛtajano 'lpasattvo vartate dambhenāsatpriyākhyānena ca tvaṃ viṣṇus tvaṃ brahmā jaya jīva iti 
tathā vicitraparihāsakathābhiḥ 
vṛttihetoḥ jīvikārthatayā na kartavyam etat 
yas tu narmaśīlas tasya na doṣaḥ 
ajihmām 
yasyānyac ca hṛdaye 'nyac ca bahiḥ sa jihma ucyate 
dveṣamatsarātmā darśayaty apriyaṃ vadatām 
aśaṭhām 
agnihotrakarmānuṣṭhānaṃ lokārjanena pratigrahādilobhārtham na śāstrārthaśraddadhānatayā kuryāt sa śaṭhaḥ 
ātmadharmatve 'pi jaihmyaśāṭhyor jīvikāpy abhedopacarād vyapadiśyate ajihmām aśaṭhām 
śuddhām iti 
śuddhir vṛttyantareṇāmiśrīkaraṇaṃ pūrvadoṣadvayena ca 
ekapadalabhyo 'py ayam artho vṛttānurodhād gobalīvardavad bahudadaiḥ pratipādyate 
atha kathaṃ brāhmaṇajīvikāṃ jīved iti dvitīyā yāvatā jīvatir karmakaḥ 
kathaṃ caikasyaiva dhātor ekatra dviḥ prayogaḥ 
na hi bhavati gamanaṃ gacchet iti sādhyasādhanabhāvaḥ 
ucyate 
sāmānyaviśeṣabhāvāt sādhyasādhanabhāvo na viruddhaḥ 
yathā aśvapoṣaṃ puṣṭaḥ iti 
anuṣṭhānāṅge ca vartanārthe jīvatir vartate 
tena sakarmakatvam iti na doṣaḥ 
jīvet jīvanartham anutiṣṭhet 
tryahaihikāśvastanavṛttidārḍhyārthaṃ prasaṃkhyānam idam āha 
saṃtoṣaṃ param āsthāya sukhārthī saṃyato bhavet 
saṃtoṣamūlaṃ hi sukhaṃ duḥkhamūlaṃ viparyayaḥ 
saṃtoṣa āśrayitavyaḥ na bahūnām upajīvyaḥ syām iti yācñākleśa āstheyaḥ 
sukhārthī saṃyato bhavet 
saṃyamo yātrikād dhanād adhike nābhilāṣaḥ 
saṃtoṣo manasvināṃ sukhamūlam 
duḥkhasya mūlaṃ viparyayaḥ asaṃtoṣaḥ 
mahad viduṣāṃ dainyam abhilaṣite vastuny asaṃpattiḥ 
tasmāt saṃtoṣam āśrayet 
ato 'nyatamayā vṛttyā jīvaṃs tu snātako dvijaḥ 
svargyāyuṣyayaśasyāni vratānīmāni dhārayet 
vṛttiviṣayo nidhir vṛttiśabdenoktaḥ 
tenānyatamayeti na tadapekṣam ekajīvitam anyatamena nivṛttividhānāt 
ato vṛttisamuccayajīvinaḥ pitṛdhanaṃ prāptavataś ca vratādhikāro na yujyate 
anyathā ekavṛttijīvana eva syāt 
vratānīmāni 
mānasaḥ saṃkalpo vratam ucyate śāstravihitam idaṃ mayā kartavyam idaṃ vā na kartavyam ity evam 
svargāyuṣyayaśasyāni vratadhāraṇaphalāni kecid āhuḥ 
ataś caitat phalārthino vrateṣv adhikāraḥ 
tad ayuktam 
anityatvam evaṃ sati prasajyeta 
tatrottaraśloke nityagrahaṇaṃ bādhyeta 
śrutau caiṣāṃ nityatā jñāpitā yāvat hi enasā yukto bhavati iti 
svargādīnāṃ kāmyatvenānvaye nādhikṛtaviśeṣaṇatvaṃ pratipadyeran 
vedoditaṃ svakaṃ karma nityaṃ kuryād atandritaḥ 
tad dhi kurvan yathāśakti prāpnoti paramāṃ gatim 
vedamulatvāt smṛtīnāṃ vedoditam iti śrūyate 
svakaṃ karma vakṣyamāṇo vratasamūhaḥ 
vihitatvāt svakam ity ucyate 
nityaṃ kuryāt yāvajjīvam 
atandritaḥ analasaḥ 
etad vratadhāraṇaṃ kurvan yathāśakti 
anena satyāṃ śaktau yathāsaṃbhavam anuṣṭhānam āha 
tad uktam manasā vā tatsamagram ācāram anupālayan 
paramāṃ gatiṃ brahmatvaprāptirūpām 
nehetārthān prasaṅgena na viruddhena karmaṇā 
na kalpyamāneṣv artheṣu nārtyām api yatas tataḥ 
prasajyeta yatra puruṣaḥ sa hi prasaṅgo 'bhipreto gītavāditrādiḥ 
tatra hi rāgiṇaḥ sajjantīva 
ato gītavāditrādibhir arthān dhanāni neheta nārjayet 
viruddhaṃ karma pratiṣiddhaṃ śāstreṇa akulocitaṃ ca 
na ca pitrādyāgateṣu dhaneṣu kalpyamāneṣu sthitisamartheṣu 
anyāni necchet 
nārtyāṃ āpady api yatas tataḥ 
prasahya satpratigraheṇa pravartitavyam ekasyāpady enam apy anujñāsyati 
indriyārtheṣu sarveṣu na prasjyeta kāmataḥ 
atiprasaktiṃ caiteṣāṃ manasā saṃnivartayet 
indriyāṇām arthā viṣayā rūparasādayaḥ teṣu na prasajyeta na saktim atyantāṃ sevāṃ kuryāt 
manoharā yuvatayaḥ vaṃśagītaṃ svādavad rasaḥ karpūrādigandhaḥ rāgavat sparśaḥ ete viṣayāḥ 
tān nātyantaṃ seveta 
kāmataḥ kāmapradhānatayā 
sarveṣu ayācitopamaṃ teṣv api nityasevī syāt 
atiprasaktiś caivaiṣām 
nivṛttyupāyo 'nena kathyate 
na hi vastuprasaktir nivartituṃ śaktyā manasā tu pratipakṣabhāvanayā nivartya 
ādau tāvad durupapadakatva 
upasthiteṣv api bhuktapūrveṣu kṣaṇavirasatāsvabhāvaś ca vināśitvaṃ śāstraniṣedhāc ca saṅgasya narakāpāta ity evamādi cintayet 
yathoktam na tathaitāni śakyante iti 
sarvān parityajed arthān svādhyāyasya virodhinaḥ 
yathātathā yāpayaṃs tu sā hy asya kṛtakṛtyatā 
ye vedābhyāsavirodhino 'rthās te sarve tyaktavyāḥ rājāmātyagṛhopasthānādayaḥ 
ye 'py anayā lokayātrayā saktasya kṛṣikusīdādyadhikalābho bhavati tena ca poṣayiṣyate tadā kuṭumbavibhavavataś ca dāsīdāsaṃ bahu bhaviṣyatīti 
sā hy asya snātakasya kṛtakṛtyatā kṛtārthatā yaṃ nityasvādhyāyī yathākathaṃcit kuṭumbakaṃ jīvayatīti 
vayasaḥ karmaṇo 'rthasya śrutasyābhijanasya ca 
veṣavāgbuddhisārūpyam ācaran vicared iha 
vayasa iti sārūpyāpekṣā ṣaṣṭhī 
veṣavākbuddhīti samāhāre dvandvaḥ 
sārūpyam iti svārthe ṣyañ 
tenāyam artho bhavati vayādyucitā veṣādayaḥ kartavyāḥ 
sārūpyam aucityam anyasyākṛtyādeḥ sādṛśyāsaṃbhavāt 
veṣaḥ keśābaraṇādivinyāsaḥ 
tatra prathame vayasi śikhaṇḍakaḥ yauvane kauntalādidhāraṇam vārdhake jaṭāmuṇḍanādi 
vayonurūpā vāk 
evaṃ buddhis trivargānuṣṭhānadhāraṇaṃ prathamam jīryataḥ kevalaṃ dharmapradhānam 
karmānurūpo veṣaḥ arthānurūpataś ca 
tena hi bhavitavyaṃ kulānurūpeṇa daśanarāgadhammillādi uddhatam api nauddhatyam āvahati 
tad uktam asya lokavyavahāro viṣayaḥ iti 
etad uktaṃ bhavati 
nāyaṃ vidhyarthaḥ aparair niścitārthatvāt 
lokavyavahāramūlas tv ayam anuvādaḥ evaṃ vartamāno lokavṛttānuvartī bhavati na lokadveṣyatām iti 
buddhivṛddhikarāṇy āśu dhanyāni ca hitāni ca 
nityaṃ śāstrāṇy avekṣeta nigamāṃś caiva vaidikāṇ 
buddhivṛddhikarāṇi itihāsapurāṇāni tarkaśāstrāṇi bārhaspatyauśanasādīni 
hitāni upakārakāṇi dṛṣṭārthāni vaidyakajyautiṣādīni arthaśāstrasya pṛthagupadeśāt 
vaidikā nigamā vedārthajñānahetavo nigamaniruktavyākaraṇamīmāṃsāḥ 
ṛco ruḍhigrahaṇe tv adṛṣṭārthatā syāt 
yathā yathā hi puruṣaḥ śāstraṃ samadhigacchati 
tathā tathā vijānāti vijñānaṃ cāsya rocate 
samadhigamo 'bhiniveśaḥ abhyāsa iti yāvat 
vijānāti viśeṣeṇa jānāti 
pratyakṣaṃ caitad abhyasyamāne granthe 'pi yad vidyata iti 
tadā vijñānaṃ cāsya rocate 
ujjvalaṃ bhavatity arthaḥ 
pūrvasyāḥ smṛter mūlakathanam etat 
rucer anabhilāṣārthatvād rucyarthānām iti saṃpradānatvābhāvaḥ 
ṛṣiyajñaṃ devayajñaṃ bhūtayajñaṃ ca sarvadā 
nṛyajñaṃ pitṛyajñaṃ ca yathāśakti na hāpayet 
tṛtīyādhyāye vihitānāṃ mahāyajñānām anuvādo viśeṣābhidhānārthaḥ 
sa ca viśeṣa uttaratra vakṣyate anīhamāhaḥ iti 
anye tu manyante 
vratādhikāre punarvacanaṃ niyamasiddhyartham 
tenedṛśaḥ saṃkalpaḥ kartavyaḥ yāvad gārhasthyaṃ mayā mahāyajñā na hāpayitavyāḥ 
na tv iyam āśaṅkā kartavyā dvirvacanaṃ dvirvidhānārtham 
na hy atra vidhiḥ śrūyate 
kevalaṃ na hāpayed ity ucyate 
nityatvāc ca hāniḥ prāptaiva 
na vihitapratyabhijñānataḥ kaścit karmabhede hetur asti 
yathāśakti pakvānnena āmena vā mūlaphalair vā 
etān eke mahāyajñān yajñaśāstravido janāḥ 
anīhamānāḥ satatam indriyeṣv eva juhvati 
etān mahāyajñān eke yajñaśāstrāvido gṛhasthā indriyeṣv eva juhvati saṃpādayanti 
katame punas te 
anīhamānā 
ye necchanti dhanaṃ tyaktagṛhavyāpārā dehasāṃnyāsikādayaḥ 
śiloñchavṛtter apy evaṃ vidhim icchanti paṅgvādīnāṃ ca 
teṣāṃ hi dārakaraṇaṃ vakṣyati yady arthitā tu dāraiḥ syāt iti 
na caiteṣām pañcayajñādhikāraḥ 
adravyatvād bharaṇamātraṃ te labhante nādhikaṃ karmānuṣṭhānārtham api 
juhotiḥ karotyarthanirvartyatāṃ lakṣyati 
na hi kriyāviśeṣo yāgaḥ kriyāviśeṣasya homasya karmatāṃ pratipadyeta 
na hi bhavati pacati pākam iti 
bhavati tu pākaṃ karoti yāgaṃ karoti iti 
sāmānyaviṣayākāṃkṣās tu kriyā dravyakarmāṇi sādhanīkurvanti 
icchati bhoktum śaknoti bhoktum jānāti bhoktum 
dṛṣṭaś ca viśeṣaḥ sāmānyalakṣaṇārthaḥ ayaṃ gauḥ padā draṣṭavyaḥ iti 
evaṃ ca homaṃ kecid indriyeṣu tatsaṃyamam eva vyācakṣate 
apareṣāṃ prāṇasaṃvādopaniṣadi yad yad bhaktaṃ prathamam āgacchet tad dhomīyaṃ sa yāṃ prathamāhutiṃ juhuyāt prāṇāya svāhā ityādinā 
anye tu ya evottaraśloke upāsanāvidhir uktaḥ sa evāyaṃ homaḥ 
tathā ca tayor ekavākyatā pratīyate 
nanu cottaratra vāci prāṇaṃ nendriyam 
naiṣa doṣaḥ 
ādhyātmikatvopalakṣaṇārtham indriyagrahaṇam 
bāhyasādhanasādhyatā nāstīty etad atra vivakṣitam 
vācy eke juhvati prāṇaṃ prāṇe vācaṃ ca sarvadā 
vāci prāṇe ca paśyanto yajñanirvṛttim akṣayām 
yadāyaṃ puruṣa ucchvasiti tadaivam anena dhyātavyam vācaṃ prāṇe juhomi iti 
bhāṣamāṇena ca vāci prāṇaṃ juhomi iti 
etāvataiva pañcayajñā nirvṛttā bhavanti 
yadi nityāḥ phalāya na vaktavyāḥ 
ātmajñayāś cātrādhikriyante 
vihito hy ayam arthaḥ pañcāgnyupāsanāyām upaniṣatsu kauṣītakī brāhmaṇe vistareṇa 
akṣayaṃ phalataḥ apunarāvṛttiphalatvāt 
jñānenaivāpare viprā yajante tair makhaiḥ sadā 
jñānamūlāṃ kriyām eṣāṃ paśyanto jñānacakṣuṣā 
tair makhaiḥ prakṛtair mahāyajñair yajante tadviṣayam adhikāraṃ niṣpādayanti 
ato 'rthabhedād yajante yajñair iti sādhyasādhakabhāvopapattiḥ 
yathāgniṣṭomayājīti 
kathaṃ punar jñānena yāganirvṛttiḥ 
devatoddeśena dravyatyāgātmako yāgaḥ 
na ca jñānam evaṃrūpam 
ucyate 
yajanta iti yāgakāryanirvṛttir atrābhipretā 
yadi jñānāt kāryanirvṛttiḥ kimarthaṃ tarhi karmaṇām anuṣṭhānam 
na hy aviṣayaḥ karmānuṣṭhānasaṃbhavaḥ 
atheyaṃ buddhiḥ ya u cainam evaṃ veda iti jñānasyāpi phalasādhanatvena śravaṇāt kṛtaṃ karmānuṣṭhāneneti 
tad asat anyaśeṣatayā tasyārthavādatvāt 
atrocyate 
uktam asmābhir anīhamānā ātmajñā adhikriyante 
ta eva jñānino 'bhipretāḥ na karmānuṣṭhānavedinaḥ 
teṣāṃ vedasaṃnyāsikatayā gṛhe avatiṣṭhamānānāṃ mahāyajñānāṃ bhāvaneyam ucyate 
dravyasādhyānāṃ ca mahāyajñānām ātmajñānasaṃpādanam evam ucyate 
svādhyāyodakatarpaṇayos tu karmasādhyatām eva ṣaṣṭhe vakṣyati 
atra kāraṇarūpam arthavādam āha jñānamūlām 
jñānaṃ mūlam asyāḥ kriyāyāḥ 
sarvasya karmānuṣṭhānasya jñānaṃ mūlam 
na hy avidvān kiṃcid anuṣṭhātuṃ śaknoti 
tad uktam vidvān yajeta iti 
paśyanto jñānacakṣuṣā 
jñānaṃ cakṣur iva 
yathā cakṣuṣā rūpaṃ gṛhyate evaṃ jñānāt jñāyate 
na tat jñānaṃ veda evābhipretaḥ 
agnihotraṃ ca juhuyād adyante dyuniśoḥ sadā 
darśena cārdhamāsānte paurṇamāsena caiva hi 
agnihotrādayaḥ śabdāḥ śrutau gṛhyasmṛtiṣu ca karmaviśeṣavacanatayā prasiddhāḥ 
setikartavyatākāḥ tatra vihitāḥ 
teṣām ayam anuvādo na tv atrāpūrvavidhiḥ rūpavacanāt 
kevalaṃ homaviṣayā kartavyatā śrutā na dravyaṃ na devatā 
agnihotrādi nāmadheyaṃ ca viśeṣākāṅkṣyam 
ataḥ śāstrāntarāvagataviśeṣavacanataiva pratīyate 
yady evaṃ tata eva kartavyatāvagamād anarthakam idam 
vedasaṃnyāsikāyāṃ prakṛtopāsanāsaṃvādanārtham 
yathaiva vācy eke juhvati prāṇam jñānenaiveti ca pañcamahāyajñāḥ saṃpādyante 
tadvad etad apīti 
kaś cāyam upālambhaḥ kim arthaṃ punarvacanam iti sarvaśrutīnāṃ smṛtīnām ca yad ekadeśe 'bhihitaṃ tasyaivānyatra punarvacanasya codyāpatteḥ 
uktaś ca sāmānyataḥ parihāraḥ pratipattṛbhedān na paunaruktyam iti 
yathā pratipattṛbhedād indriyabhedo naikena cakṣuṣā sarve draṣṭuṃ śaknuvanti bahūnīndriyāṇi prayojanavanti evaṃ śākhābhedaḥ smṛtibhedaś ca 
athocyate kasmād rupāvacanam iti 
eṣo 'pi na doṣaḥ 
pratiśākham itikartavyatāyā bhedaḥ kasyābhidhānaṃ kriyatām 
sarvābhidhāne gauravam 
ekatarābhidhāne anyataraparityāgaḥ 
tad api codyam eva 
uktaṃ cānuvādo 'yaṃ na vidhiḥ 
vidhau hi codyam etat syāt 
anyatra vihitaṃ kim arthaṃ punar vidhānam iti 
ādyante dyuniśoḥ 
nātra yathāsaṃkhyam kiṃ tarhi diva ādau niśāyāś cādau evaṃ divo 'nte niśāyāś cānta iti 
sāyaṃprātaḥ kālāv etena parigṛhyete 
tatroditahominām aharādau anuditahomināṃ niśānte 
dyuśabdo divasaparyāyaḥ 
sadā 
yāvajjīvaṃ sāyaṃprātar homaḥ kartavyaḥ 
darśena yajetety atrādhyāhartavyam 
na hi tatrotpattau juhuyād ity asti kiṃ tarhi darśena yajeteti 
tadanuvādaś cāyam 
ata evādhyāhāraḥ kriyate 
ata eva aviśeṣaśravaṇe 'pi ardhamāsānta iti kṛṣṇapakṣānte darśaḥ śuklānte paurṇamāsaḥ 
tathā ca srutiḥ darśe ca darśena yajeta pūrṇamāsyāṃ pūrṇamāsena yajeta iti 
sasyānte navasasyeṣṭyā tathartvante dvijo 'dhvaraiḥ 
paśunā tv ayanānte tu samānte saumikair makhaiḥ 
sasyaśabdo vrīhyādidhānyavacanaḥ 
tasyāntaḥ kṣayaḥ 
pūrvasasyeṣu kṣīṇeṣu navasasyeṣṭyā yajeta āgrayaṇenety arthaḥ 
na cātra pūrvasasyakṣaya āgrayaṇanimittam nāpi navasasyāgamaḥ kiṃ tarhi akṛtāgrayaṇasya navānnāśanaṃ pratiṣiddham 
yenāha nāniṣṭvā navānnam adyāt iti 
ato navasasyabhakṣaṇam āgrayaṇenety arthaḥ 
tena yajeteti vyācakṣate 
asmiṃs tu pakṣe pūrvasasyābhāvāt navasasyasya bhāvād anyato vā asatyāṃ cāśiśikṣāyāṃ na niyamatayā āgrayaṇaṃ prāpnoti 
athedaṃ sasyānta iti navotpattyupalakṣaṇam tadāniṣṭvā bhakaṣaṃ prāpnoti 
tasmād dve ete vākye 
nāniṣṭvāśnīyāt ity ekam sasyānte iti dvitīyam 
sasyāntagrahaṇena ca sasyotpattir evābhipretā niyatatvāt tasyā nimittasyopapattiḥ 
kṣayas tv aniyataḥ dhanināṃ hi traivārṣikāny api dhānyāny atra pravartante 
ata eva sūtrakāraḥ sasyaṃ nāśnīyād agnihotram ahutvā iti tathā yadā varṣasya tṛptaḥ syād athāgrayaṇena yajeta iti 
tathedam aparam śaradi navānnam iti kālaviśeṣavidhāyakam 
tatra yasya pūrvasasyakṣayo nāsti sa śaradam ādriyate itaras tu na 
evam ubhayor arthavattā ca bhavati 
itarathā evam evāvakṣyata navasasyotpattau navasasyeṣṭyā yajeta iti 
yas tv āha nāniṣṭvā navasasyeṣṭyā na cānnam aśnīyāt iti tena utpanneṣv api navasasyeṣu vidyamānasya asti śaratpratipālanam 
navasasyotpattinimittatvāc ca asatyām api navānnāśanecchāyāṃ niyamataḥ āgrayaṇam 
ṛtvante 
ṛtuḥ saṃvatsaraḥ itidarśanena cāturmāsyānām etat karaṇam ucyate 
adhvaraśabdena tāny evābhipretāni 
ayanayor ādī ayanānte 
te ca dve ayane dakṣiṇam uttaraṃ ca 
tatra paśuyāgaḥ kartavyo dviḥ saṃvatsarasya 
sūtrakāras tv āha ṣāṇmāsyaḥ sāṃvatsaro vā iti 
samānte 
samāśabdaḥ saṃvatsaraparyāyas tasya cāntaḥ samāptiḥ śiśire 
na ca tatredaṃ saumikayāgavidhānam kiṃ tarhi gate tasmin vasanta āgate 
tathā ca śrutiḥ vasante vasante jyotiṣā yajeta iti 
etāvanti nityāni karmāṇi 
tāni yathā kathaṃcid vedasaṃnyāsikenāpi saṃpādyānīti sarvasya tātparyam 
nāniṣṭvā navasasyeṣṭyā paśunā cāgnimān dvijaḥ 
navānnam adyān māṃsaṃ vā dīrgham āyur jijīviṣuḥ 
agnimān āhitāgnir atrābhipretaḥ vratādhikārāt 
tasya homasya yājurvedikaṃ vratam 
nāniṣṭvā paśunā māṃsaṃ samaśnīyān nāgrayaṇena navānnam iti 
niyamānupālane phalam āha 
dīrgham āyur jijīviṣuḥ 
āyuḥśabdena prabandhavatyaḥ prāṇāpānavṛttaya ucyante 
dvitīyā ca saty api jīvater akarmakatve 'pi iṣikriyāpekṣayā 
sannanto 'pi dhātur icchāyāṃ vartate 
atrāpi darśane iṣeḥ karma prakṛtyartho na bāhyam icchā vekṣyamāṇaṃ prati guṇabhūtā prakṛtipratyayau prayayārthaṃ saha bruvata iti sannantād anyatrāpi 
asminn api darśane āyuḥśabdena kālo lakṣayiṣyate dīrghakālaṃ jīvanam icchan 
tatra kālatā vāvagantavyā karmasaṃjñā hy akarmaṇām iti karmatvam 
eṣa cāhitāgneḥ paśubandhe niyamaḥ āgrayaṇe 'pi 
gṛhyāgnimato 'pi gṛhyasmṛtiṣu niyamatayā āgrayaṇaṃ vihitam 
yac cedaṃ śaradi navannam iti tat vrīhiśyāmākayor na yavānām 
na ca sasyamātreṇa sasyeṣṭiyāgaḥ na ca māṣam udgādinā 
yata idaṃ śāstrāntarasāpekṣam na svato vidhāyakam ity uktam 
śāstrāntareṣu ca vrīhiśyāmākayavair āgrayaṇeṣṭir vihitā 
kiṃ tv anyad api sasyaṃ nāśitavyam akṛtāyām āgrayaṇeṣṭau 
yad uktam aviśeṣeṇa sasyaṃ nāśnīyāt iti 
tanniṣedhe hy abhiprete iyad evāvakṣyat āgrayaṇaṃ vrīhiśyāmākayavānām sasyaṃ nāśnīyād agnihotram ahutvā iti 
evaṃ sūtrakāreṇa paṭhitam āgrayaṇaṃ vrīhisyāmākayavānām sasyaṃ nāśnīyād agnihotram ahutvā iti 
ato 'yaṃ sasyaśabdo na pratiniyataviṣaya eva 
navenānarcitā hy asya paśuhavyena cāgnayaḥ 
prāṇān evāttum icchanti navānnāmiṣagardhinaḥ 
nityatām eva samarthayate akaraṇadoṣadarśanena 
navena sasyena anarcitā akṛtahomā agnayo 'syāhitāgneḥ prāṇān evāttum icchanti bhakṣayitum 
gardhinaḥ gardhaṃ abhilāṣātiśayaḥ tad asyāstīti matvarthīya iniḥ 
āsanāśanaśayyābhir adbhir mūlaphalena vā 
nāsya kaścid vased gehe śaktito 'narcito 'tithiḥ 
uktam idam uttarārtham anūdyate 
na kaścid atithir anarcito gṛhe vaset 
sarvo 'tithir arcito gṛhe vasanīyaḥ 
śaktitaḥ 
eko dvau bahavo yāvantaḥ śakyante 'rcayituṃ sarve āsanādibhir arcanīyāḥ 
arcāpūrvakam etad ebhyo vasatāṃ prakalpayitum na tu sarveṇa sarvam āsanāśanaśayyānāṃ svatvanirvṛttir ucyate 
bhaktayūṣamāṃsānnājyāśanāsaṃbhave pṛthag upādānāt mūlaphalaṃ dātavyam 
pāṣaṇḍino vikarmasthān baiḍālavratikāñ chatān 
haitukān bakavṛttīṃś ca vāṅmātreṇāpi nārcayet 
atra vaset iti liṅgāt sāyam ātithyapratiṣedho 'yaṃ pāṣaṇḍyādīnām ity āhuḥ 
tad ayuktam 
arcanīyatātra nivāryate 
na tu sarveṇa sarvabhaktādyadānam evocyate 
divāpi bhuñjānānāṃ katicit kṣaṇāvāsa upapadyate eva 
ato na liṅgaṃ sāyaṃkālasya vaset iti 
tatra pāṣaṇḍino bāhyaliṅgino raktapaṭanagnacarakādayaḥ 
vikarmasthā atrānāpadi ye varṇāntaravṛttyā jīvanti 
yathā brāhmaṇaḥ kṣatravṛttyā kṣatriyo vaiśyavṛttyā ityādi 
baiḍālavratikā dāmbhikāḥ 
ye ca lokāvarjanārtham agnihotrādy anutiṣṭhanti iti gṛhādi lipsāmaha iti na śāstracoditatvena svadharmatayā 
śaṭhā yeṣām anyat hṛdaye 'nyad vāci 
upakāraṃ kasyacit pratijñāya kartavyatayā avadhīrayanti na kurvanti 
haitukā nāstikāḥ 
nāsti paralokaḥ nāsti dattam nāsti hutam ity evaṃ sthitaprajñāḥ 
bakavṛttayaḥ dāmbhikā eva īṣadbhedabhinnaḥ 
bhedaḥ parasparaṃ darśayiṣyate 
vāṅmātreṇāpi 
tiṣṭhatu tāvad āsanādidānam pūjāpūrvakaṃ svāgatam āsyatām atra ity evamādy api na vaktavyāḥ 
annadānaṃ tu śvapacādivad iṣyate 
tathā ca bhagavān kṛṣṇadvaipāyano 'nnadānam evādhikṛtya smarati sma na pṛcchej janma na śrutam iti 
nātra pātragaveṣaṇā kartavyety arthaḥ 
vedavidyāvratasnātāñ chrotriyān gṛhamedhinaḥ 
pūjayed dhavyakavyena viparītāṃś ca varjayet 
vedaś ca vidyā ca vratāni ca taiḥ snātāḥ tatra parisamāptiṃ gatāḥ 
vividhā snātakā gṛhyante 
tatra vedasnātakā adhītavedāḥ 
vidyāsnātakā vidyārthajijñāsānivṛttāḥ 
vidyāsaṃnidhānād vedaviṣayaiva gṛhyate 
tasyā eva vastuto vidyātvam 
vratāni ṣaṭtriṃśadābdikam ityādīni 
satyām api vedatadarthajijñāsāsamāptau na tāvaty eva snānam kiṃ tarhi ṣaṭtriṃśadabdādikālaḥ pūrayitavyaḥ iti pakṣo 'py asti 
anye tu ye 'nadhītyaiva vedaṃ varṣatrayāt snānti te vratasnātakā ity ācakṣyante 
anadhītavedasya kutaḥ snānam ity apakṣo 'yam 
nanu ca śrotriyagrahaṇaṃ kim arthaṃ snātakatvenaiva siddhatvāt 
atiśayārtham 
tena vedābhyāsaratā gṛhyante śrotriyāḥ 
gṛhamedhino gṛhasthāḥ 
nānena bhikṣutāpasabrahmacāriṇām apūjanīyatvam ucyate kiṃ tarhi bhaikṣyabhojitvāt teṣāṃ nātithitvasaṃbhavaḥ 
brahmacāriṇo gurugṛhāt tāpasasya ca vanān nānyatra vāsaḥ 
pravrajitasyāpi bhaikṣārthī grāmam iyāt iti na grāme vāsaḥ 
ato 'nyeṣām āśramiṇāṃ gṛhād anyatra vāsāt kathamcit saṃbhave 'pi prāyikam etad gṛhamedhina iti 
havyena kavyena 
daivakarmaṇi śāntyādau pitrye vā śrāddhe ta eva pūjyāḥ 
viparītāḥ asnātakāḥ varjyāḥ pūrvoktadoṣābhāve 'pi 
śaktito 'pacamānebhyo dātavyaṃ gṛhamedhinā 
saṃvibhāgaś ca bhūtebhyaḥ kartavyo 'nuparodhataḥ 
apacamānā brahmacāriparivrājakā ity āhuḥ 
tad ayuktam tebhyo nityavad dānaṃ vihitam eva bhikṣāṃ ca bhikṣave dadyāt iti 
tasmād ye daridrā bhaikṣajīvanāś ca pākhaṇḍyādayaḥ tebhyaḥ śaktito dātavyam 
yāvadbhyaḥ śakyate yāvac ca pacyate 
pacikriyāvirahanimittatvāc ca siddhānnadānam evedam 
saṃvibhāgaś ca 
anyenāpi dhanena indhanaparidhānauṣadhādyupayoginā saṃvibhāgaḥ kartavyaḥ kaścid aṃśo dātavyaḥ 
sarvabhūtebhyaḥ 
bhūtaśabdo 'yaṃ cetanātmakaṃ jagad ācaṣṭe 
yathā gāyatrī vā idaṃ sarvaṃ bhūtam iti 
acetanānāṃ cetanavad upakārārthatayā saṃvibhāgānupapatteḥ cetanāvatsv evāvatiṣṭhate 
ataś ca prarohadharmakāś cetanāvantaḥ iti darśane vṛkṣādīnām api jalasekādyartho dhanasaṃvibhāgaḥ kartavyaḥ 
bahvartho 'yaṃ bhūtaśabdaḥ 
kaścit prādhānye vartate bhūtam iyaṃ brāhmaṇy asmin gṛhe 
kvacit paiśācavacano bhūtopasṛṣṭaḥ iti 
kvacid viparīte 'rthe vartate bhūtam āha iti 
kvacid atikrāntakālavacano bhūto dhātvarthaḥ iti 
kvacid devatāviśeṣe bhūtebhyo baliḥ iti 
kvacic cetanāvanmātravacano na hiṃsyād bhūtāni iti 
kvacit prāptivacano mahad bhūtaś candramā iti 
kvacid upamāyāṃ vartate yathā kāvyabhūtaḥ iti 
kvacid utpattivacano yathā devadattasya putro bhūtaḥ iti 
iha tu yaḥ padārthas tad vyākhyātam 
bhūtebhya iti tādarthye caturthī 
anuparodhataḥ 
ātmakuṭumbapīḍā yathā na bhavati tatpartyāptaṃ sthāpayitvā adhikena saṃvibhāgaḥ kartavyaḥ 
tad uktam bhṛtyānām uparodhena iti 
rājato dhanam anvicchet saṃsīdan snātakaḥ kṣudhā 
yājyāntevasinor vāpi na tv anyata iti sthitiḥ 
rājagrahaṇam āḍhyavarṇopalakṣaṇārtham 
tathā ca vakṣyati sīdadbhiḥ kupyam icchadbhir dhanaṃ vā pṛthivīpatiḥ 
yācyaḥ syāt iti 
tena rājaśabdaḥ kṣatriyajātau mukhyaḥ tathāpi śāstrāntaraparyālocanayā janapadeśvaravacana iti gamyate 
janapadeśvarā hi bahudhanā bhavanti 
tenaitad uktaṃ bhavati ye 'tyantasaṃpannā go'jāvidhanadānyais tebhyaḥ pratigrahītavyam 
tathā sati adroheṇa ity etad ādṛtaṃ bhavati 
āḍhyā hi dadato nātīva pīḍyante 
svapadhanebhyas tu parigṛhṇato doṣaḥ syāt 
mukhyārthavṛttau ca rājaśabde brāhmaṇādibhyaḥ pratigrahaḥ pratiṣidhyate 
tatra sarvasmṛtivirodhaḥ syāt 
smṛtyantare hi paṭhyate ādadīta praśastadvijātibhyaḥ śuśrūṣoś ca śūdrād apakvānnam iti 
pratiṣedhe 'pi na rājñaḥ pratigṛhṇīyāt iti rājaśabdo janapadeśvaravacana eva 
kiṃ ca na kṣatriyasya tatra pratiṣedhaḥ arājanyaprasūtitaḥ iti vacanāt 
ata eva na kṣatriyajātīyāt tatra tanniṣedhaḥ tathā sati arājanyaprasūtitaḥ iti na vaktavyaṃ syāt 
na hy arājanyaprasūtitaḥ kṣatriyā bhavanti 
teneyam atra vyavasthā kṣatriyād rājño yathāśāstravartinaḥ pratigrahaḥ kartavyaḥ anyasmāt punar na 
yājyāntevāsinoḥ 
dhanāpekṣā ṣaṣṭhī 
tasanto vā paṭhitavyaḥ 
kriyānimittatvād etayoḥ śabdayor yājanādhyāpanābhyāṃ jīved ity uktaṃ bhavati 
anye tv āhuḥ anyeṣām upapātakaprāptiś cauryādīnāṃ copāyānāṃ niṣiddhatvāt īśvaram ārādhya jīvet prītidāyena svastivācanakena vā 
na cāyaṃ sevakaḥ 
sā vṛttir niṣiddhā 
evaṃ kṛtopakārād ayājayann api yājyād ādadīta 
nivṛtte 'pi saṃbandhe kṛtyo vartata iti 
saṃsīdann iti 
pitrādidhane sati na kartavyam 
tad uktam na kalpamāneṣv artheṣu 
tasyaivāyam anuvādaḥ 
na cāyam āpaddharmaḥ 
na hy avasāda āpat kiṃ tarhi arjitadhanābhāvaḥ 
āpat tu vihitopāyābhāvo dhanakṣayaś ca 
saty api dhānyadhanabahutve annaparikṣaye durbhikṣādāv ātithyasaṃnihitānnatā kṣutpīḍitasya āpat akṣudhitasyāpi dhanābhāvād avasāda ity eṣa etayor viśeṣaḥ 
na tv anyataḥ svalpadhanānnānupakāryāt gṛhṇīyāt 
na sīdet snātako vipraḥ kṣudhā śaktaḥ kathaṃcana 
na jīrṇamalavadvāsā bhavec ca vibhave sati 
yadi ca kutaścid dhanārthād vyāpārād vyāhanyeta na tadaivāpaddharmān āśrayet 
kiṃ tarhi punar utpadyate 
tad uktam ā mṛtyoḥ śriyam anvicchet iti 
ataś ca yadi kathaṃcit kṛṣato varṣādyabhāvena sasyanāśo bhaven neyatā tyāgena sahasaiva parapiṇḍopajīvanā yācñāpareṇa bhavitavyam 
satyāṃ yuktau jīrṇamaline ca vāsasī dhanavibhave sati neṣyete 
kḷptakeśanakhaśmaśrur dāntaḥ śuklāmbaraḥ śuciḥ 
svādhyāye caiva yuktaḥ syān nityam ātmahiteṣu ca 
kalpanam 
chedanaṃ dantavāsasaḥ ity etadapekṣaṃ caitat kalpanaṃ niyamataḥ 
ata eva śucir ity āha 
dīrghakeśasya hi snānādiṣu kleśasādhyatvād alasaḥ syāt tathāśucitvaprasaṅgaḥ 
yadi tu keśādiprasṛto 'pi snānaparaḥ syān naiva dhāraṇaṃ duṣyet 
dāntaḥ darpavārjitaḥ 
śuciḥ artheṣu śrutinimittair mṛdvāryācamanādibhiś ca 
vedādhyayane ca nityābhiyuktaḥ 
ukto 'py ayam artha ādarārthaḥ punaḥ punar ucyate 
ātmahitāni vyādheḥ pratīkārādinā ajīrṇātivelaguruvidāhibhojanavarjanādīni 
vaiṇavīṃ dhārayed yaṣṭiṃ sodakaṃ ca kamaṇḍalum 
yajñopavītaṃ vedaṃ ca śubhe raukme ca kuṇḍale 
yajñopavītakuṇḍalayor dhāraṇaṃ śarīrasaṃyogaḥ 
yasya ca yasminn aṅge samucitaḥ saṃniveśaḥ sa tatraiva viniyojanīyaḥ 
yathā kuṇḍalaṃ karṇayor upavītaṃ kāya iti karṇābharaṇasya kuṇḍālākhyatvāt 
kaṇṭhasaktasya ca sūtrasya dakṣiṇabāhūddhāraṇenopavītatvāt 
dṛṣṭaprayojanatvāc ca yaṣṭyādinā sarvadāṅgasaṅgaḥ 
tathā hi yaṣṭidhāraṇaṃ śrāntasyāvalambanārthaṃ saṃmukhāgataghātakagavādinivāraṇārthaṃ ca 
uddhṛtodakena śaucasya vihitatvāt ādhārāpekṣayā kamaṇḍalur niyamyate 
sa ca tulyakāryatvāt kalaśādīn nivartayati na kuṇḍalakaṭakādīn 
ataś ca purīṣanimittasyodakaśodhyāśucitvāpanodārthaṃ sodakatvaṃ kamaṇḍaloḥ 
uktaṃ ca muhūrtam api śaktiviṣaye nāśuci tiṣṭhet iti 
śaktiviṣaye iti yadi pūrvagṛhītam udakam upayuktam anyathāprāptam aśucitvanimittaṃ ca śleṣmaniṣṭhīvanādyutpannaṃ tatrodakālābhād aśucitvaṃ na doṣaḥ 
tathāpi mūtrapurīṣavisraṃsane snānaṃ vakṣyati vinādbhir apsu vāpyārtaḥ śārīraṃ saṃniveśya tu 
sacailo bahir āplutya iti 
śuciś ca smṛtyantare pratipadam āmnātaḥ 
evaṃ ha smāha bhagavān vasiṣṭhaḥ
apsu pāṇau ca kāṣṭhe ca kathitaḥ pāvakaḥ śuciḥ 
tasmād udakapāṇibhyāṃ parimṛjya kamaṇḍalum 
paryagnikaraṇaṃ homaṃ manur āha prajāpatiḥ 
kṛtvā cāvaśyakāryāṇi ācāmec chaucavittamaḥ 
baudhāyanenāpy uktam atha kamaṇḍaluṃ dhāryam ity upakramya
tasmāc chaucaṃ tataḥ kṛtvā parimṛjya kamaṇḍalum 
paryagnikaraṇaṃ hy etad yad vastuparimārjanam 
tathā 
kamaṇḍaluṃ pariharet pūrvāvastho 'py aśaucataḥ 
na cainaṃ kutsayed vidvān na śaṅken na ca dūṣayet 
ākāraviśeṣanimittaś cāyaṃ śabdo na jātim ādriyate 
ato mṛnmayasya sauvarṇasya rājatasya vā eṣaiva śuddhir na prakṛtijātisaṃbandhinī 
mūtrādisparśe tu prakṛtijātiśuddhir avadheyā 
hastamārjanaṃ tūcchiṣṭapuruṣasaṃsparśādyaśucitvāt 
tathā ca gautamaḥ kvacic chaucarthaṃ saṃnidhāya ity āha 
ata ihāpi saṃnidhānam evābhipretam na svātmanā grahaṇam 
vedo darbhamuṣṭis tasya ca prāṇopasparśanaṃ darbhaiḥ ityādi prayojanam 
ataś cādṛṣṭārthānāṃ sārvakālikaśarīrasaṃbandhaḥ dṛṣṭārthānāṃ tu saṃnidhir nityam prayojanatas tu grahaṇam iti 
śubhe darśanīye ākārataḥ tāpachedakaṣaiś ca suvarṇaśuddhyā 
nekṣetodyantam ādityaṃ nāstaṃ yāntaṃ kadācana 
nopasṛṣṭaṃ na vāristhaṃ na madhyaṃ nabhaso gatam 
upasṛṣṭo grahoparaktaḥ 
udake pratibimbito vāristhaḥ 
nabhaḥ antarikṣaṃ tasya madhyagataṃ paśyen na madhyāhnakāle 
na laṅghayed vatsatantrīṃ na pradhāvec ca varṣati 
na codake nirīkṣeta svarūpam iti dhāraṇā 
vatsabandhanārthā rajjur vatsatantrī vatsapaṅktir vā tāṃ na laṅghayen nāpakrāmet 
tathā ca gautamaḥ nopari vatsatantrīṃ gacchet 
svarūpaṃ śarīrasaṃsthānam 
svagrahaṇāt parasya rūpaprekṣaṇaṃ na paryudasyate 
iti dhāraṇā eṣa niścayaḥ śāstreṣu 
mṛdaṃ gāṃ daivataṃ vipraṃ ghṛtaṃ madhu catuṣpatham 
pradakṣiṇāni kurvīta prajñātāṃś ca vanaspatīn 
prasthitasyābhimukhāgatān mṛdādīn pratyayaṃ vidhiḥ 
mṛdādayo yena dakṣiṇo hastaḥ tena kartavyāḥ 
uddhṛtā ca mṛdevaṃ kartavyā 
evaṃ hi śāstrāntaraṃ prasthānādhikāre paṭhati pradakṣiṇam āvartya iti 
daivataṃ paṭādilikhitam arcārtham 
gautamas tu devatāyatanāni sapradakṣiṇam anuvarteta iti paṭhati 
lokaprasiddhyā caturbhujamārtaṇḍāgārādi devatāyatanaṃ vijñeyam 
yajñagṛhāṇi ca it vakṣyati 
madhu ghṛtamahācaryāt sāragham maṅgalyamadhyapāṭhāc ca 
prajātā vanaspatayo mahāpramāṇāḥ prasiddhā vanaspatayo mahāvṛkṣāh pramāṇataḥ puṣpaphalātiśayato vā prasiddhā udumbarādayaḥ 
ūrg vā udumbaraḥ ity arthavādaḥ 
ye tu guṇādhikān prajñātān ācakṣate te nirmūlaprasiddhimātrapramāṇakā upekṣaṇīyāḥ 
nopagacchet pramatto 'pi striyam ārtavadarśane 
samānaśayane caiva na śayīta tayā saha 
pramattaḥ kāmaśaraiḥ pīḍito 'pi 
ārtavaṃ strīliṅgaśoṇitaṃ māsi māsi prasiddham 
taddarśane na gacchet 
ekasyāṃ ca śayyāyāṃ tayā saha na śayīta 
sparśapratiṣedhād eva tat siddham iti cen nāyaṃ pratiṣedhaḥ 
vratam idam prāyaścittabhedaś ca 
rajasābhiplutāṃ nārīṃ narasya hy upagacchataḥ 
prajñā tejo balaṃ cakṣur āyuś caiva prahīyate 
rajaḥ pūrvokam ārtavam 
abhiplutāṃ tena saṃbaddhām 
pūrvasyārthavādaḥ 
tāṃ vivarjayatas tasya rajasā samabhiplutām 
prajñā tejo balaṃ cakṣur āyuś caiva pravardhate 
vṛddhivacanaṃ stutir eva 
nāśnīyād bhāryayā sārdhaṃ nainām īkṣeta cāśnatīm 
kṣuvatīṃ jṛmbhamāṇāṃ vā na cāsīnāṃ yathāsukham 
nityam āsyaṃ śuci strīṇām iti śucitvavacanam strīśūdrocchiṣṭam iti ca pratiṣedhaḥ 
dvayam api viṣayavibhāgena vyavasthitam 
tatra śucitvavacanaṃ striyaś ca ratisaṃsarge iti smṛtyantradarsanena ratistrīviṣayaṃ vijñāyate 
ataḥ pratiṣedho 'pi pāriśeṣyād aratistrīṣu mātṛbhaginyādiṣu draṣṭavyaḥ 
yato ratir neha prītimātram kiṃ tarhi manmathanimitto bhāvaviśeṣa iti śṛṅgārapūrvako 'bhilāṣādirūpaḥ 
atas tadyuktāsu śucitvam viparītāsu pratiṣedhaḥ 
ratinimittārthatayā bhāryayā saha bhojane prāpte vacanam idam ārabhyate nāśnīyād bhāryayā sārdham iti 
atha saṃsargagrahaṇena vṛṣasyato saṃprayogaviśeṣaḥ kathyate 
tadānīṃ paricumbanād eva śucitvam iti nāsti bhāryayā saha bhojanaprāptiḥ 
tatredaṃ punarvacanaṃ vratajñāpanārtham 
tataś ca yāvajjīvikaḥ saṃkalpaḥ kartavyo yathā bhāryayā saha bhojanaṃ na bhavati 
etac ca sahabhojanam ekādhikaraṇam ekakāladeśaṃ nañarthaviṣayatayā codyata iti gatocchiṣṭapratiṣedhagatārthaśaṅketi 
sa punar ayam īdṛśaḥ sahārthaviśeṣaḥ pramāṇāntarataḥ smṛtyantarasamācārādeḥ 
śeṣaśabdārtho hy anyāpekṣitamātram 
tathā itarān api sakhyādīn bhojayet saha bhāryayā iti 
nātraikādhikaraṇatā bhujer avagamyate kiṃ tarhi bhāryayā samānadeśatā bhoktuḥ samānakālatā vā 
anye tv anyad ucchiṣṭam iti vyācakṣate bhuktojjhitam ucchiṣṭam 
ekasyāṃ tu patnyāṃ ekasmin kārye saha bhojanam 
evaṃ tu vyākhyāyamāne śūdreṇa saha bhojanaṃ pratiṣiddhaṃ syāt prasiddhiś ca tyaktā bhavet 
asya saṃsparśād ucchiṣṭavyavahāraḥ sahabhojanenāpi tad asti 
kecit tu samānadeśakālam eva bhojanaṃ pratiṣiddham dṛṣṭārthatvād upadeśasyeti 
puṃsā svabhāvabhedāt kaścid bahubhojinyā na tuṣyet anyaḥ svalpabhojinyām api viśrambhayatīti chadmanā vartate mama purataḥ svalpam aśnāti iti 
tathāsadṛśā evam anye 'pi niyamāḥ 
nainām īkṣeta cāśnatīm 
paśyato hi bhuñjānā vivṛtāsyatayā rūpavikāreṇa bhartre na roceta 
kṣavathuḥ śirasthena vāyunā pūryamāṇāyā nāsikāyāḥ śabdas tatrāpi vaktravaikṛtyāt prītir na syāt 
jṛmbhamāṇāsyena vilambitaṃ vāyor ucchvasanam aṅgapratyaṅgaprasāraṇaṃ vā 
tad apy evam eva 
yathāsukhaṃ cāsīnā anavagrathitakeśī bhūmau nipatitagātrī vā 
nāñjayantīṃ svake netre na cābhyaktām anāvṛtām 
na paśyet prasavantīṃ ca tejaḥkāmo dvijottamaḥ 
parasyāñjayantī śobhata eva 
anāvṛtāṃ apāvṛtavasanām 
avaguṇṭhitām eva hi veśeṣeṇa spṛhayanti 
nirvasanāṅgīṃ nipuṇataraṃ vakṣyamāṇāṃ na sarvataḥ sarvā susaṃsthānā bhavatīti nirambarā nekṣaṇīyā 
tejaḥkāmaḥ 
tejaḥ varṇojjvalatā utsāhaprayogaś ca 
nānnam adyād ekavāsā na nagnaḥ snānam ācaret 
na mūtraṃ pathi kurvīta na bhasmani na govraje 
saty api yajñopavīte nityānugatatvāt tasya anācchādakatvād upanayanavibhedenopadeśāt ekavāsāḥ 
aṅgacchādakādi dvitīyaṃ vāso bhojanakāle syāt 
na mūtram 
mūtragrahaṇam atrotsargasyopalakṣaṇārtham 
pathi rathyāyām 
govraje 
yena yatra vā gāvaś carituṃ vrajanti 
na pālakṛṣṭe na jale na cityāṃ na ca parvate 
na jīrṇadevāyatane na valmīke kadācana 
cityām agnyartha iṣṭakākūṭe 
parvatagrahaṇam araṇyodyānopalakṣaṇārtham 
tathā hi viśeṣapratiṣedho bhaviṣyati parvatamastake iti 
sāmānyena ca pratiṣedhe parvatavāsinām amehaṇaprasaṅgaḥ 
valmīkaḥ kṛmikṛto mṛttikāsaṃcayaḥ 
na sasatveṣu garteṣu na gacchan nāpi ca sthitaḥ 
na nadītīram āsādya na ca parvatamastake 
na gacchan nāpi ca sthitaḥ 
gacchatas tiṣṭhataś ca pratiṣedhād āsīnasyābhyanujñānam 
na cāsanne nadyās tīre nadījale na 
saṃsargaśaṅkā yatra bhavati tadāsannam 
parvatasya mastakaṃ śṛṅgam 
vāyvagnivipram ādityam apaḥ paśyaṃs tathaiva gāḥ 
na kadācana kurvīta viṇmūtrasya visarjanam 
saṃmukhīnatvād vāyvādīnām aṅgaviprekṣitenāpi na mūtrayan paśyet 
vāyoś cārūpatvād darśanaṃ tatpreritavarṇaloṣṭhādibhramaṇād avaseyam 
vāyucakre tv ayaṃ pratiṣedho viprayuktaḥ 
sarvato hi vāyur vāti 
asyārthavādaḥ 
pratyagniṃ pratisūryaṃ ca pratisomodakadvijam 
pratigu prativātaṃ ca prajñā naśyati mehataḥ 
kecid imaṃ ślokam asminn adhyāye nādhīyate 
nanu codaṅmukhasya mehanavidhānāt pūrvasyām udayāc ca sūryasya kutas tadābhimukhyaṃ bhaved yena pratisūryaṃ niṣidhyate 
arthavādo 'yam nātarikṣe na divi itivat 
atha vodagayane udīcīṃ diśam ākramet syāt saṃbhavaḥ 
prakṛtaviṣayo vā pratiṣedhaḥ 
pratisaṃdhyam iti paṭhanti 
tad ayuktam 
saṃdhyayoṣ ca yathā divā ity anujñānāt vegadhāraṇasya ca niṣiddhatvāt 
tasmāt prativātam iti paṭhitavyam 
pūrvaśeṣo 'yam 
mehataḥ 
śatraṃtas tasanto vā 
mehataḥ puruṣasya mehanād vā 
tiraskṛtyoccaret kāṣṭhaloṣṭhapatratṛṇādi ca 
niyamya prayato vācaṃ saṃvītāṅgo 'vaguṇṭhitaḥ 
tiraskṛtya antardhāya kāṣṭhādi tadupari mūtrayet 
āvaraṇaṃ vā tiraskāraḥ kāṣṭhādibhir bhūmiṃ chādayitvoccaret 
tṛtīyāntapāṭhas tadā spaṣṭataraḥ 
kāṣṭhe patreṇa tṛṇena vābhyuccaret mūtraṃ purīṣaṃ cotsṛjet 
niyamya vācaṃ prayataḥ loṣṭhaiḥ anucchiṣṭaḥ 
saṃvītāṅga ācchāditaśrīraḥ 
avaguṇṭhitaḥ śiraḥ prāvṛtya anyatroktam karṇasthabrahmasūtraḥ iti 
mūtroccārasamutsargaṃ divā kuryād udaṅmukhaḥ 
dakṣiṇābhumukho rātrau saṃdhyayoś ca yathā divā 
mūtroccārasamutsargaṃ tyāgam 
chāyāyām andhakāre vā rātrāv ahani vā dvijaḥ 
yathāsukhamukhaḥ kuryāt prāṇabādhabhayeṣu ca 
chāyā kuḍyakapāṭādibhiḥ sūryaraśmīnām āvaraṇam 
andhakāraḥ meghadhūmikāsvarbhānurātrikṛto jyotirantarāyaḥ 
yathāsukhaṃ mukham asyeti 
yayā diśā sukhaṃ bhavati tasyām evoccaret 
yatra digbhāgo na jñāyate andhakāre tatrāyaṃ vidhiḥ 
prāṇabādhaḥ prāṇapīḍā 
bhayaṃ caurādikṛtam 
nāgniṃ mukhenopadhamen nagnāṃ nekṣeta ca striyam 
nāmedhyaṃ prakṣiped agnau na ca pādau pratāpayet 
dhavitrādināgnir dhmātavyaḥ 
nagnāṃ nekṣeta striyam 
anyatra maithunāt iti smṛtyantaram 
nāmedhyam 
medhyo yajñas tadarthaṃ medhyam 
amedhyaṃ yad ayajñiyaṃ palāṇḍumūtrapurīṣādi 
tan nāgnau kṣipet 
utkṣipya pādau sākṣād agnau na tāpayet 
avacchādya tāpayitvā svedādyartham agnitāpanam adoṣaḥ 
adhastān nopadadhyāc ca na cainam abhilaṅghayet 
na cainaṃ pādataḥ kuryān na prāṇābādham ācaret 
khaṭvāsthaḥ adhastād vahnidhānīṃ na kuryāt 
upadhānaṃ sthānam 
avalaṅghanam utplutya gamanam 
pādataḥ aplutasya pādau yena tadupari syāt tathā na kuryāt 
prāṇābādhaṃ prāṇapīḍākaram atiśramavegāgamanādi nācaret 
nāśnīyāt saṃdhivelāyāṃ na gacchen nāpi saṃviśet 
na caiva pralikhed bhūmiṃ nātmanopaharet srajam 
saṃdhyākālaḥ saṃdhivelā 
saṃveśanaṃ svāpaḥ 
svādhyāyaṃ niṣetsyati 
smṛtyantare
catvāry eva tu karmāṇi saṃdhyākāle tu varjayet 
āhāraṃ maithunaṃ nidrāṃ tathā saṃpāṭham eva ca 
na caiva pralikhet 
prakarṣeṇa lekhanaṃ vidāraṇaṃ bhūmer niṣidhyate 
na tu vartikādinākṣaravinyāsaḥ 
nātmanopaharet srajam 
grathitāni puṣpāṇi srak 
tām svayaṃ kaṇṭhe śirasi vā pradhṛtā mlānatayā gurutvena vātmano na vyapanayet 
arthād anyenāpanayed ity uktaṃ bhavati 
sarva evāyaṃ saṃdhyāyāṃ vidhir iti kecit 
nāpsu mūtraṃ purīṣaṃ vā ṣṭhīvanaṃ vā samutsṛjet 
amedhyaliptam anyad vā lohitaṃ vā viṣāṇi vā 
lohitaṃ rudhiram 
viṣāṇīti bahuvacanaṃ kṛtrimākṛtrimabhedena sthāvarajaṅgamabhedena garādiprakārabhedena vā 
naikaḥ śūnyagṛhe svapyān na śreyāṃsaṃ prabodhayet 
nodakyayābhibhāṣeta yajñaṃ gacchen na cāvṛtaḥ 
śūnyaṃ gṛhaṃ yatra na kaścit prativasati 
na śreyāṃsam 
kanīyān vṛttādibhir jyeṣṭham idaṃ te yuktam idam ayuktam iti hetūpadeśādinā na prabodhayet 
udakyā rajasvalā 
tayā saha saṃbhāṣaṇaṃ na kuryāt 
yajñaṃ gacchen na cāvṛtaḥ 
yajñabhūmim animantrito na gacchet 
darśanāya tu kāmam iti gautamaḥ 
ato yajñe bhojanādipratiṣedho 'yam avṛtasya 
agnyagāre gavāṃ goṣṭhe brāhmaṇānāṃ ca saṃnidhau 
svādhyāye bhojane caiva dakṣiṇaṃ pāṇim uddharet 
goṣṭhaśabdo 'yaṃ nivāsavacanaḥ samāsapratirūpakāt śabdāntaram 
brāhmaṇānām iti bahuvacanaṃ vivakṣitam 
pāṇigrahaṇaṃ bāhūpalakṣaṇārtham 
bhojane ātmakartṛke 
na vārayed gāṃ dhayantīṃ na cācakṣīta kasyacit 
na divīndrāyudhaṃ dṛṣṭvā kasyacid darśayed budhaḥ 
gām ātmīyāṃ parakīyāṃ vā pibantīṃ apaḥ payo vā na vārayet 
na cānyasmai kathayet 
prāgdohakālād ayaṃ vidhiḥ 
dohakāle tu prasravaṇaṃ vihitam 
strīliṅganirdeśāt puṃvatsanivāraṇe na niṣedhaḥ 
indrāyudhaṃ śakradhanur vijñānacchāyeti yā kāśmīreṣu kathyate 
divīty anuvādaḥ 
kecit tu parvatādisthasya darśane na doṣa ity āhus tadarthaṃ divīti 
nādhārmike vased grāme na vyādhibahule bhṛśam 
naikaḥ prapadyetādhvānaṃ na ciraṃ parvate vaset 
adhārmikāḥ pātakopapātakino yatra bāhulyena vasanti sa grāmas tatsaṃbandhād adhārmika ity ucyate 
tatra na vaset 
grāmagrahaṇaṃ nivāsadeśopalakṣaṇārtham 
tena nagare 'pi pratiṣedhaḥ 
vyādhibahulo 'nūpo deśaḥ 
vyādhibahule jāṅgaladeśe na vaset 
yatra daivadoṣād vyādhayaḥ pravṛttās taṃ deśaṃ tyajet 
ekaḥ asahāyo nādhvānaṃ prapadyeta 
na śūdrarājye nivasen nādhārmikajanāvṛte 
na pāṣaṇḍigaṇākrānte nopasṛṣṭe 'ntyajair nṛbhiḥ 
janapadaiśvaryaṃ rājyaṃ 
yo janapadaḥ śūdravaśavartī tatra na vaset 
mantrisenāpatidaṇḍakārikādyāḥ sapta prakṛtayo rājyam 
yatra sarvāḥ śūdrajātīyāḥ tatra nivāsaniṣedho 'yam 
nanu ca nādārmike vaset ity anenaiva tatsiddham adhārmikajanāvṛta iti 
naiṣa doṣaḥ 
pūrvapratiṣedho yatra te nivasanti 
ayaṃ punar anyatrāpi nivāsato 'nyatra saṃnihitā yadi bhavanti tathāpi tatra pradeśe na vasitavyam 
tathā cāvṛtagrahaṇam atra 
yaḥ pradeśa etair āvṛto na tatra sthātavyam 
evaṃ pāṣaṇḍijanair ya ākrānto deśaḥ 
yady apy adhārmikās te vedabāhyatvāt tathāpi teṣāṃ dharmabuddhir iti bhedena nirdeśaḥ 
antyair upasṛṣṭe saṃbaddhe 
atha vā upatapte upasṛṣṭe 
yathā vāhlīkā mlecchaiḥ 
na bhuñjītoddhṛtasnehaṃ nātisauhityam ācaret 
nātiprage nātisāyaṃ na sāyaṃ prātar āśitaḥ 
upanītaḥ sneho yasya sa nāśitavyaḥ piṇyākayūṣamāṃsāni 
tasya kratuparyuṣitānāṃ ca payovikārāṇāṃ pratiprasavaṃ kariṣyati 
takrakilāṭādyapekṣayaiva bahuvacanam 
sākṣādvikāro hi dadhy eva 
tanmātraprasave 'bhiprete dadhigrahaṇam evākariṣyat 
tenāvidhānārthaḥ 
na hi dadhnaḥ paryuṣitatvam asti 
tasmād udaśvittakrakilāṭādikānāṃ payovikārāṇāṃ nāyaṃ pratiṣedhaḥ 
nātisauhityaṃ tṛptiṃ na kuryāt 
tatra kukṣer bhāgaḥ 
eko hy annasya aparo hi dravasyodakādeḥ aparo deṣasaṃcaraṇārtha ity evaṃ bhoktavyam iti  tat kāryam 
atiprage prāhṇe prathamodita eva sūrye na bhuñjīta 
prahare atīte kṛśānāṃ pūrvāhṇe itareṣāṃ madhyāhne 
nātisāyam astasamayasamaye na bhuñjīta 
na sāyaṃ bhuñjīta prātar āśitas tṛptaḥ 
tasmāt sākāṃkṣam aśitavyaṃ kāladvaye 'pi 
tad uktam sāyaṃ prātar manuṣyāṇām aśanaṃ devanirmitam iti 
yadi tu prātas tṛptaḥ syāt sāyaṃ na bhuñjīta 
atha vaivaṃ vyākhyāyate 
na sāyaṃ prātar āśitaḥ syāt ubhayor annakālayor na tṛpyet 
tathā ca yājñavalkyaḥ sāyam īṣadbhojanam āha 
na kurvīta vṛthāceṣṭāṃ na vāry añjalinā pibet 
notsaṅge bhakṣayed bhakṣyān na jātu syāt kutūhalī 
vṛthāceṣṭā dṛṣṭādṛṣṭayor vyāpārayor anupakāraḥ 
yathā itaradeśādivārtāparatvam 
saṃhatau pāṇī añjaliḥ 
tenodakaṃ na pibet 
vārigrahaṇāt kṣīrādīnām apratiṣedhaḥ 
na utsaṅge 
bhakṣyā dhānāśaṣkulyādayaḥ 
tān utsaṅga ūrvor upari na bhakṣayet 
bhakṣyagrahaṇāt phalānām api pratiṣedhaḥ 
saktvodanādes tu nirupasecanīyasyānadanīyatvād utsaṅge prāptir eva nāsti 
kutūhalaṃ asati projane kim etat syād iti niścaye atyartham utkalikā 
na jātu kadācit 
na nṛtyen naiva gāyec ca na vāditrāṇi vādayet 
nāsphoṭayen na ca kṣveḍen na ca rakto virodhayet 
nartanaṃ gātravikṣepaviśeṣaḥ lokaprasiddha eva 
gāyanaṃ ṣaḍjādisvarataḥ śabdasya karaṇam 
laukikasya cāyaṃ pratiṣedho na vaidikasya vihitatvāt 
vāditrāṇi vīṇāvaṃśamṛdaṅgādīni 
teṣāṃ svayaṃkartṛkaṃ vādanaṃ pratiṣidhyate 
vādakais tu vādyamānānām apratiṣedhaḥ 
na hi ṇyantād ayaṃ ṇijanta iti pramāṇam asti 
āsphoṭanaṃ karamardāsphoṭanādi pāṇinā bhūmau bahunirghātaḥ sa śabdaḥ 
kṣveḍeti avyaktaṃ dantaiḥ śabdakaraṇam kṣveḍaniketi prasiddhā 
valganaṃ anyat 
rāgī parituṣṭe na virodhayet virodhaṃ na kuryāt 
pīḍite na niṣedhaḥ 
ghañantāṇṇic kartavyaḥ 
na pādau dhāvayet kāṃsye kadācid api bhājane 
na bhinnabhāṇḍe bhuñjīta na bhāvapratidūṣite 
kāṃsye bhājane pādau na prakṣālayet 
bhinnabhāṇḍe ekadeśabhinne 'pi 
sarvabhinneṣv arthata eva pratiṣedhaḥ 
patrapuṭakādīnāṃ tu bhinnabhāṇḍāvyavahārāt chidritānām api na doṣaḥ 
bhāvaḥ antarhṛdayābhiprāyaḥ 
yatra mano na parituṣyati 
śabdaduṣṭe vā patadgṛhādau 
tatrāpi naivaṃ bhāvaprasādo bhavati 
upānahau ca vāsaś ca dhṛtam anyair na dhārayet 
upavītam alaṃkāraṃ srajaṃ karakam eva ca 
pitrādibhyo 'nyair dhṛtaṃ na dhārayet 
nirṇijyāśaktau iti gautamaḥ 
karakaḥ kamaṇḍalus tasya pitrādidhṛtasyāpi dhāraṇaṃ samācāraviruddham 
saṃbandhirūpo 'sāv iṣyate 
yasyaiva saṃbandhī tasyaiva śucir nānyasya 
alaṃkāro dantavalayādiḥ 
karakādibhir alpārthaiḥ sāhacaryāt maṇimuktādes tu na niṣedha iti kecit 
nāvinītair vrajed dhuryair na ca kṣudvyādhipīḍitaiḥ 
na bhinnaśṛṅgākṣikhurair na vāladhivirūpitaiḥ 
avinītā adāntā gāvo 'śvāśvatarādayaḥ 
dhuryā dhuraṃ vahanti yujyante 
gantryāder upalakṣaṇam 
cagrahaṇaṃ aniyuktair api dhuri kevalair adāntaiḥ gamanaṃ neṣyate 
bhagnaṃ śṛṅgaṃ yasya anaḍuhaḥ tasyaiva śṛṅgasaṃbhavaḥ nāśvādeḥ 
vāladhiḥ pucchas tena virūpitāḥ chinnapucchādayaḥ 
tādṛśena na yāyāt 
ārohaṇam eva smṛtyantare pratiṣiddham 
vinītais tu vrajen nityam āśugair lakṣaṇānvitaiḥ 
varṇarūpopasaṃpannaiḥ pratodenākṣipan bhṛśam 
dṛpyamānā api kecid vinayaṃ na saṃgṛhṇanti 
tadartham āha vinītair iti suśikṣitaiḥ 
āśugaiḥ kṣipragāmibhiḥ 
lakṣaṇānvitaiḥ praśastāvartādiyuktaiḥ na śūnyamastakādibhiḥ 
varṇarūpayuktaiḥ 
śobhanena varṇena rukmaśoṇādinā rūpeṇa saṃsthānaviśeṣeṇa 
śobhanatvaṃ ca lakṣaṇavidyāto jñātvyam 
bhṛśam akṣipan apīḍayan 
punaḥ punaḥ pratodena aṅkuśādinā atyantam udvekṣyamāṇā vighaṭayanti 
bālātapaḥ pretadhūmo varjyaṃ bhinnaṃ tathāsanam 
na chindyān nakharomāṇi dantair notpāṭayen nakhān 
prathamodite savitari muhūrtatrayaṃ bālātapavyapadeśaḥ 
pretadhūmo dahyamānasya śavasya yaḥ 
āsanaṃ bhinnaṃ chidritaṃ bhagnam 
etad varjyam 
nakhāni romāṇi ca na chindyāt svayaṃ vyasanena atipravṛddhāni tu nāpitena kārayet 
dantaiś ca nakhān notpāṭayet pravṛddhān api 
anye tv evam abhisaṃbadhnanti 
na chindyān nakharomāṇi dantair iti 
nakhāṃś ca dantenāpi na pātayet 
nakhabhaṅgayojanāsu hi kāminyo nānā nakhān dārayanti 
na mṛlloṣṭhaṃ ca mṛdnīyān na chindyāt karajais tṛṇam 
na karma niṣphalaṃ kuryān nāyatyām asukhodayam 
vimardanaṃ khaṇḍaśaḥ karaṇaṃ loṣṭhasya mṛtsaṃbandhinaḥ 
kecit tu mṛdo loṣṭhasya sudhādisaṃbandhino 'pi 
mṛdaś ca mardanam utkṣipyotkṣipya pātanam hastena saṃhananaṃ vā 
etac ca mardanaṃ yatkiṃcanakāritayā prāptaṃ nīṣidhyate na tu śaucādyarthe prayojane 
niṣphalagrahaṇasya purastād apakarṣāt 
tenaiva siddhe prāyaścittaviśeṣārthaḥ punar ārambhaḥ 
karajā nakhāḥ 
na karma 
nanu ca na kurvīta vṛthāceṣṭām ity anenaiva niṣphalaṃ karma 
atrāhuḥ 
ceṣṭā bhautiko vyāpāraḥ 
iha tu sāmānyasya paryudāsaḥ 
tena manorājyādikalpāḥ pariharaṇīyāḥ 
āyatir āgāmī kālaḥ 
yasmāt karmaṇa āgāmini kāle asukhaṃ duḥkham utpadyate yathā ajīrṇabhojanam kuṭumbabhṛtim acintayitvā mahato dhanasya vyayaś ca 
taṃ na kuryāt 
atrārthavādaḥ 
loṣṭhamardī tṛṇacchedī nakhakādī ca yo naraḥ 
sa vināśaṃ vrajaty āśu sūcako 'śucir eva ca 
asmād eva kevalāl loṣṭhagrahaṇāt pūrvoktamṛlloṣṭham iti ṣaṣṭhīsamāso vijñāyate 
ubhayaprādhānye hi mṛdgrahaṇaṃ loṣṭha iva atrākariṣyata 
tasyaiva hastena sumardatvāt prāptaḥ paryudāsaḥ 
sudhāyās tu kāṭhinyād yatnasādhyaṃ mardanam tan naivāsati prayojane prāptam 
mṛlloṣṭhamardanaṃ tu hastena puruṣāṇāṃ svabhāvataḥ keṣāṃcit prāpnoti 
tasya paryudāsaḥ 
tṛṇacchedī prakṛtaḥ 
dantair nakhān khādati 
sūcakaḥ piśunaḥ karṇejapaḥ 
yaḥ parasya doṣān asataḥ sato vā parokṣaṃ vyākhyāpayati 
aśucir uktārthaḥ 
vināśam āśu vrajati 
na yathānyāni vaidikāny aniyatakālāni phalāni evam etat kiṃ tarhi ihaiva janmani acirād dhanādinā viyogo vināśaḥ 
na vigṛhya kathāṃ kuryād bahir mālyaṃ na dhārayet 
gavāṃ ca yānaṃ pṛṣṭhena sarvathaiva vigarhitam 
abhiniveśena paṇabandhādinā yal laukikeṣu śāstreṣu vārtheṣv itaretaraṃ jalpanam ahopuruṣikā yā sā vigṛhya kathā 
bahirmālyam 
vāsaso bahiḥ kaṇṭhasthāṃ srajaṃ vāsasā chādayet 
tathā ca samācāraḥ 
apare bahir ity anāvṛto deśa ucyate 
tatra nagararathyādau na prakaṭamālyo bhrāmyed ity āhuḥ 
atha vā bahirgandhaṃ bahirmālyam yasya gandho nātisaṃvedyate 
evaṃ smṛtyantaram nāgandhāṃ srajaṃ dhārayed anyatra hiraṇmayyā iti 
gavāṃ ca pṛṣṭhe yānaṃ paryāṇaṃ vinā sākṣād gavārohaṇaṃ pratiṣidhyate 
sarvatheti 
paryāṇādyantarāye 'pi gantryādiyukte 'pṛṣṭhayānatvād apratiṣedhaḥ 
advāreṇa ca nātīyād grāmaṃ vā veśma vāvṛtam 
rātrau ca vṛkṣamūlāni dūrataḥ parivarjayet 
āvṛtasya vāṭaparikṣepādinā grāmasya advārapraveśapratiṣedhaḥ 
anāvṛtasya tu dvāravato 'pi yathākāmam 
nākṣair dīvyet kadācit tu svayaṃ nopānahau haret 
śayanastho na bhuñjīta na pāṇisthaṃ na cāsane 
antareṇāpi glaham parihāsena nākṣair dīvyed iti 
kadācidgrahaṇaṃ śalākādīnām api darśanārtham 
tena sarvasya dyūtasya pratiṣedhaḥ 
svayaṃ carmamayaṃ pādatrāṇam upānahau te ātmanā hastena daṇḍādinā vā gṛhītvā deśāntaraṃ na nayet 
ātmīyayoś cāyaṃ pratiṣedhaḥ svayam iti prakṛtatvāt 
tena ca gurvādisaṃbandhinyor aniṣedhaḥ 
śayane khaṭvādau upaviśya na bhuñjīta pāṇau ca kavalaṃ sthāpayitvā bhājanādyanantaritena āsane annaṃ sthāpayitvā 
ānantaryād bhojyasya pratinirdeśaḥ na bhoktuḥ 
sarvaṃ ca tilasaṃbaddhaṃ nādyād astam ite ravau 
na ca nagnaḥ śayīteha na cocchiṣṭaḥ kvacid vrajet 
astam ite āditye 
pratilakṣaṇe karmapravacanīyatvāt dvitīyā 
na cocchiṣṭaḥ 
nanu ca brahmacaryadharmeṣv etat pratiṣiddham 
puruṣadharmatā ca tasya jñāpitā 
na tādarthyam eva 
satyam 
vratarūpatājñāpanārtha upadeśo 'yam 
tena yāvajjīvikaḥ saṃkalpaḥ kartavyaḥ 
ārdrapādas tu bhuñjīta nārdrapādas tu saṃviśet 
ārdrapādas tu bhuñjāno dīrgham āyur avāpnuyāt 
ādikarmaṇi vidhim imaṃ samācaret 
ārdrapādo bhojanam ācaret 
na cātṛpteḥ pādau saṃcann āsīta 
saṃviśet śayane gātrāṇi nāvakṣipet 
saṃveśanaṃ śayane gātrasaṃyojanam 
asya phalam āha dīrgham āyur iti 
nāyam āyuṣkāmasya vidhiḥ kiṃ tarhi pūrvavan nityaḥ 
āyuranuvādas tv arthavāda eva 
acakṣurviṣayaṃ durgaṃ na prapadyeta karhicit 
na viṇmūtram udīkṣeta na bāhubhyāṃ nadīṃ taret 
durgaṃ durgārohaṃ parvatādi tarugulmalatāgahanaṃ cāraṇyam 
tan na prapadyeta 
nākrāmen na gacched cakṣurviṣayaṃ sarpacaurāder antarhitasya bhāvāśaṅkayā 
cakṣurgrahaṇam āgamāder api pramāṇasya lakṣaṇam 
na viṇmūtram 
udīkṣaṇaṃ varṇādinā nirūpaṇam 
nirūpaṇaṃ ca cirakālaprakṣaṇena bhavatīty ata eva tan na kartavyam 
daivāt kvacid dṛśyamāne na doṣaḥ 
nadībāhutaraṇaṃ ca svasthasya niṣidhyate na vṛkādibhaye 
adhitiṣṭhen na keśāṃs tu na bhasmāsthikapālikāḥ 
na kārpāsāsthi na tuṣān dīrgham āyur jijīviṣuḥ 
kapālikāḥ bhagnaśakalāni 
dīrgham āyuḥ 
vyākhyātā dvitīyā 
na saṃvasec ca patitair na cāṇḍālair na pulkasaiḥ 
na mūrkhair nāvaliptaiś ca nāntyair nāntyāvasāyibhiḥ 
nanu ca nādhārmikajanāvṛte nopasṛṣṭe 'ntyajaiḥ iti coktam evaitat 
neti brūmaḥ 
tatra nivāsaḥ pratiṣiddhaḥ 
iha tu saṃvāsaḥ 
yatra grāme te vasanti na tatra vastavyaṃ gṛhasthityeti tatroktam 
saṃvāsas tu taiḥ saha saṃvyavahāro dānagrahaṇādibhir maitrīkaraṇam tadgṛhasamīpe ca vāso 'pi ekataḥ chāyopajīvanam ityādi 
āvṛtagrahaṇāc ca tatra bāhulyaṃ gamyate 
yasmin grāme bhūyāṃsas te tasya samīpe 'pi na vastavyam iti tasyārthaḥ 
iha tv abāhulye 'pi samīpavāsādi pratiṣidhyata ity eṣa vivekaḥ 
pulkasā niṣādāḥ śūdrāyāṃ jātāḥ 
antyā medaprabhṛtayo mlecchāḥ 
antyāvasāyīti niṣādastriyāṃ caṇḍālāj jāto vakṣyate niṣādastrī caṇḍālāt ityādi 
avaliptā madoddhatāḥ dhanādinā garvitāḥ 
na śūdrāya matiṃ dadyān nocchiṣṭaṃ na haviṣkṛtam 
na cāsyopadiśed dharmaṃ na cāsya vratam ādiśet 
śūdrasya dṛṣṭādṛṣṭaviṣaye hitāhitopadeśo na kartavyaḥ 
śūdrasya mantritvaṃ na kartavyam iti yāvat 
vṛttyarthaś cāyaṃ niṣedhaḥ 
sauhārdādinā tu na doṣaḥ 
bhavanti hi śūdrāḥ kulamitrāṇi 
maitryā cāvaśyaṃ hitam upadiśyate 
anujñātā ca sarvavarṇe brāhmaṇasya maitrī maitro brāhmaṇa ucyate 
ye tu vyācakṣate apṛcchato na brūyād ity upanyasya yuktaṃ śāstrāntarasiddhatvāt nāpṛṣṭaḥ kasyacid brūyāt iti
tad ayuktam 
tatra hi svādhyāyaviṣayaṃ svaravarṇagatam anyad vāsaṃgataṃ kurvato vināśitaṃ tvayetyādāv apṛṣṭena na vaktavyam 
tathā cāmī nādhyāpyā ity asmin prasaṅga idam uktam nāpṛṣṭo brūyāt iti 
aśiṣyasyāpṛcchato visvaraṃ vyakṣaraṃ vā paṭhato na kiṃcid vaktavyam iti tasyārthaḥ 
nocchiṣṭam iti 
ucchiṣṭaśabdo 'yaṃ bhujinimitte 'prāśastye vartate 
kṛtamūtrapurīṣo 'py anācānta ucchiṣṭa ucyate yathā vakṣyāmaḥ na spṛśet pāṇinocchiṣṭaḥ 
bāhulyenocchiṣṭaprayogo bhujisaṃbandhena 
bhuñjānasya hy antarāsyasaṃsparśena bahirantaḥ sthitasyocchiṣṭatvaṃ bhavati 
tathā ca na smaśrūṇi gatāny āsyamiti śmaśrubhyo 'nyad āsyānupraviṣṭam ucchiṣṭaṃ karotīti jñāpayati 
ataś ca bhoktur bhujyamānasya pātrāder adhikaraṇasya cocchiṣṭavyavahāraḥ 
kvacic cāyam upayuktetaravacano 'pi havirucchiṣṭaṃ dakṣiṇā iti 
tatra samācārāt pātragṛhītam ucchiṣṭapuruṣasaṃbandham īṣadbhuktam ucchiṣṭam ucyate 
yad api viśadam odanādipātrastham aspṛṣṭam api bhoktrā tad api saṃbandhāt samācārataḥ parihriyate 
tatra cchiṣṭam api dātavyam nocchiṣṭam iti vidhipratiṣedhāv ekaviṣayāv ṛtānṛtaśūdravyavasthayā haviḥśeṣabhedena vā vikalpyeta 
atha vā sthālīstham atithyādibhuktaśiṣṭaṃ paryuṣitaprāyam ucchiṣṭam tan na śūdrāya datavyam 
tatrocyate 
jīrṇavasanasāhacaryāc caitad eva pratipattuṃ yuktam 
upayuktetaravacanatvāc ca śiṣer upasargasya tadarthānuguṇyena vartanād dhavirucchiṣṭaṃ dakṣiṇetivat prayogo 'py aviruddhaḥ 
evam anayoḥ smṛtyor avirodho bhaviṣyati yady api rūḍhyācamanārhāḥ prāyo 'tra vacane dṛśyante 
yat tu vaiśyavac chaucakalpaś ca iti tad dāsaśūdraviṣayam 
bhuktojjhitam eva pratīyata iti darśyiṣyāmaḥ 
na haviṣkṛtam 
haviṣe kṛtaṃ havirarthaṃ kalpitam 
bahuvacanaḥ samāsas tādarthyenopakalpitapratiṣedhāt 
daṇḍāpūpikayā yatra havirgandho 'sti tat sarvaṃ pratiṣidhyate 
tena havirarthitayā saṃkalpitasya haviṣaḥ pravṛttasya haviḥśeṣasyābhuktojjhitasya haviṣaḥ pratiśeṣaḥ siddho bhavet 
tathā ca kṛtam iti karotiḥ kriyāsāmānyavacanaḥ prayuktaḥ 
havirarthaṃ yat kṛtaṃ saṃkalpitam iti vacanam 
tenocchiṣṭasyāpi yāvat prākṛtena saṃkalpena haviṣkṛtavyapadeśo na yathāvat sarvāvasthasya pratiṣedho vijñāyate 
anyais tu havirmiśraṃ haviṣkṛtam iti vyākhyātam 
saṃsṛṣṭapratiṣedhāc ca kevasyāpi pratiṣedhaḥ 
viprasaṃsṛṣṭapratiṣedhe viprasyevety uktam 
kathaṃ punaḥ saṃsṛṣṭapratiṣedhe kevalapratiṣedhaḥ 
kevalapratiṣedhenāpradhānaḥ kadācit saṃsṛṣṭapratiṣedhaḥ śakyate vaktum 
yatra saṃsṛṣṭāv api pṛthaktvena pratibhāsete yatra vā cakṣuṣā pratibhāsamāne rūpe rasādinā tatprayogo bhavati tatrāpi bhavaty eva tadāśrayo vyavahāraḥ 
yathā surādisaṃpṛktāsu saktupiṇḍīṣv anatarhite 'pi surādirūpe rase tatpratyayād asty eva surāpānaprāyaścittam 
nanu caivam apy adravarūpatvāt piṇḍībhir ekatāpannāyāḥ surāyā na pānopapattiḥ 
naiṣa doṣaḥ 
prāyikeṇaucityānuvādena pānam upādīyate 
abhyavahāra eva tu niṣidhyate 
yathā ca bhakṣyābhakṣyaprakaraṇam etat 
bhakṣaṇaṃ cābhyavahāramātraṃm 
tasya viśeṣāḥ pānakhādanacarvaṇādayaḥ 
gandhasya punar anāśrayasyāpy upalabdher na tato dravyasadbhāvāvagamaḥ 
dūrasthe 'pi karpūrādau gandha upalabhayate 
sūkṣmadravyāvayavāvagamakalpanāyāṃ dravyasya parimāṇāvayavaḥ syāt 
yatra tu saṃsṛṣṭayor ekībhāvo na cānyas tatpratyayaḥ na tatra kevalāśrayau vidhipratiṣedhau pravartitum arhataḥ 
yathā kṣīraṃ pātavyam iti saṃmiśritayoḥ kṣīrodakayoḥ pītayor na kṣīraṃ bhavati nodakam dravyāntaratvāt 
anyad dhi tatra rūpam anyaś ca rasasaṃsthānādi tatpratyayahetur astīti dravyāntaraṃ tat 
yady evaṃ madyodake saha pīte yadi bhavetām tadā madyapānaprāyaścittaṃ na prāpnoti dravyāntaratvāt 
naiṣa doṣaḥ abhibhavati rasāntarāṇi madyaṃ tiktarasavat 
tato rasapratyabhijñānād bhavaty eva tat prāyaścittam 
yatra tu bahūdakaṃ svalpaṃ madyādi tatra saṃsargaprāyaścittam api nipuṇam ekādeśe nirūpayiṣyāmaḥ 
tasmāt kevalāśrayaḥ pratiṣedha āskanded api saṃsargam 
yathā māṣā na bhoktavyā iti miśrā api na yujyante 
saṃsargāśrayas tu kena hetunāsaṃsṛṣṭe varteta 
gaṅgāyamunayoḥ saṃgamāj jalam ānayety ukte na kevalāyā gaṅgāyā ānayati na yamunāyāḥ 
samācāra eveti cet samācāra evodāhartavyaḥ 
na cāsyopadiśed dharmam 
nanu ca na śūdrāya ity aviśeṣeṇa dṛṣṭādṛṣṭaviṣayamatidānapratiṣedhād dharmopadeśaniṣedho 'pi siddha eva 
satyam 
punarvacanaṃ śeṣārtham 
tataḥ prāyaścittopadeśo 'nujñāto bhavati 
śaraṇāgataṃ parityajya ity atra caitad darśayiṣyāmaḥ 
anye tu pārvaṇaśrāddhapākayajñādiṣv itikartavyatāṃ na śikṣayet yājakatvādirūpeṇety āhuḥ 
atra codayanti yadi dharmopadeśaḥ śūdrasya niṣidhyate kutas tarhi dharmavittvam 
aviduṣaś ca nānuṣṭhānasaṃbhavas tataḥ śūdrānuṣṭhātṛkadharmaśāstrānarthakyam 
acodyam etat 
atikrāntaniṣedhasya lipsayā brāhmaṇasya copadeṣṭṛtvasaṃbhavāt 
na hi brahmahatyā sarvasvadānacodanāpratigrahaṃ prayuṅkte 
saṃbhavati lipsā prayoktrī 
nanu cāsti vacanam prabrūyād itarebhyaś ca iti 
vṛttyupāyaprāptau 
ata evaṃ prakṛtam sarveṣāṃ brāhmaṇo vidyād vṛttyupāyān yathāvidhi 
prabrūyād itarebhyaś ca iti 
yas tv āśritaśūdras tasyāvaśyam upadeśaḥ kartavyaḥ 
aviduṣā vidhipratiṣedhātikramāt saṃvāso niṣiddhaḥ na mūrkhair nāvaliptaiś ca iti 
yat tu vyācakṣate dharmaśāstropadeśas tadarthavyākhyānaṃ vānena niṣidhyate śāstradvayena na cāsyopadiśet iti 
ekena śāstrādhyayanam aperaṇārthavyākhyānam 
agranthakas tūpadeśo na kenacin niṣiddhaḥ 
teṣām evaṃvadatāṃ tasya śāstravicāraḥ iti siddhatvāt punaruktam 
iha vadanti 
vyākaraṇādau dharmāvabodhārthaśāstre dharmaśabdaḥ 
tad dhi na dharmaśāstram atīndriyārtham iti pratiṣedhānupadeśāt 
bhavati tu dharmaśāstravabodhārtham 
śaknoti hi vaiyākaraṇaḥ padārthānusaraṇena gahanaṃ vākyārtham unnetum 
dharmaśāstratvāc ca tasya śāstra ity anena gatatvāt pṛthag ucyate 
yuktam etat yadi kaścin na brūyāt pradhāne 'nadhikṛtasya kuto 'ṅgeṣu prāptir iti 
vedaḥ smṛtiśāstre ca pradhānam 
na ca tatra śūdrasyādhikāraḥ 
na cāsya vratam ādiśet 
vrataśabdena kṛcchrāṇy ucyante etair vrataiḥ iti prayogadarśanāt 
tāny abhyudayakāmasya nopadiśet 
prāyaścittārthatayā tv iṣyata evopadeśaḥ 
snātakavratānāṃ prāptir eva nāsti asnātakatvāt 
evaṃ sāvitrādīnām apy adhyayanābhāvād adhyayanaṃ copanayanābhāvād upanayanaṃ ca tadvidhau jātitrayaśravaṇāt 
yo hy asya dharmam ācaṣṭe yaś caivādiśati vratam 
so 'saṃvṛtaṃ nāma tamaḥ saha tenaiva majjati 
pūrvasya pratiṣedhasya nindārthavādaḥ 
tenaiva saheti 
ubhayor doṣam āha śṛṇvataḥ śrāvayataś ca 
majjaty avagāhate tat prāpnotīti yāvat 
na saṃhatābhyāṃ pāṇibhyāṃ kaṇḍūyed ātmanaḥ śiraḥ 
na spṛśec caitad ucchiṣṭo na ca snāyād vinā tataḥ 
saṃhatābhyāṃ saṃśliṣṭābhyām itaretarasaṃsṛṣṭābhyāṃ yugapad dvābhyāṃ pratiṣedhaḥ 
pāṇibhyām iti bāhū saṃhatau niṣedhati 
ātmana iti na parasya 
ataś cānyena saṃhatābhyāṃ kaṇḍūyato na doṣaḥ 
śirograhaṇāt pṛṣṭhādāv adoṣaḥ 
na spṛśec caiva śiraḥ 
hastenātmano 'nyena vāvayaveneti kecit 
tan na pāṇibhyām iti prakṛtatvāt 
na ca snāyāc chirasā vinā 
nityanaimittakayoḥ snānayor ayam vidhiḥ 
nanu svinnasya laukike snāne kuta etat 
snānavidhināikavākyatvāt 
vihitasnānāpekṣā pratyāsattyā yuktimatī 
loke tu vidher abhāvād aprāptiḥ 
snātiś cāyaṃ sarvāṅgasaṃbandhini salilagomūtrādi prakṣālane vartate śirovarjite ca 
tatra caṇḍālādisparśane śirovarjitam api yadṛcchāprasaktaṃ nivāryate na ca snāyād vinā tataḥ 
asti ca laukikam aśiraskam api snānam yena śiraḥsnānam śiraḥsnātas tu tailena iti 
keśagrahān prahārāṃś ca śirasy etān vivarjayet 
śiraḥsnātaś ca tailena nāṅgaṃ kiṃcid api spṛśet 
ātmanaḥ parasya vety aviśeṣeṇa kecid icchanti 
anye tv ātmana iti prakṛtam abhisaṃbadhnanti 
krodhanimittaś cāyaṃ pratiṣedhaḥ 
suratasaṃbhoge tu kāminyāḥ keśagrahaḥ sa na niṣidhyate 
śiraḥsnānaṃ kṣālitam aneneti rājadantāder ākṛtigaṇatvāt paranipātaḥ 
śiraḥsnāta iti bāhulakena samāsaḥ 
nāṅgam ātmīyam 
na rājñaḥ pratigṛhṇīyād arājanyaprasūtitaḥ 
sūnācakradhvajavatāṃ veśenaiva ca jīvatām 
uktam rājato dhanam anvicchet iti 
rājaśabdaś cāyaṃ kṣatriyajātāv akṣatriye 'pi janapadeśvare dṛṣṭaproyogaḥ brāhmaṇānāṃ rājyam iti 
tatra pratigrahavidhau tanniṣedhe ca janapadeśvaravacano gṛhyate 
yenāha arājanyaprasūtita iti 
janapadaiśvaryaṃ hi sarvavarṇasaṃbhavi lipsayā 
ato viśeṣyate rājanyāt kṣatriyād yasya prasūtir utpattir nāsti tasmād rājño janapadeśvarān na gṛhṇīyāt 
kṣatriyād api lubdhād ucchāstravartino vakṣyamāṇena pratiṣedhena 
sūnā paśumāraṇasaṃjñapanapūrvakeṇa māṃsakrayeṇa yo jīvati sa sūnāvān 
khaṭika iti loke presiddhaḥ 
dvajo madyapaṇyaḥ tatkrayavikrayajīvī 
veśaḥ paṇyavṛttiḥ tayā yo jīvati strī vā pumān vā 
daśasūnāsamaṃ cakraṃ daśacakrasamo dhvajaḥ 
daśadhvajasamo veśo daśaveśasamo nṛpaḥ 
uttarasyottarasya doṣagurutvajñāpanārtham etat 
āpady upāyo vakṣyate 
daśasūnāsahasrāṇi yo vāhayati saunikaḥ 
tena tulyaḥ smṛto rājā ghoras tasya pratigrahaḥ 
sūnayā carati saunikaḥ 
vāhayati svārthasādhane vyāpārayati 
ghoraḥ bhīṣaṇo 'yam narakādihetutvāt 
avayutyavādena rājapratigrahe nindā 
yo rājñaḥ pratigṛhṇāti lubdhasyocchāstravartinaḥ 
sa paryāyeṇa yātīmān narakān ekaviṃśatim 
lubdha ādānaśīlaḥ sāmantakādibhyaḥ 
ucchāstravartī 
śrutaśīle ca vijñāya ityādiśāstram atikramya vyavaharati asaddaṇḍaparastrīharaṇādinā 
paryāyeṇa ekatra phalam anubhūyānyatra gacchati 
narakaśabdo niratiśayaduḥkhavacanaḥ 
kevaladuḥkhaśravaṇārthāpattyā vā deśaviśeṣavacanaḥ 
ekaviṃśatisaṃkhyā arthavādaḥ 
tāmisram andhatāmisraṃ mahārauravarauravau 
narakaṃ kālasūtraṃ ca mahānarakam eva ca 
saṃjīvanaṃ mahāvīciṃ tapanaṃ saṃpratāpanam 
saṃhātaṃ ca sakākolaṃ kuḍmalaṃ pūtimṛttikam 
lohaśaṅkum ṛjīṣaṃ ca panthānaṃ śālmalīṃ nadīm 
asipatravanaṃ caiva lohadārakam eva ca 
ślokatrayaṃ spaṣṭārtham   
etad vidanto vidvāṃso brāhmaṇā brahmavādinaḥ 
na rājñaḥ pratigṛhṇanti pretya śreyo 'bhikāṅkṣiṇaḥ 
pūrvasya pratigrahaniṣedhavidher upasaṃhāra eṣaḥ 
rājñaḥ pratigraho vividhaduḥkhanarakādihetur iti jānanto vidvāṃso brāhmaṇā na rājñaḥ pratigṛhṇīyuḥ 
pretya bhavāntare śreyaḥ kalyāṇam ye kāṅkṣanti kāmayante 
pretyeti tu lyabantapratirūpakaṃ śabdāntaram 
brahma vedas taṃ vadanti paṭhanti 
vidvadgrahaṇaṃ brahmavādigrahaṇaṃ ca duḥkhātiśayadarśanārtham 
teṣāṃ cātīva pratigrahād doṣaḥ 
vakṣyati tasmād api vidvān bibhīyāt iti 
brāhme muhūrte budhyeta dharmārthau cānucintayet 
kāyakleśāṃś ca tanmūlān vedatattvārtham eva ca 
triyāmā rātriḥ tasyāḥ paścimo brāhmo muhūrtaḥ 
tatra nidrāṃ tyajet 
vibuddhaś ca tasmin kāle dharmārthāv anucintayet 
yasmiṃś ca dharma āsevyamāne yādṛśaḥ śarīrakleśo bhavati tam api cintayet 
svalpaś ced dharmo mahāntaṃ kāyakleśaṃ janayati yo dharmāntaravirodhī taṃ pariharet 
artho 'pi sevādiḥ atikleśakaraḥ so 'pi varjyaḥ 
sarvata evātmānaṃ gopāyet iti 
aniścitya na kiṃcid kuryāt 
na ca manorājyādivikalpān kuryāt 
svabhāvo hy ayaṃ puruṣāṇām asati bāhye vyāpāre manaso vikalpāḥ paradravyābhilāṣādirūpāḥ samudbhavanti 
tannivṛttyartham idaṃ puruṣārtham 
tasyāṃ velāyāṃ sādhyasādhanabhāvena cintyo vedasya tattvārthaḥ 
rahasyam ātmajñānaṃ cintayed vedāntavidhinābhyasyet 
atha vā karmakāṇḍe 'pi yo vedas tasyārthas taṃ nirūpayet 
ayaṃ vidhiḥ ayam arthaḥ idaṃ karmaivaṃ rūpam iyam atra devatā idaṃ dravyam ayam atrādhikārī iyam itikartavyatā ityādi svabuddhyā niścinuyāt 
vyākhyātṝṇāṃ matabhedād dhetūn nirūpayed asya samyagjñānam asya bhrāntir iti 
utthāyāvaśyakaṃ kṛtvā kṛtaśaucaḥ samāhitaḥ 
pūrvāṃ saṃdhyāṃ japaṃs tiṣṭhet svakāle cāparāṃ ciram 
anantaraṃ prabhātāyāṃ rātrau śayanaṃ jahyāt 
āvaśyakaṃ mūtraviṭtyāgaḥ 
prāyeṇa tasyāṃ velāyāṃ puruṣās taṃ kurvanti 
tatra āvaśyakas tyāga ucyate mukhadantadhāvanādiś ca taṃ kṛtvā kṛtaśaucaḥ ekā liṅge ityādividhinācāntaḥ 
samāhito vikalpāntaratiraskāreṇa saṃdhyāṃ tiṣṭhet 
japan sāvitrīṃ bhagavati savitari mano dadhyāc ciram 
arkadarśanāvadhiḥ kāla uktaḥ saṃdhyāsamayaḥ 
tato 'py adhikaṃ kālaṃ japed āyuḥkāma ity evamartham ayaṃ prāg uktaḥ sāṃdhyo vidhir antarhitaḥ 
aparāṃ ca saṃdhyāṃ sve kāle astamayasamayād ārabhya tārakodayād ūrdhvam api 
ṛṣayo dīrghasaṃdhyatvād dīrgham āyur avāpnuyuḥ 
prajñāṃ yaśaś ca kīrtiṃ ca brahmavarcasam eva ca 
yadartho 'yaṃ punar vidhis tad darśayati 
āyurādiphalakāmo dīrghakālasaṃdhyājapaṃ kuryāt 
saty api nityatve daighyād guṇāt phalam idam 
anagnikasya proṣitasyaitat saṃbhavati 
anyasya tv agnihotrakāloparodho dīrghasaṃdhyāvidhisaṃpādanāt 
dīrghasaṃdhyā guṇata ucyate 
saṃdhyāsahacarite japādividhau saṃdhyāśabdo vartate 
dīrghā saṃdhyaiṣām iti bahuvrīhiḥ 
ṛṣigrahaṇam arthavādaḥ 
śrāvaṇyāṃ prauṣṭhapadyāṃ vāpy upākṛtya yathāvidhi 
yuktaś chandāṃsy adhīyīta māsān vipro 'rdhapañcamān 
śravaṇayuktā paurṇamāsī śrāvaṇī 
evaṃ prauṣṭhapadī 
tatra upākṛtya upākarmākhyaṃ karma kṛtvā yathāvidhy adhīyīta 
prākkūlān ityādiprāgukto vidhiḥ smaryate 
yuktas tatparaḥ 
chandāṃsi vedān 
chandaḥśabdo 'yaṃ vedavacano na gāyatryādivacanaḥ 
tena brāhmaṇādīn apy adhīyānasyaiṣa paramavidhiḥ 
ubhayatrāpi cāyaṃ yukta eva pratyayāviśeṣāt 
ayaṃ vikalpo vyavasthitaḥ 
chandogāḥ prauṣṭhapadyām upākurvanti bahvṛcā adhvaryavaḥ śrāvaṇyām 
puṣye tu chandasāṃ kuryād bahir utsarjanaṃ dvijaḥ 
māghaśuklasya vā prāpte pūrvāhṇe prathame 'hani 
ardhapañcameṣu māseṣu gateṣu yaḥ puṣyo nakṣatraṃ tatrotsarjanaṃ kartavyam 
utsargoktaṃ karma gṛhyakārair āmnātam 
bahir ity anāvṛte deśe 
anayor upākarmotsargayor gṛhyāt svarūpaṃ jñātavyam 
yathāśāstraṃ tu kṛtvaivam utsargaṃ chandasāṃ bahiḥ 
viramet pakṣiṇīṃ rātriṃ tad evaikam aharniśam 
utsargaṃ kṛtvā dve ahanī rātrim iyantaṃ nādhīyīta 
tad aharniśam 
dvitīyaṃ cāhar eva na rātrir ity etāvantaṃ kālaṃ viramen nādhīyīta 
ubhayatohaḥpakṣā rātriḥ pakṣiṇī 
yad vā yasminn ahany utsargaḥ kṛtas tad ahaḥ saiva ca rātriḥ anadhyāye 
dvitīyasminn ahany adhyetavyam 
ādye tu pakṣe dvitīyam ahar anadhyāyo rātrau tv adhyayanam ucyate 
ata ūrdhvaṃ tu chandāṃsi śukleṣu niyataḥ paṭhet 
vedāṅgāni ca sarvāṇi kṛṣṇapakṣeṣu saṃpaṭhet 
ato 'smād utsargakarmaṇaḥ kṛtād ūrdhvaṃ parataḥ śuklapakṣeṣu chandāṃsi mantrabrāhmaṇasamudāyātmakān vedān paṭhet 
aṅgāni ca śikṣāyajñasūtravyākaraṇādīni kṛṣṇapakṣeṣu saṃpaṭhet 
nāvispaṣṭam adhīyīta na śūdrajanasaṃnidhau 
na niśānte pariśrānto brahmādhītya punaḥ svapet 
yatra varṇasvarābhivyaktiḥ sphuṭā na bhavati tad avispaṣṭam 
tac ca drutāyāṃ vṛttau prāyeṇa bhavati 
niśānte paścimarātribhāge 
suptotthito yadādhīyīta punaḥ śrāmyet tadā na śayīta 
na niśānte pariśrānto brahmādhītya śayīta tu evaṃ yuktaḥ pāṭhaḥ 
yathoditena vidhinā nityaṃ chandaskṛtaṃ paṭhet 
brahmacchandaskṛtaṃ caiva dvijo yukto hy anāpadi 
chandāṃsi gāyatryādīny abhipretāni taiḥ kṛtaṃ yuktaṃ brahma ṛksāma 
anekārthatvāt karoter ayam atrārtho vyākhyāyate 
yathā gomayān kurviti saṃhare pṛṣṭhaṃ kurvity unmardane evam atra yujer arthe vartate 
brahma ca chandaś ca brahmacchandasī tābhyāṃ kṛtaṃ yuktaṃ brahmacchandaskṛtam 
brahma brāhmaṇam yajurvede brahma yajūṃṣi gāyatryādiyuktāṃś ca mantrān 
ekasminn evāvasthānake paṭhanti 
na yathā bāhvṛcye chāndogye ca vibhāgenaikasmin granthe mantrā anyatra brāhmaṇam 
evaṃ prakārabhedād vedānām evaṃ yuktam iti pūrve vyākhyātavantaḥ 
yathoditena 
pūrvo vidhir anāpady upasaṃhriyate 
āpadi adhyāpakasyāsaṃnidhānaṃ bahudevatāvibhāgam apekṣamāṇasya tatrāguṇavataḥ vismṛtya syāt 
tasmād āpady ayaṃ vibhāgo nādaraṇīyaḥ 
imān nityam anadhyāyān adhīyāno vivarjayet 
adhyāpanaṃ ca kurvāṇaḥ śiṣyāṇāṃ vidhipūrvakam 
imān vakṣyamāṇān anadhyāyān adhīyāno vivarjayet 
adhyāpanaṃ ca kurvāṇaḥ 
adhyāpanagrahaṇam anadhīyato grahaṇārtham abhyāsārthaṃ ca 
nityam notsargād eva prabhṛti 
kiṃ tarhy ardhapañcameṣv api māseṣūpākarmaṇaḥ prabhṛti 
śiṣyāṇām anuvādaḥ 
karṇaśrave 'nile rātrau divā pāṃsusamūhane 
etau varṣāsv anadhyāyāv adhyāyajñāḥ pracakṣate 
anilo vāyuḥ 
vegena vāti vāyau vāyvantarasaṃgharṣād dvaniḥ śrūyate yatra sa karṇaśravo vāyuḥ 
karṇābhyāṃ śrūyate yaḥ sa karṇaśravaḥ 
sādhanaṃkṛteti samāsaḥ 
avasthāviśeṣopalakṣaṇārthaṃ karṇagrahaṇam 
śrūyate karṇābhyām eva 
tena yadaivaṃ vāyuśabdaḥ śrūyate tadā nādhyetavyam 
pāṃsūn samūhati pāṃsūn samāharati pāṃsusamūhanaḥ 
pāṃsur dhūliḥ 
upalakṣaṇaṃ caitat tathābhūtasya vāyor vā 
yatas tataś ca vṛṣṭe deve yadi vāyur īdṛśo vāti tāvatkālo 'nadhyāyaḥ 
adhyāyajñā adhyāpanavidhijñāḥ 
vidyutstanitavarṣeṣu maholkānāṃ ca saṃplave 
ākālikam anadhyāyam eteṣu manur abravīt 
vidyut taḍit 
stanitaṃ garjitam 
dvandvanirdeśād yugapad eteṣu samuñciteṣv anadhyāyaḥ 
maholkā divaḥ patatāṃ jyotiṣāṃ prabhā uktās tāsāṃ saṃplavaḥ atrāmutra ca patanam 
ākālikaśabdo nimittakālād ārabhyānyedyur yāvat sa eva kālaḥ sa ucyate 
manugrahaṇaṃ ślokapūraṇārtham 
vikalpārtham anye 
etāṃs tv abhyuditān vidyād yadā prāduṣkṛtāgniṣu 
tadā vidyād anadhyāyam anṛtau cābhradarśane 
nāyam anadhyāyo yasyāṃ kasyāṃcana velāyām upajāteṣv eteṣu kiṃ tarhi prāduṣkṛtāgniṣu 
saṃdhyākāla ity arthaḥ 
tadā hy agnayo juhūṣayā niyamataḥ prāduṣkriyante 
prāduḥśabdaḥ prākāśye 
anṛtau 
ṛtur vārṣās tābhyo 'nyaḥ śaradādiḥ 
tatra vābhradarśane 
prāduṣkṛtāgniṣv ity apekṣyate 
nirghāte bhūmicalane jyotiṣāṃ copasarjane 
etān ākālikān vidyād anadhyāyān ṛtāv api 
nirghāta āntarikṣa utpātadhvaniḥ 
jyotiṣāṃ candrādityaguruprabhṛtīnām upasarjanaṃ pariveṣaṇam itaretarapīḍanaṃ ca 
ṛtāv api 
apigrahaṇaṃ varṣāsu kila notpātā gaṇyanta ityabhiprāyeṇa 
prāduṣkṛteṣv agniṣu tu vidyutstanitaniḥsvane 
sajyotiḥ syād anadhyāyaḥ śeṣe rātrau yathā divā 
trisaṃnipāte pūrveṇākālikam uktam 
anena dvayoḥ saṃnipāte 'pi sajyotir ucyate 
stanitaṃ ca tanniḥsvanaś cāsau stanitaniḥsvanaḥ 
vidyuc ca stanitaniḥsvanaś ca vidyutstanitaniḥsvanam 
samāhāradvandvaḥ 
tasmin saṃdhyāyām upajāte dvaye sajyotir anadhyāyaḥ 
sūryo jyotiḥ divā 
naktam agnir jyotiḥ 
prātaḥsaṃdhyāyām utpanne divaivānadhyāyaḥ rātrau tu nāsti 
evaṃ paścimasaṃdhyāyāṃ rātrāv anadhyāyaḥ na prātar adhyayanadoṣaḥ 
vidyutstanitavarṣāṇāṃ trayāṇāṃ prakṛtānāṃ vidyutstanitayor vibhajya nirdeśo bhavati 
varṣāḥ śeṣaḥ tasmiṃs tṛtīye dṛśyamāne pūrvotka ākāliko 'nadhyāyaḥ 
tadapekṣayoktaṃ yathā divā tathā rātrāv api 
jyotiḥ prasiddhataraṃ jyotiṣṭomādi 
śeṣam iti pāṭhaḥ 
śeṣaṃ hūyamānam ahar anadhyāyahetur bhavatīti 
atha kasmān naivam uktaṃ śeṣaṃ tv ākālikaṃ smṛtam iti 
vicitrā ślokānāṃ kṛtir manoḥ 
nityānadhyāya eva syād grāmeṣu nagareṣu ca 
dharmanaipuṇyakāmānāṃ pūtigandhe ca sarvaśaḥ 
nipuṇaṃ dharmaṃ ye kāmayante te grāmanagayor nādhīyīran 
dharmaśabdaś ca svargādau dharmaphale vartate 
yadi vādharmeṇānanuvedho dharmasya naipuṇyam tena suparipūrṇo vidhyartho 'nuṣṭhito bhavati 
ataś cāśaktasyānujñānaṃ bhavati 
pūtigandhaḥ kutsitagandhaḥ tasmin nāsikāpathaṃ gacchaty anadhyāyaḥ 
sarvaśaḥ sarvasmin śavagandhe 'pi 
antargataśave grāme vṛṣalasya ca saṃnidhau 
anadhyāyo rudyamāne samavāye janasya ca 
antargataḥ śavo yasmin grāmamadhye sthito yāvan na nirhṛtaḥ 
vṛṣalasya 
nātra śūdro vṛṣalas tasya prāg eva niṣiddhatvāt na śūdrajanasaṃnidhau iti 
kiṃ tarhi tatprāyikeṇādharmeṇādhārmikatvaṃ lakṣyate 
tena yaḥ pāpācāras tatsaṃnidhānāc ca tena niṣedhaḥ 
rudyamāne rudanaśabde sati 
bhāvamātre rudyamānaśabdaḥ 
samavāyo janasya 
yatra bahavo janāḥ kāryārtham ekatra saṃghaṭitā bhavanti tādṛśe deśe nādhyeyam 
atha vā janasya samavāye rudyamāne rudatīty arthaḥ 
bahuṣu rudatsu pratiṣedhaḥ 
chāndasaṃ kartary ātmanepadam 
udake madhyarātre ca viṇmūtrasya visarjane 
ucchiṣṭaḥ śrāddhabhuk caiva manasāpi na cintayet 
caturmuhūrto 'rdharātraḥ 
saiva mahāniśā 
prathamād ardharātrād dvau muhūrtāv uttarād dvau 
udake nadītaḍāgādisthaḥ 
antarjale japas tv anadhyāyarūpatvād aghamarṣaṇādir na niṣidhyate 
udaye ity anye paṭhanti 
prathamodayakāle sūryasyānadhyāyaḥ 
ucchiṣṭo bhujisaṃbandhenākṛtācamano yāvat 
kṛtamūtrapurīṣo 'pi prāg ācamanād ucchiṣṭa ucyata eva 
ācamanārhāprātyayamātravacana ity anye 
tena kṛtaniṣṭhīvanādir api gṛhyate 
manasāpi 
nānyatrānadhyāye manasā cintanam abhyanujñāyate 
kiṃ tarhi doṣagauravārtham eteṣāṃ nimittānām 
pratigṛhya dvijo vidvān ekoddiṣṭaniketanam 
tryahaṃ na kīrtayed brahma rājño rāhoś ca sūtake 
eka uddiśyate yasmiṃs tad ekoddiṣṭaṃ navaśrāddham 
tatra niketanaṃ nimantraṇaṃ pratigṛhya aṅgīkṛtya tryaham anadhyāya āmantraṇāt prabhṛti 
evaṃ rājā candramāḥ tasya sūtakam rāhuṃ pratyamṛtasravaṇam 
caśabdāt sūryasya ca 
atha vā janapadeśvarasya rājñaḥ sūtakaṃ putrajanmotsavaḥ 
rāhoḥ sūtakaṃ candrasūryayor uparāgaḥ grahaṇam iti prasiddham 
yāvad ekānudiṣṭasya gandho lepaś ca tiṣṭhati 
viprasya viduṣo dehe tāvad brahma na kīrtayet 
ekam anudiśya āmaśrāddham tasya yāvac chrāddhakṛtau gandhalepau tiṣṭhatas tāvad anadhyāyaḥ 
pūrvasmād vidhau vidhyantaram 
dvitīyasminn ahani kṛtasnāno 'panītatadgandho 'dhyayanārhaḥ 
upalakṣaṇaṃ caitad asator api gandhalepayor yāvad bhuktam annaṃ na jīrṇaṃ tāvan nādhīyīta 
viduṣa iti tasyaiva śrāddhabhojanādhikāram anuvadati 
śayānaḥ prauḍhapādaś ca kṛtvā caivāvasakthikām 
nādhīyītāmiṣaṃ jagdhvā sūtakānnādyam eva ca 
prasāritapādaḥ pādāropitapādo vā khaṭvāsanādau vā saṃhatapādaḥ 
avasakthikā vastrādinā jānvor madhyasya ca bandhaḥ 
āmiṣaṃ māṃsam 
sūtakagrahaṇaṃ śāvāśaucāder api pradarśanārtham 
nīhāre bāṇaśabde ca saṃdhyayor eva cobhayoḥ 
amāvāsyācaturdaśyoḥ paurṇamāsyaṣṭakāsu ca 
nīhāro diṅmoho dhūmikety anarthāntaram 
bāṣparajovṛtā iva yena diśaḥ kriyante 
bāṇaśabdaḥ śaranirghoṣaḥ 
dantyoṣṭhyam anye paṭhanti vyācakṣate ca vīṇā bāṇa iti 
mahāvrate hi prayogo dṛśyate 
śatatantrīko bhavati vīṇā vitantrīti ca 
caturdaśyāṃ ubhayor api pakṣayoḥ 
aṣṭakāś ca sarvā aṣṭamyaḥ smṛtyantarasamācārābhyām 
anye tv aṣṭamīṣu ity evaṃ paṭhanti 
amāvāsyā guruṃ hanti śiṣyaṃ hanti caturdaśī 
brahmāṣṭakāpaurṇamāsyau tasmāt tāḥ parivarjayet 
pūrvasyārthavādo nityārthaḥ 
tena yatra nityatvajñāpakaṃ na kiṃcit sa vikalpate 'nadhyāyaḥ 
vakṣyati ca dvāv eva varjayen nityam iti 
tāḥ parivarjayed adhyayanakriyātaḥ 
pāṃsuvarṣe diśāṃ dāhe gomāyuvirute tathā 
śvakharoṣṭre ca ruvati paṅktau ca na paṭhed dvijaḥ 
gomayuḥ śṛgālaḥ 
tasya virutaṃ śabdakaraṇam 
śvakharoṣṭrāṇāṃ paṅktyavasthitānāṃ śabdaṃ kurvatām anadhyāyaḥ 
ekaikasya samānajātīyapaṅktau 
nādhīyīta śmaśānānte grāmānte govraje 'pi vā 
vasitvā maithunaṃ vāsaḥ śrāddhikaṃ pratigṛhya ca 
antaḥśabdaḥ sāmīpyavacanaḥ 
śmaśānasamīpe grāmasamīpe ca 
govraje gāvo yatra carituṃ vrajanti 
goṣṭho vā govrajaḥ 
strīsaṃprayogakāle yat prāvṛtaṃ vāsas tad eva prāvṛtya nādhīyīta 
maithunaśabdaḥ sāhacaryāt tatkālapravṛtte vāsasi vartate 
śrāddhikaṃ śrāddhanirmitaṃ śuṣkānnādyam api gṛhītvā nādhīyīta 
prāṇi vā yadi vāprāṇi yat kiṃcic chrāddhikaṃ bhavet 
tad ālabhyāpy anadhyāyaḥ pāṇyāsyo hi dvijaḥ smṛtaḥ 
śrāddhanimittaṃ dīyamānaṃ bhaktādi śrāddhikam iti prasiddham tannivṛttyartham idam ucyate 
na kevalaṃ vrīhitaṇḍulādipratigraha eva śrāddhe 'nadhyāyahetuḥ 
yāvad anyad api prāṇi vā gavādi tathā aprāṇi vāsoyugādi 
tad apy ālabhya pratigrahakāle hastena spṛṣṭvā nādhīyīta 
yatas tad eva tasya bhojanam 
pāṇir evāsyam asyeti pāṇyāsyaḥ 
śrāddhe bhojanaṃ tannimittaṃ ca dravyagrahaṇaṃ tulyam iti darśayati 
caurair upaplute grāme saṃbhrame cāgnikārite 
ākālikam anadhyāyaṃ vidyāt sarvādbhuteṣu ca 
upapluta upadrutaḥ 
yatra bahavaś caurā grāme ghātārthaṃ patanti tatra nādhyeyam 
saṃbhrame yatrāgninā saṃbhramo bhayaṃ janyate gehadāhādipravṛttenādagdhe 'pi gehādau 
ākāliko 'nadhyāyaḥ 
pravṛttikālād ārabhya yāvad anyedyuḥ sa eva kālaḥ 
anyeṣu cādbhuteṣūtpāteṣu divyabhaumāntarikṣeṣu śilāplavādiṣu divā darśanādiṣu 
upākarmaṇi cotsarge trirātraṃ kṣepaṇaṃ smṛtam 
aṣṭakāsu tv ahorātram ṛtvantāsu ca rātriṣu 
utsarge pakṣiṇy ahorātraṃ ca pūrvam uktam anena trirātreṇa vikalpyate 
upākarmaṇy apūrvo vidhiḥ 
aṣṭakā ūrdhvam āgrahāyaṇyās tamisrapakṣe 'ṣṭamyas tisraś catasro vā 
yady api sarvāsv aṣṭamīṣv ahorātram uktaṃ tathāpi nityārtho 'yam ārambho yukta eva 
vikalpaś ca sarvatrāsmin prakaraṇe kṛtārthatvāpekṣaḥ 
ṛtvantāsu ahorātram ity anuṣajyate 
ṣaḍ ṛtavaḥ 
teṣāṃ yatra pūrvo nivartate aparaś ca pravartate tatrānadhyāyaḥ 
rātrigrahaṇam upalakṣaṇārtham 
nādhīyītāśvam ārūḍho na vṛkṣaṃ na ca hastinam 
na nāvaṃ na kharaṃ noṣṭraṃ nerinastho na yānagaḥ 
īriṇaṃ bahir grāmaṃ jalatṛṇavarjito deśa ūṣarāparaparyāyaḥ 
yānaṃ gantrīśakaṭaśibikādi 
tena gacchato niṣedhaḥ 
na vivāde na kalahe na senāyāṃ na saṅgare 
na bhuktamātre nājīrṇe na vamitvā na śuktake 
vivādaḥ krośapūrvako vyākrośaḥ 
kalaho daṇḍādinetaretaratāḍanam 
senā hastyaśvarathapadātiḥ 
saṅgaraḥ saṅgrāmaḥ 
asaṅgare 'pi senāsthasya niṣedhaḥ 
bhuktamātraṃ yāvad ārdrapāṇiḥ iti smṛtyantaram 
ajīrṇaṃ pūrvedyur bhuktam aparedyur apariṇatam ucyate 
vamanaṃ prasiddham 
śuktake udgāre 'saty apy ajīrṇe tadahar aparedyur vā 
atithiṃ cānanujñāpya mārute vāti vā bhṛśam 
rudhire ca srute gātrāc chastreṇa ca parikṣate 
atithigrahaṇaṃ śiṣṭopalakṣaṇārtham 
anityāgamanaḥ śiṣṭaś cātithis tasmin gṛha āgate 'sāv adhyeṣitavyaḥ adhimahe iti tenānujñāto 'dhīyīta 
tathā ca smṛtyantaram śiṣṭe ca gṛham āgate iti 
mārute vāyau vāti vegena 
nanu karṇaśrave ityādy uktam eva 
satyam 
tato 'dhikatare tato varṣābhyo 'nyatra vāpi pratiṣedhaḥ 
atha vā vāti pariśuṣyati vānaḥ śoṣaṇārthatvāt 
mārutagrahaṇaṃ ca vātamātropalakṣaṇārtham 
adhyayanaśrameṇa dhatuṣu kṣīyamāṇeṣv apy anadhyāyaḥ 
mārute vardhamāne vidhāyiny adhyetarīti bhinnasaṃbandhe vyadhikaraṇasaptamyau 
rudhire jalaukādinā parisrute atha vā śastreṇa ca parikṣate śarīre rudhire srute 
gātrādivākyenaikavākyatā 
sāmadhvanāv ṛgyajuṣī nādhīyīta kadācana 
vedasyādhītya vāpy antam āraṇyakam adhītya ca 
ṛco yajūṃṣi sāmadhvanau srūyamāṇe nādhīyīta 
ṛgvedayajurvedabrāhmaṇayor apratiṣedhaḥ 
pañcaviṃśe ca śrūyamāṇa ṛgyajuṣayor apy ayaṃ pratiṣedhaḥ 
vedasyānto yatra vedaḥ samāptim upaiti mantrānto brāhmaṇāntaś ca 
āraṇyako nāma vedaikadeśaḥ 
tam adhītyānyo grantho nādhyetavyaḥ 
ṛgvedo devadaivatyo yajurvedas tu mānuṣaḥ 
sāmavedaḥ smṛtaḥ pitryas tasmāt tasyāśucir dhvaniḥ 
sāmagītadhvanāv ṛgyajuṣasyānadhyāya uktaḥ 
tatrāyam arthavādaḥ 
devā devatā asya devadaivatyo devatāstutipara ity arthaḥ 
ṛcaḥ prāyeṇa stutipradhānāḥ 
ata uktaṃ devadaivatya iti 
manuṣyāṇāṃ karmapradhānatvād yajurvede ca karmaṇāṃ bāhulyopadeśād etena sāmyena yajurvedo mānuṣa ity ucyate 
mānuṣaśabdo manuṣyajātivacanaḥ 
abhedādhyāsād yajurvedo mānuṣa ity uktam 
pitryaḥ pitṛbhyo hitaḥ 
pitaro vā devatā asyeti yathā kathaṃcit pitṛśabdasaṃbandhena śrūyate 
trayo lokās teṣāṃ traya evādhiṣṭhātāraḥ 
divo devatā bhūmer manuṣyā antarikṣasya pitaraḥ 
evaṃ trayo vedāḥ 
dvayor devamanuṣyasaṃbandhoktatvāt pāriśeṣyāt pitryaḥ sāmavedaḥ 
tasyāśucir dhvaniḥ 
nātra tadīyasya dhvaner aśucitvaṃ paramārthato vijñeyam 
kiṃ tarhi yathāśucisaṃnidhāne nādhyetavyam evaṃ tatsaṃnidhāna iti sāmānyam aśucitvālambanam 
ayaṃ cādhyayanavidhau prakaraṇāt sāmni gīyamāne ṛgyajuṣaḥ pratiṣedhaḥ na yajñaprayoge 
etad vidanto vidvāṃsas trayīniṣkarṣam anvaham 
kramataḥ pūrvam abhyasya paścād vedam adhīyate 
etat trilokyādhiṣṭhātṛsaṃbandhitvam ṛgvedo devadaivatyaḥ ityādi vidanto vidvāṃsaḥ prājñās trayyā niṣkarṣaṃ sārabhūtaṃ pūrvam abhyasya praṇavavyāhṛtisāvitrākhyam uktena krameṇa paścād vedam adhīyate paṭhanti 
tena trayo lokās tisro devatā etattrikādhyayanena parigṛhītā bhavanti 
ukto 'py ayam artho dvitīye 'dhyāye punar ucyate 
yathānadhyāyeṣu na paṭhyate tathā trayīniṣkarṣe prāg anadhīte 
paśumaṇḍūkamārjāraśvasarpanakulākhubhiḥ 
antarāgamane vidyād anadhāyam aharniśam 
antarāgamane 'dhyāpyādhyāpakayor madhyena adhīyānānāṃ vā 
aharniśam ahorātram 
gautame tu tryaham upavāso vipravāsaś coktaḥ 
śmaśānādhyayane ca etad eva 
atra vikalpo vijñeyaḥ 
dvāv eva varjeyan nityam anadhyāyau prayatnataḥ 
svādhyāyabhūmiṃ cāśuddhām ātmānaṃ cāśuciṃ dvijaḥ 
nityagrahaṇāt pūrvatrānadhyāyānāṃ vikalpaḥ 
tatrāpi yeṣāṃ nityatvamātraṃ tat pradarśitam eva yatra nityagrahaṇam arthavādo vā yathā amāvāsyā guruṃ hanti iti 
bhūmeś cāśuddhir asthibhagaliṅgādikāmedhyādisaṃsargaḥ 
ātmanas tu pañcame vakṣyate 
yady apy adhyayanavidhiprakaraṇa etāv anadhyāyau tathāpi naityake bhavataḥ 
na hy aśucir adhikriyate 
tathā ca brāhmaṇam tasya vā etasya yajñasya dvāv anadhyāyau yad ātmāśucir yad deśaḥ iti 
brahmayajñaś ca nityo japaḥ 
amāvāsyām aṣṭamīṃ ca paurṇamāsīṃ caturdaśīm 
brahmacārī bhaven nityam apy ṛtau snātako dvijaḥ 
brahmacārī bhavet 
brahmacāridharmo maithunanivṛttir atidiśyate na punar bhikṣācaraṇādiḥ 
apy ṛtāv iti saṃbandhāt tad eva prathamaṃ hṛdayam āgacchati 
anye tu madhumāṃsanivṛttim apīcchanty eteṣv ahaḥsu 
tatra smṛtyantaram udāhāryam 
ṣaṣṭhyaṣṭamīm amāvāsyām ubhayatra caturdaśīm 
varjayet paurṇamāsīṃ ca taile māṃse bhage kṣure 
anye tv āhur brahmacārīti viśiṣṭāśramiṇo nāmadheyam etat 
ata āśramāntaravartini gṛhasthādau prayujyamāno vedagrahaṇārthadharmalakṣaṇayātideśārtho bhavati 
brahmacārī bhavet 
paraśabdo hi paratra prayujyamāno vatyarthaṃ gamayati 
sarveṣu brahmacāridharmeṣu prāpteṣv agnīndhanabhaikṣyacaraṇādayaḥ ā samāvartanāt kuryāt iti vacanāt gṛhasthaḥ śeṣabhuk iti ca pratyakṣe vinivartante 
kevalaṃ madhumāṃsamaithunapratiśedhamātram atidiśyata iti 
prasiddhas tu brahmacāriśabdo maithunanivṛttāv eveti yatkiṃcid etat 
na snānam ācared bhuktvā nāturo na mahāniśi 
na vāsobhiḥ sahājasraṃ nāvijñāte jalāśaye 
nityasya snānasya bhuktavataḥ prāptyabhāvān nāyaṃ pratiṣedhaḥ 
smṛtyantare hi snānaṃ mahāyajñāḥ śeṣabhojanam ity arthakramaḥ śrutaḥ 
na caṇḍālasparśanādinimittakasyāpi nāśuci kṣaṇam api tiṣṭhet iti virodhāt 
ata icchālakṣaṇasya gharmādyapanodahetor ayaṃ pratiṣedhaḥ 
āturo vyādhigṛhītaḥ 
tasya sarvaprakārasnānapratiṣedho 'śucitve pi sarvata evātmānaṃ gopāyet iti 
kā tarhi tasya śuddhiḥ 
mārjanaṃ mantravat prokṣaṇaṃ vastratyāga evamādi kartavyam 
mahāniśā caturmuhūrta ubhayto 'rdharātritaḥ 
ye tu mahatī niśā yasmin kāle hemantādau iti vyācakṣate teṣāṃ māghaphālgunayoḥ prātaḥsnānavidhivirodhād apavyākhyānam 
nāpi haimantikīṣu rātriṣu niṣedha iti pramāṇam asti dvitīyasya niśāśabdasyābhāvāt 
vāsobhir iti sāmarthyalakṣaṇe śītādau vāsasāṃ bahutve sati pratiṣedhaḥ 
ekena vihitam eva na nagnaḥ snāyād iti 
dvābhyām aniyamaḥ 
bahūnāṃ pratiṣedhaḥ 
jalāśayo jalādhāraḥ 
avijñātaḥ gādhāgādhatayā grāhādibhayena ca 
ajasraṃ sarvadety arthaḥ 
devatānāṃ guro rājñaḥ snātakācāryayos tathā 
nākrāmet kāmataś chāyāṃ babhruṇo dīkṣitasya ca 
pratikṛtayo 'tra devatās tāsāṃ chāyāsaṃbhavāt 
guruḥ pitā 
ācārya upanetā 
bhedopādānam ātideśikagauravanivṛttyartham 
tena mātulādiṣu nāyaṃ vidhir iti 
kecit samācāravirodhān naitad yuktam govalīvardavad bhedo vijñeyaḥ iti vadanti 
babhruḥ kapilo varṇaḥ 
tadguṇayuktaṃ dravyam 
babhrv atra gauḥ kapilā somalatā vā ubhayor babhruśabdena vede prayogadarśanāt 
kāmata ity abuddhipūrvam adoṣaḥ 
madhaṃdine 'rdharātre ca śrāddhaṃ bhuktvā ca sāmiṣam 
saṃdhyayor ubhayoś caiva na seveta catuṣpatham 
madhyāhne 'rdharātre mahāniśāyāṃ samāṃsaṃ ca śrāddhaṃ bhuktvā na seveta ciraṃ na tatrāsīta 
yadi kathaṃcid grāmādi gacchato nāntareṇa catuṣpathaṃ mārgāntaram asti tadā tāvanmātrasaṃbandho na niṣidhyate 
kecit tu cakāram evaṃ yojayanti 
śrāddhaṃ bhuktvā sāmiṣaṃ cānyad api bhojanam 
asmiṃś ca saṃbandhe samācāro 'nveṣyaḥ 
nānyathā vyavahitaḥ saṃbandho labhyate 
udvartanam apasnānaṃ viṇmūtre raktam eva ca 
śleṣmaniṣṭhyūtavāntāni nādhitiṣṭhet tu kāmataḥ 
udvartanam abhyaṅgamalāpakarṣaṇaṃ piṣṭādi 
apasnānam upayuktam udakam 
niṣṭhyūtam aśleṣmarūpam api bhuktvā tyaktaṃ tāmbūlavīṭikādi 
adhiṣṭhānaṃ tad uparisthānam 
kāmataḥ 
ajñānapūrvam adoṣaḥ 
vairiṇaṃ nopaseveta sahāyaṃ caiva vairiṇaḥ 
adhārmikaṃ taskaraṃ ca parasyaiva ca yoṣitam 
vairī śatrus tasya sadaiva upāyanapreṣaṇāny ekatra sthānāsane gṛhamānādikathāpravṛttir ityevamādi na kāryam 
adhārmikaḥ pātakī yaś ca kusṛtyā vartate 
taskaraś cauraḥ 
asmād eva ca bhedopādānād adhārmiko na sarvaḥ kiṃ tarhi yathā vyākhyātam 
parasya yoṣitam striyam 
yoṣidgrahaṇān na patny eva kiṃ tarhy avaruddhāpi vairakaraṇatvād ubhayor dṛṣṭadoṣanimittaiś ca pratiṣedhaḥ sāhacaryāt 
uttaratra ca dāragrahaṇam adṛṣṭadoṣātiśayadarśanārtham 
na punar evaṃ vaktavyam yoṣitam iti sāmānyanirdeśe dāraśabdārthavādād viśeṣāvagatiḥ 
nāyam asyārthavādaḥ 
bhinnam evaitad vākyam 
na hīdṛśam anāyuṣyaṃ loke kiṃcana vidyate 
yādṛśaṃ puruṣasyeha paradāropasevanam 
ajīrṇakārakabhojanādi suvarṇāpaharaṇādi na hīdṛśam anāyuṣyam āyuṣyakṣayakaraṃ yādṛśaṃ paradāragamanam 
adṛṣṭena dṛṣṭena ca doṣaḥ 
kṣatriyaṃ caiva sarpaṃ ca brāhmaṇaṃ ca bahuśrutam 
nāvamanyeta vai bhūṣṇuḥ kṛśān api kadācana 
avamāna anādaro gauravābhāvas tiraskāraś ca 
kṛśān api tadātve prītiṃ kartum asamarthān api 
etat trayaṃ hi puruṣaṃ nirdahed avamānitam 
tasmād etat trayaṃ nityaṃ nāvamanyeta buddhimān 
nirdahet avamantāraṃ puruṣam 
trayam avamānitam 
kṣatriyaḥ sarpo dṛṣṭyā śaktyā brāhmaṇo japahomair adṛṣṭena ca doṣeṇa 
tasmād etat trayaṃ nityam ity upasaṃhāraḥ 
vidhāya doṣadarśanaṃ punar upasaṃhāro yatnena parihārārthaḥ 
yatnātiśayāc ca prāyaścitte gauravam apy anumīyate 
nātmānam avamanyeta pūrvābhir asamṛddhibhiḥ 
ā mṛtyoḥ śriyam anvicchen naināṃ manyeta durlabhām 
asamṛddhir dhanādyasampattiḥ kṛṣyādinā dhanārjanāvasare 
tatra nātmāvamantavyaḥ durbhago 'ham akṛtapuṇyo nāsminn avasare dhanaṃ mayā labdham kuto 'nyadā prāpsyāmi iti nāvasādo bhāvanīyaḥ 
ā mṛtyoḥ śriyam anvicchet 
āntyād ucchvāsād dhanārjanakāmo na tyaktavyaḥ 
na cainām śriyaṃ durlabhāṃ manyeta 
avaśyaṃ mama saṃpadyate madvyavasāyaḥ iti grahadauḥsthityādy aparigaṇayya tadarjane parvartitavyam 
asti kasyacit subhāṣitam
hīnāḥ puruṣakāreṇa gaṇayanti grahasthitim 
sattvodyam asamarthānāṃ nāsādhyaṃ vyavasāyinām 
anena caitad darśayati 
nāhaṃ durgataḥ kleśaprāpyadhana ādhānādau nādhikriye 
tato 'gnihotrahomakleśād uttīrṇo 'smi iti yasya buddhiḥ sa na samyaṅ manyate iti 
atas tadarthaṃ prayateta 
satyaṃ brūyāt priyaṃ brūyān na brūyāt satyam apriyam 
priyaṃ ca nānṛtaṃ brūyād eṣa dharmaḥ sanātanaḥ 
arthaprayuktavacanaṃ satye niyamyate 
yathādṛṣṭaṃ śrutaṃ ca satyaṃ 
priyaṃ brūyāt 
dvitīyo 'yaṃ vidhiḥ 
audāryādiguṇānukathanaṃ parasyādṛṣṭenāpi kenacid avasareṇa 
tathā putrajanmādi brāhmaṇa putras te jātaḥ ity asaty api svaprayojane yadi satyaṃ tad vaktavyam 
yadi tasya tan na viditam 
satyaṃ priyam apriyaṃ vāsti 
priyaṃ darśitam brāhmaṇa putraḥ ityādi 
apriyaṃ yathā brāhmaṇa kanyā te garbhiṇī 
tad asatyaṃ na brūyāt satyam api kanyāgarbhagrahaṇam apriyatvād aprakāśyam 
satyāṃ gatau tūṣṇīm āsitavyam 
nanu garbhiṇyām agarbhiṇīti vaktavyaṃ priyatvāt ata āha priyaṃ ca nānṛtaṃ brūyād iti 
evaṃ ca yasya prathamaḥ sākṣātkāras tena tatra tūṣṇīm āsituṃ na labyate 
eṣa sanātano dharmaḥ 
sanātano nityo vedas tena vihitatvād dharmo 'pi sanātanaḥ 
bhadraṃ bhadram iti brūyād bhadram ity eva vā vadet 
śuṣkavairaṃ vivādaṃ ca na kuryāt kenacit saha 
atra prathamasya bhadraśabdasya nañlopaṃ vyācakṣate 
yad abhadraṃ tad bhadram iti brūyāt 
itikaraṇaḥ pradarśanārthaḥ 
kalyāṇaṃ maṅgalaṃ siddhaṃ śreya ityādayaḥ siddhāḥ śabdāḥ prayoktavyāḥ 
pūrvapadasyāpi pradarśanārthatve 'ndhe cakṣuṣmān mūrkhe prājña ityādivacanaṃ labhyate 
atha vā bhadram ity eṣa eva śabda evamādiṣu vaktavyaḥ 
śuṣkavairam asaty arthādiprayojana āhopuruṣikaṃ vākyaṃ na kartavyam 
evaṃ rājādhikaraṇe vivādaṃ śuṣkam evetyādi sampadyate 
kenacid asamarthenāpi 
nātikalyaṃ nātisāyaṃ nātimadhyaṃdine sthite 
nājñātena samaṃ gacchen naiko na vṛṣalaiḥ saha 
atikalyaśabdaś cāharmukhe vartate 
uṣaḥkāle na gantavyam 
atisāyaṃ paścimasaṃdhyāsamaye 'jñātena puruṣeṇa saha na gacchet asahāyaś ca vṛṣalaiḥ śūdraiś ca saha 
hīnāṅgān atirikāṅgān vidyāhīnān vayo'tigān 
rūpadraviṇahīnāṃś ca jātihīnāṃ ca nākṣipet 
hīnāṅgāḥ kāṇakuṣṭhikubjādayaḥ 
atiriktam adhikaṃ aṅge yeṣāṃ ślīpadyādayāḥ 
vidyāhīnā mūrkhāḥ 
vayo'tigā atyantavṛddhāḥ 
rūpahīnā duḥsaṃsthānāś cipiṭakekarādayaḥ 
draviṇahīnāḥ daridrāḥ 
draviṇaṃ dhanaṃ tena hīnā varjitāḥ 
jātyā hīnā nikṛṣṭajātayaḥ kuṇḍagolakādyāḥ 
tān nākṣipet 
ākṣepaḥ kutsā 
eteṣāṃ etaiḥ śabdair āhvānam eva kutsā 
na spṛśet pāṇinocchiṣṭo vipro gobrāhmaṇānalān 
na cāpi paśyed aśuciḥ svastho jyotirgaṇān divi 
ucchiṣṭo bhuktavān anācāntaḥ kṛtamūtrapurīṣaś ca 
aśucimātram ihocchiṣṭaśabdenocyate 
tathā cocchiṣṭasya gavādisparśaḥ pratiṣidhyate 
aśuciśabdena prāyaścittaṃ vakṣyati 
prāṇigrahaṇam atantram 
anyenāpy aṅgena sparśo neṣyate 
vastrādyantarite na niṣedhaḥ 
divi jyotirgaṇaṃ na pasyet 
svastho 'nāturaḥ 
divītivacanād bhūmau jyotiṣo 'gner apratiṣedhaḥ 
spṛṣṭvaitān aśucir nityam adbhiḥ prāṇān upaspṛśet 
gātrāṇi caiva sarvāṇi nābhiṃ pāṇitalena tu 
aviśeṣavacane 'pi prāṇāś cakṣurādaya eva mūrdhanyā ucyante 
prāṇaśabdaś cakṣurādivacano vede prāṇasaṃbhava upaniṣadi dṛśyate 
gātrāṇi aṃsajānupādādīni 
pāṇitalenāpo gṛhītvā spṛśet 
anāturaḥ svāni khāni na spṛśed animittataḥ 
romāṇi ca rahasyāni sarvāṇy eva vivarjayet 
animittataḥ kaṇḍūyanādinimittaṃ vinā 
svāni khāni cakṣurādīni chidrāṇi na spṛśet 
rahasyāni kakṣopasthagatāni vivarjayet prakṛtena sparśena 
ślokapūraṇārtham ākhyātāntaropādānam 
anye tv āhuḥ ākhyātāntaranirdeśād darśanaṃ pratiṣidhyate 
maṅgalācārayuktaḥ syāt prayatātmā jitendriyaḥ 
japec ca juhuyāc caiva nityam agnim atandritaḥ 
abhilaṣītāyur dhanādisiddhir maṅgalam 
tadartham ācāro maṅgalācāro gorocanātilakaśubhaphalādisparśas tena yukto nityaṃ tat sevāparaḥ syāt 
nanu cācārasya prāmāṇyam uktam eva 
satyam 
adṛṣṭasyārthasyānenocyate 
dṛṣṭabuddhyā hi kriyamāṇasya vyabhicāradarśanena kaścid anādaraparaḥ syāt 
tadarthaṃ punar ucyate 
yathā prasthānakāle saṃnihite punaḥ kathanaṃ dadhyādau vandanaṃ śuklanivasanadarśanam dakṣiṇataḥ kapiñjalavāsitam phalite vṛkṣe dakṣiṇata eva vāyasasya  evamādi maṅgalārtham ādaraṇīyam viparītaṃ varjanīyam 
jitendriyo viṣayeṣv alālasaḥ 
puruṣārthatayaitad asakṛd uktam api vinipātanvṛttyartham ucyate 
agner anyatrāpi homasaṃbhavāj juhuyād agnim ity āha 
atandrita ity uktānuvādaḥ 
maṅgalācārayuktānāṃ nityaṃ ca prayatātmanām 
japatāṃ juhvatāṃ caiva vinipāto na vidyate 
vinipātaḥ prākṛtāśubhanimittako daivopadravo vyādhir dhananāśa iṣṭaviyogādiḥ 
sa evam ācārāṇāṃ māṅgalyakān nivartate 
anenāpi nityataivoktā bhavati saty api phalārthatve 
na hi kaścid daivopadravānivṛttim arthyate 
ato nityagrahaṇam anuvādaḥ 
athāpi kaścid anarthī syāt tathāpi nitya evāyaṃ vidhiḥ 
evaṃ cobhayārthatā tasya nityādhikāravṛttir vinipātanivṛttiś ca 
vedam eva japen nityaṃ yathākālam atandritaḥ 
taṃ hy asyāhuḥ paraṃ dharmam upadharmo 'nya ucyate 
japec ca juhuyāc caivety uktam 
tatra tāvaj japasya sādhanam āha vedam eva japed iti 
avaśiṣṭo 'rthavādaḥ 
yathākālaṃ yasmin yasmin kāle 
vīpsāyām avyayībhāvaḥ 
yadaiva hy aihikī ceṣṭā nātipadyate tadaiva japet 
anyāny agnihotrādikarmāṇi niyatakālāni 
japasya tu śucitvam eva kālaḥ 
ayaṃ mukhyo dharmaḥ 
upadharmaḥ 
dharmasya samīpe upadharmaḥ 
samīpapradhānas tatpuruṣo nāvyayībhavaḥ 
upamānāni sāmānyavacanaiḥ iti yathā 
dharmāntaranindā vedajapastutyarthā na tanniṣedhārthā 
vedābhyāsena satataṃ śaucena tapasaiva ca 
adroheṇa ca bhūtānāṃ jātiṃ smarati paurvikīm 
adroho 'hiṃsā 
bhūtāni sthāvarajaṅgamāni 
jātismaraphalāny etāni karmāṇi catvāri yāvajjīvam anuṣṭhīyamānāni bhavanti 
jātir janmāntaram 
pūrvabhavā paurvikī 
paurvikīṃ saṃsmaran jātiṃ brahmaivābhyasyate dvijaḥ 
brahmābhyāsena cājasram anantaṃ sukham aśnute 
nanu ceṣṭaphalakāmaḥ sarvaṃ samīhate 
na ca janmāntarānusmaraṇam ekāntasukhaṃ yena phalatvena vedābhyāsādicatuṣṭayasya varṇyate 
tata āha paurvikīṃ jātiṃ smaran brahma veda abhyasyate tatra śraddhāvān bhavati 
īdṛśo brahmābhyāso yena janmāntaraṃ smaryate iti 
smaran punas tadabhyāse vartate 
tasmāc cānekajanmābhyastād anantaraṃ brahmaprāptilakṣaṇaṃ sukham 
ajasram apunarāvṛttim aśnute prāpnoti 
anantaśabdena sukhaviśeṣa upalakṣyate asādhanā paritṛptir ātmanaḥ 
tasyājasrapadena śāśvataṃ pratipādyate 
tādṛśaṃ sukhaṃ prāpyate na caitat kṣīyate 
samānārthāv apy apunaruktau 
yathā vṛttakaṃ vahataḥ purīṣam iti vṛttakam udakaṃ purīṣaṃ ca 
tatraiko rūḍho 'paraḥ kriyāśabdaḥ 
purīṣaṃ pūraṇasamarthaṃ vṛttakam udakam 
sāvitrān śāntihomāṃś ca kuryāt parvasu nityaśaḥ 
pitṝṃś caivāṣṭakāsv arcen nityam anvaṣṭakāsu ca 
pūrvoktānāṃ homānāṃ svarūpam ucyate 
sāvitrāḥ savitradevatākāḥ 
parvasu ca paurṇamāsyamāvāsyayoḥ kartavyāḥ 
śāntyarthā homā aniṣṭanivṛttiprayojanāḥ 
dravyaṃ cātrājyam evānupāttadravyaviśeṣeṣu sarvahomeṣu śrūyate sarvasmai vā etad yajñāya gṛhyate yat dhruvāyām ājyam iti 
parvasv iti ca saptamī dvitīyārthe draṣṭavyā 
adhikaraṇam agnir homasya na karma kvacit 
hotavyāni paṭhyante lājājyamāṃsasaktudadhipayodhānāḥ piṣṭam ityādi 
ete ca homā apūrvāḥ 
yāvatī ca samācārād itikartavyatā sā prāg darśitā 
aṣṭakā ūrdhvam āgrahāyaṇyās tamisrapakṣāṇāṃ tisro 'ṣtamyaḥ keṣāṃcit hemantaśiśirayoś caturṇām aparapakṣāṇām iti vacanam 
tatra pitṝn arcayec chrāddhena 
pitṛśabdaḥ pūrvapramītapitrādivacanaḥ 
anvaṣṭakās tā eva navamyaḥ 
dūrād āvasathān mūtraṃ dūrāt pādāvasecanam 
ucchiṣṭānnaniṣekaṃ ca dūrād eva samācaret 
pādāv avasicyete yenodakādinā tat pādāvasecanam 
tad dūrāt kṣipet 
atha vā pādaprakṣānanam eva dūrāt kuryāt 
niṣekaḥ pariṣekaḥ 
tailādikṛtasnānodakam api śakyate niṣekaśabdenābhidhātum 
upayuktaśeṣasya tyājyasyāyaṃ dūrato nikṣepa ucyate 
tad dhi niṣekaśabdena prasiddhataram 
maitraṃ prasādhanaṃ snānaṃ dantadhāvanam añjanam 
pūrvāhṇa eva kurvīta devatānāṃ ca pūjanam 
arthavādeṣu paśvaṅgasaṃstave maitraḥ pāyur iti śrūyate 
tad ihāpy abhedopacārān mitraḥ pāyus tatra bhavaṃ śaucaṃ maitram 
prasādhanaṃ keśaracanām upalepanādi 
atha vā viśeṣaṇaviśeṣye pade maitraṃ prasādhanam 
akṛtaśakṛtāpi prātaḥ pāyuprakṣālanaṃ kartavyam 
yathā hi suptasya lālāsrāvāder avaśyaṃ bhāvitvān mukhadhāvanaṃ vihitam evam etad api vinaiva vā nimittena mukhasya jaghanyayor aṅgayoḥ prakṣālanam avaśyaṃ kartavyam 
anye tv āhur mitrakāryaṃ maitram tat sarvakāryebhyo 'ntaraṅgebhyo 'pi pūrvaṃ kartavyam 
tatrāpy aśuceḥ kṣaṇam apy avasthābhāvāt svakāryāpekṣayā pūrvatvaṃ draṣṭavyam 
tadā ca pūrvāhṇaśabdaḥ kāryāntarebhyaḥ pūrvatāmātropalakṣaṇārthaḥ na punar aparāhṇapratiṣedhārthaḥ 
atha vā mitra ādityaḥ 
tadupasthānaṃ maitram 
daivatāny abhigacchet tu dhārmikāṃś ca dvijottamān 
īśvaraṃ caiva rakṣārthaṃ gurūn eva ca parvasu 
abhivādayed vṛddhāṃś ca dadyāc caivāsanaṃ svakam 
kṛtāñjalir upāsīta gacchataḥ pṛṣṭhato 'nviyāt 
śrutismṛtyuditaṃ samyaṅ nibaddhaṃ sveṣu karmasu 
dharmamūlaṃ niṣeveta sadācāram atandritaḥ 
ācārāl labhate hy āyur ācārād īpsitāḥ prajāḥ 
ācārād dhanam akṣayyam ācāro hanty alakṣaṇam 
na cāyam eṣa vidvattādiguṇasaṃpannaḥ sādhyate 
prajāyā hy ete guṇāḥ prārthyante 
tad uktam
tayā gavā kīm kriyate yā na dhenur na garbhiṇī 
ko 'rthaḥ putreṇa jātena yo na vidvān na dhārmikaḥ 
akṣayyam api prabhūtaṃ yad asadvyasanair api akṣayyam 
alakṣaṇaṃ skandhopari tilakādi dāridryādidaurbhāgyasūcakam 
tad apy ācāro hanti 
tena hy adharma ācāraparatvena naśyati 
durācāro hi puruṣo loke bhavati ninditaḥ 
duḥkhabhāgī ca satataṃ vyādhito 'lpāyur eva ca 
sarvalakṣaṇahīno 'pi yaḥ sadācāravān naraḥ 
śraddadhaṇo 'nasūyaś ca śataṃ varṣāṇi jīvati 
yad yat paravaśaṃ karma tat tad yatnena varjayet 
yad yad ātmavaśaṃ tu syāt tat tat seveta yatnataḥ 
yat paraprārthanayā svaparahitādi kriyate tat paravaśaṃ varjyate na tu yad vṛttisādhyam ārtvijyādi 
tad dhi svavaśam eva 
tadviṣayakam eva bhṛtyādi svīkriyate 
na cānena paravaśam api dīkṣitasya niṣidhyate smṛtyā śrutiṃ bādhitum anyāyyatvāt ukte ca viṣaye sāvakāśatvāt smṛteḥ 
yat tv ātmano vaśyam svalpayā dhanamātrayā paropakāraḥ svalpo 'pi svayaṃ tat karma kuryat 
nityakarmāsaṃpattau kuṭumbopayogini dhane 'sati kartavyaiva yācñā upāyāntarābhāve 
kiṃ tu viśeṣato yakṣye viśeṣato dāsye iti 
satyāṃ kasyāṃcid dhanamātrāyāṃ saṃtoṣapareṇa bhavitavyam ity evam asya tātparyam 
sarvaṃ paravaśaṃ duḥkhaṃ sarvam ātmavaśaṃ sukham 
etad vidyāt samāsena lakṣaṇaṃ sukhaduḥkhayoḥ 
yācñāṃ nindati 
yat paravaśaṃ tat sarvaṃ duḥkham 
tiṣṭhatu tāvat parasya gṛhadvāry upasthānam anuvṛttir atra cāmutra ca bhramaṇam 
yat tu
saṃkalpa eva yācñāyāṃ hṛdayaṃ na prasahyate 
nūnaṃ māyām asaṃdigdhāṃ sṛṣṭir nāsau svayaṃbhuvaḥ 
samāsena saṃkṣepeṇaitad duḥkhasya lakṣaṇaṃ yā yācñā 
sukhaṃ caitad yāspṛhā 
yat karma kurvato 'sya syāt paritoṣo 'ntarātmanaḥ 
tat prayatnena kurvīta viparītaṃ tu varjayet 
ātmatuṣṭeḥ prāguktāyāḥ punar vacanaṃ smaraṇārtham 
viṣayaś ca tasyā darśana eva 
yatra karmaṇi kriyamāṇe kiṃkathikā na bhavati tat kartayam 
yatra tu hṛdayaṃ na tuṣyati tad varjanīyam 
ācāryaṃ ca pravaktāraṃ pitaraṃ mātaraṃ gurum 
na hiṃsyād brāhmaṇān gāś ca sarvāṃś caiva tapasvinaḥ 
ācārya upanetā 
pravaktā adhyāpako vyākhyātā 
gurus tābhyām anyaḥ pitṛvyamātulādiḥ 
sarvāṃś caiva tapasvinaḥ 
prāyaścittapravṛttān pātakino 'pīti sarvagrahaṇam 
aviśeṣeṇa sarvabhūtānāṃ tatra tatra hiṃsā niṣiddhā 
punarvacanam ācāryādīnām ātatāyinām api niṣedhārtham iti kecit 
yas tu guruṃ vā bālavṛddhau vā ityādir arthavādo 'syaiva pratiprasavaḥ 
upādhyāyas tv āha 
nāyaṃ pratiṣedhaḥ 
paryudāso 'yam 
saṃkalpavidhānārtho nodyantam ādityam īkṣeta itivat 
ataḥ prayatne 'tikrānte bhavaty ayaṃ saṃkalpapratiṣedha iti 
atha vā duruktabhāṣaṇaṃ hiṃsā vāgbhis tais tair jaghāna tām iti prayogadarasanāt 
atha vā pratikūlācaraṇe hantiḥ prayuktaḥ 
nāstikyaṃ vedanindāṃ ca devatānāṃ ca kutsanam 
dveṣaṃ stambhaṃ ca mānaṃ ca krodhaṃ taikṣṇyaṃ ca varjayet 
vedapramāṇakānām arthānāṃ mithyātvādhyavasāye nāstikyam 
śabdena pratipādanaṃ nindā 
punaruktau vedo 'nyo 'nyavyāhato nātra satyam astīti bhāvadoṣeṇa na pūrvapakṣabhaṅgyā 
agnyādayo devatās tāsāṃ kutsanaṃ nindaiva 
yathā dagdhadaivena hatāḥ sma iti daive bhavanti vaktāraḥ 
dveṣo mātsaryādihetukāprītiḥ 
stambho 'haṃkārād anamrātā 
māno 'haṃkāra ātmābhimānaḥ paṇḍito 'ham āḍhyo 'ham iti 
amarṣaḥ krodhas taikṣṇyaṃ pāruṣyam 
dveṣapūrvakaḥ krodhaḥ 
parasya daṇḍaṃ nodyacchet kruddho nainaṃ nipātayet 
anyatra putrāc chiṣyād vā siṣṭyarthaṃ tāḍayet tu tau 
yena damyate sa daṇḍaḥ karalaguḍaśiphārajjuvidalādi 
taṃ parasya kruddhaḥ san nodyacchen notkṣipet 
prahārārthaṃ tiryag api na nipātayet 
nipātaṇaṃ vegena tadaṅgasaṃyogaḥ 
putraśiṣyāv anutāḍayec chiphāveṇudalacapeṭābhir yathāṣṭame vakṣyati na daṇḍena 
tau ca na krodhena kiṃ tarhi śiṣṭyartham anuśāsanārtham bālyād yadi cāpalam ācarataḥ 
yathā pṛṣṭatas tu śarīrasya itīṣat tāḍyau 
śiṣyagrahaṇaṃ dāsīdāsasyāpi pradarśanārtham samānakāryatvāt 
brāhmaṇāyāvaguryaiva dvijātir vadhakāmyayā 
śataṃ varṣāṇi tāmisre narake parivartate 
aviśeṣeṇa sarvaviṣaye tāḍane niṣiddhe brāhmaṇe tatkriyāyā doṣātiśayadarśanārthaṃ pañcaślokī 
avagūrya udyamyaiva daṇḍādi vadhakāmyayā tāḍanecchayā vinaiva nipātena śataṃ varṣāṇi narake pacyate parivartate tatphalam upabhuṅkte 
tāḍayitvā tṛṇenāpi saṃrambhān matipūrvakam 
ekaviṃśatim ājātīḥ pāpayoniṣu jāyate 
saṃrambhaḥ krodhāveśaḥ na tu narmaṇā 
buddhipūrvam 
ekaviṃśatim ājātīḥ 
jātir janma 
ākāro 'narthakaḥ pralambata itivat 
pāpānāṃ yonaya iti tiryagjantavo duḥkhabahulāḥ 
tiṣṭhatu tāvad daṇḍādiḥ pīḍākaraḥ padārthaḥ 
tṛṇenāpi tāḍane dīrghakālo narakānubhavaḥ 
ayudhyamānasyotpādya brāhmaṇasyāsṛg aṅgataḥ 
duḥkhaṃ sumahad āpnoti pretyāprājñatayā naraḥ 
asṛg lohitam 
tad aṅgataḥ aṅgād yatrotpādayati brāhmaṇasya khaḍgaprahārādinā 
ayudhyamānasya na tu droṇācāryavat kṣātreṇa dharmeṇa yuyutsoḥ 
sumahad duḥkhaṃ narakādi pretya mṛto janmāntare 
aprājñatayety anuvādaḥ 
prājño hi śāstrārthajñānān na katham apy evaṃ kuryāt 
śoṇitaṃ yāvataḥ pāṃsūnt saṃgṛhṇāti mahītalāt 
tāvato 'bdān amutrānyaiḥ śoṇitotpādako 'dyate 
īṣatprahāre pūrvaphalam 
adhike tu pāṃsavo rajāṃsi dhūlyavayavās tān yāvanto yatparimāṇān gṛhṇāti saṃhanti brāhmaṇāṅgacyutaṃ bhūmipatitaṃ lohitam tāvato 'bdāṃs tāvanti varṣāṇy amutra paraloke 'dyate śvaśṛgālair yaḥ śoṣitasyotpādakaḥ prahartā 
na kadācid dvije tasmād vidvān avagured api 
na tāḍayet tṛṇenāpi na gātrāt srāvayed asṛk 
pūrvasya kriyātrayapratiṣedhavidher udyamananipātanaviṣayasyopasaṃhāraḥ 
na kadācid āpady apīty arthaḥ 
adhārmiko naro yo hi yasya cāpy anṛtaṃ dhanam 
hiṃsāratiś ca yo nityaṃ nehāsau sukham edhate 
sāmānyataḥ sarvahiṃsāpratiṣedhaśeṣo 'yam 
adharmaḥ śāstrapratiṣiddho 'gamyāgamanādiḥ taṃ caraty adhārmikaḥ 
yasya cānṛtam eva dhanam 
sākṣye vyavahāranirṇayādau cāsatyam uktvā utkocadhanaṃ sādhayati 
yaś ca hiṃsāratir hiṃsāyām abhirato vairānubandhād arthahetor vā parān hinasti 
nāsau sukham edhate na sukhaṃ prāpnoti ihāsmiṃl loke 
na sīdann api dharmeṇa mano 'dharme niveśayet 
adhārmikāṇāṃ pāpānām āśu paśyan viparyayam 
dharmaḥ śāstramaryādā 
tena vartamānaḥ sīdann apy avasādam api prāpnuvan nādharme mano niveśayet 
yata adhārmikā yady api cauryotkocadambhādibhir dhanasamṛddhā dṛśyante tathāpi teṣām āśu viparyayo dṛśyate dhananāśādiḥ 
ato na dharmād vicalet 
suhṛd bhūtvā dṛṣṭam arthaṃ darśitavān 
idānīṃ śāstrārtham āha 
nādharmaś carito loke sadyaḥ phalati gaur iva 
śanair āvartamānas tu kartur mūlāni kṛntati 
aniyatakālatvād vaidikānāṃ śubhāśubhaphalānāṃ karmaṇām evam ucyate 
nādharmaś caritaḥ anuṣṭhitaḥ sadyaḥ phalati phalaṃ dadāti 
vede hi kevalaṃ karmaṇāṃ vihitapratiṣiddhānāṃ sukhaduḥkhapalatvaṃ śrutam 
kālaviśeṣas tu nāvagamitaḥ 
vākyavyāpāro hi kartavyatāvagamaparatve 'pi karmaphalasaṃbandhabodhamātre paryavasyati na kālaviśeṣam ākṣipati phalavatāṃ karmaṇām 
nityānāṃ tu na phalataḥ kartavyatā 
pratiṣiddhaparihāre 'pi naiva narakādiduḥkhanivṛttikāmasyādhikāraḥ kiṃ tu śāstrapratiṣedhasāmarthyāt 
sa tu pratiṣedho duḥkhaphalatvaṃ pratiṣiddhānuṣṭhānasya bodhayati 
nipunata etad ucyamānam atigranthavistaram ākṣipatīty uparamyate 
gaur iva 
sādharmyavaidharmābhyām ayaṃ dṛṣṭāntaḥ 
yathā gauḥ pṛthivī vyuptabījā na tadaivānekasasyaśālinī bhavati kiṃ tarhi paripākam apekṣate tādṛśaṃ vaidikaṃ karmeti sādharmyam 
vaidharmyeṇāpi yathā gauḥ paśur vāhadohābhyāṃ sadyaḥ phalati naivaṃ dharmādharmau 
adharmagrahaṇaṃ dharmasyāpi phaladānaṃ prati kālāniyamapradarśanārtham 
āvartyamānaḥ kālenopacīyamānaḥ 
kartuḥ pratiṣiddhānuṣṭhātuḥ mūlāni kṛntati chinatti 
mūlakartanena sarveṇa sarvavināśa upalakṣyate 
yathā mūlacchedād vṛkṣādisthāvarāṇām apunarbhavas tadvad adharmakāriṇām 
yadi nātmani putreṣu na cet putreṣu naptṛṣu 
na tv eva tu kṛto 'dharmaḥ kartur bhavati niṣphalaḥ 
idam ayuktaṃ yad anyakṛtasya karmaṇo 'nyagāmitā phalsyocyate 
kartuḥ phaladāni vaidikāni karmāṇi 
na vaiśvānaranyāyo 'sti śravaṇābhāvāt 
na hi putrādyarthatātra śrutā 
satyam 
putre pīḍyamāne pīḍitasya pitur adhikataraṃ duḥkhaṃ bhavati 
ataḥ kartur eva duḥkham 
putrasyāpi svakṛtāt paurvadehikāt karmaṇas tatphalam ity aviruddham 
evaṃ naptṛṣv api draṣṭavyam 
naptāraḥ pautrāḥ 
kṛto 'dharma iti saṃhitāyās tulyatvād dharmādharmau dvāv apy upāttau 
adharmeṇaidhate tāvat tato bhadrāṇi paśyati 
tataḥ sapatnān jayati samūlas tu vinaśyati 
adharmeṇa prabhudrohādinā edhate vṛddhiṃ labhate 
tāvat tasminn eva kāle 
tato dhanaṃ grāmaṃ vā prāpya tato bhadrāṇi bahubhṛtyagavāśvādi saṃpattilakṣaṇāni paśyaty anubhavati 
tataḥ sapatnān arīn daridrāñ jayati paribhavati 
tarhi dharme sthitān kutaścana kusṛtihīnā labhante 
atas teṣāṃ dāridryaśabda aiśvarye paribhavaḥ 
samūlaṃ ca kiyantaṃ kālam evaṃ bhūtvā saputrajñātidhanabāndhavā ucchidyante 
tasmād dharmo na hātavyaḥ 
satyadharmāryavṛtteṣu śauce caivāramet sadā 
śiṣyāṃś ca śiṣyād dharmeṇa vāgbāhūdarasaṃyataḥ 
satyaṃ yathādṛṣṭārthavāditā 
dharmaḥ śrutiviṣayau vidhipratiṣedhau 
satyasya tādrūpye 'pi bedena nirdeśo 'tiśayārthaḥ 
anṛtaṃ puruṣāṇāṃ svabhāvabhūtam 
ato yatnena punaḥ punaḥ pratiṣidhyate 
āryavṛttaṃ sadācāraḥ 
āryāḥ śiṣṭās teṣāṃ vṛttam ācaritam 
tatra āramet 
ratiḥ paritoṣaḥ 
eteṣv artheṣu paritoṣo 'nena vidhīyate 
anyān apy evam ācārān dṛṣṭvā manaḥprasādaṃ kuryāt 
śiṣyāś caiva bhāryāputradāsacchātrā dharmeṇānuśāsanīyāḥ 
pṛṣṭhatas tu śarīrasya ityādidharmāḥ 
vāgbāhūdarasaṃyataḥ 
saty asati ca prayojane abahubhāṣitā vāksaṃsamaḥ 
bāhvoḥ saṃyamo bāhubalāśrayaṇena kasyacid api apīḍanam 
udarasya saṃyamo 'naudarikatā abahubhojitvam 
audarikatā bahubhojitvaṃ bhojyaviśeṣe gardhayā paragṛhe bāhulyena bhojanam 
ukto 'py arthaḥ punar ucyate bahukṛtvo 'pi pathyaṃ vaditavyam iti sarvatra paunaruktyaparihāraḥ 
parityajed arthakāmau yau syātāṃ dharmavarjitau 
dharmaṃ cāpy asukhodarkaṃ lokasaṃkruṣṭam eva ca 
uktas trivargaḥ puruṣārthaḥ 
kaścit tulyatāṃ manyamānaḥ  arthakāmaparihāreṇa yathā dharmaḥ sevyate tadvirodhī jyotiṣṭomādiḥ 
sa hy arthavirodhī dakṣiṇādidānena kāmavirodhī dīkṣitasya brahmacaryavidhānāt 
evam arthakāmāv api dharmaparihāreṇa na seveta 
tatra na hiṃsyād bhūtāni iti yatra kāmo hiṃsāyā vairānubandhād yaḥ kaścid vaktum iṣyate tatra sa viṣayapratiṣedhāya yatra tu kasyacid dhiṃsayārthakāmāv iṣyete tatra nāsti hiṃsādoṣaḥ  iti parvartate tadbhrāntinivṛttyartham idam ucyate 
parityajet pariharet tādṛśārthakāmau yatra dharmavirodhaḥ 
evaṃ sarvato dharmasya balīyastvam uktvā kasmiṃścid viṣaye tasyāpi parihartavyatām āha dharmaṃ cāpy asukhodarkam 
udarkaḥ uttarakālaḥ so 'sukho yasya  yathā sarvasvadānaṃ vā dadāti dhārmiko 'yaṃ mahāpuṇyaḥ iti yathā nadītīreṣv ekānteṣv api prākṛtajanā bahavaḥ paśyanti tatra snānam 
bhavatīty arthasnānaṃ dharmārjanasamakṣāpekṣā tu sādhuvādāya 
yathā ca tīrthakākebhyo dānam 
bhavati dānaṃ dharmaḥ dātṛtvaprasiddhyutpādanārthatvāt  tebhyo bhidyate 
atha vā yad garhyatayā lokaḥ saṃkrośati  yathā gor avadhyasya vadhaḥ māṃsasya bhakṣaṇaṃ ca  tad vigarhitataraṃ paśvantarebhyo loke 
dṛṣṭamūlaś cāyam ahisparśavat pratiṣedhaḥ 
vihito 'yam artha ity avaidyatayā prākṛtajanā ajānānā adhārmikatvaṃ yaṣṭuḥ prakhyāpayeyus teṣāṃ ca bahutvataḥ prasiddhyā śiṣṭā apy evaṃ prasiddhamūlam anavagacchantaḥ parivarjayeyuḥ 
tad uktam dhārmike sati rājani iti 
etad uktaṃ pūrvair vyākhyātam ity anugatam 
na hi pratyakṣaśrutivihitasya smṛtyā bādho nyāyyaḥ 
idaṃ tu yuktataram udāharaṇam 
niyogadharmaḥ smṛtyā vihito lokasaṃkruṣṭatvān na kriyate 
tathā yaḥ kaścid anāthataruṇīṃ striyaṃ kāruṇyād bibharti tatra yadi lokasaṃkroṣa āśaṅkyate  strītvenaivāsmā eṣā rocate  sa lokasaṃkruṣṭadharmaḥ 
na pāṇipādacapalo na netracapalo 'nṛjuḥ 
na syād vākcapalaś caiva na paradrohakarmadhīḥ 
pāṇipādābhyāṃ capalaḥ 
tṛtīyā iti yogavibhāgāt samāsaḥ 
cāpalaṃ ca hastenānupayujyamānasyāpi vastuno grahaṇāpasāraṇe 
parastrīprekṣaṇacitrasaṃdarśanādi netracāpalam 
paradrohārthaṃ karmabuddhiś ca na kartavyā 
yenāsya pitaro yātā yena yātāḥ pitāmahāḥ 
tena yāyāt satāṃ mārgaṃ tena gacchan na riṣyati 
yo dharmaḥ pitrādibhir anuṣṭhitaḥ yaiś ca saha prītir bhāvitā yaiḥ saha kanyāvivāhādiḥ kṛtaḥ yaiva ca śākhā adhītā sa eva panthā āśrayaṇīyaḥ 
tathā kurvan na riṣyati na bādhyate loke na nindyate 
anye tv aviduṣaḥ puruṣadharmeṣv ahiṃsādiṣu pratyupāyo 'yam rājapaṭaha iva mlecchādīnām 
agnihotrādayas tu svapratyayāpekṣā eva 
atra codayanti 
yadi nirmūlaḥ pitrādibhir anuṣṭhito 'rthaḥ kathaṃ tasya dharmatvam 
athāsti mūlam tat putrasyāpi bhaviṣyati kiṃ pitrādigrahaṇena 
tad etat parihṛtam aviduṣāṃ mūlam ajānānām upadeśo 'yam iti 
anye tu yatra nipuṇato 'pi nirūpyamāṇe saṃdeho na nivartate ubhayathā vākyārthapratipattiḥ tatra pitrādyācaritaḥ panthā āśrayaṇīya ity āhuḥ 
etad api cintyam 
na hi nityasaṃdigdhaṃ nāma pramāṇam asti 
avaśyaṃ hy ekārthaniṣṭhena vākyena bhavitavyam 
vikalpiteṣu vā padārtheṣu pitrādyācaritaṃ karmānucaraṇīyam yato 'nya ācaritavantaḥ 
satāṃ mārgam iti 
yadi pitṛpitāmahādibhiḥ kaiścit kathaṃcid adharma ācaritapūrvaḥ sa na āśrayaṇīya iti satāṃ mārgam ity āha 
ṛtvikpurohitācāryair mātulātithisaṃśritaiḥ 
bālavṛddhāturair vaidyair jñātisaṃbandhibāndhavaiḥ 
mātāpitṛbhyāṃ jāmībir bhrātrā putreṇa bhāryayā 
duhitrā dāsavargeṇa vivādaṃ na samācaret 
na samācared ity ekaikena saṃbadhyate 
saṃśritā āśrayāgatā upajīvinaḥ 
vaidyā vidvāṃso bhiṣajo vā 
jñātayaḥ pitṛpakṣāḥ 
saṃbandhino vaivāhyāḥ 
bāndhavā mātṛpakṣā mātṛṣvasrīyaprabhṛtayaḥ 
jāmayo bhaginyāḥ svavāsinaś ca 
vivādo virodhaḥ pratikūlācaraṇaṃ vākkalahaś ca 
etair na kuryāt   
etair vivādān saṃtyajya sarvapāpaiḥ pramucyate 
etair jitaiś ca jayati sarvāṃl lokān imān gṛhī 
etair vivādaiḥ kriyamāṇair yaḥ pāpayogo bhavati akartus tena na saṃbandhaḥ 
sarvapāpaiḥ pramucyata ity ucyate 
etaiś ca jitair upekṣitaiḥ sarvāṃl lokāñ jayati svīkarotīty arthavādaḥ 
ācāryo brahmalokeśaḥ prājāpatye pitā prabhuḥ 
atithis tv indralokeśo devalokasya cartvijaḥ 
ācāryo brahmalokasyeśaḥ prabhus tasmin parituṣṭe brahmalokaḥ prāpyate 
ato guṇato brahmalokeśa ity ucyate 
prājāpatye loke pitā prabhuḥ 
jāmayo 'psarasām loke vaiśvadevasya bāndhavāḥ 
saṃbandhino hy apāṃ loke pṛthivyā mātṛmātulau 
ākāśeśās tu vijñeyā bālavṛddhakṛśāturāḥ 
bhrātā jyeṣṭhaḥ samaḥ pitrā bhāryā putraḥ svakā tanuḥ 
bhāryā putraḥ svkīyā tanur ātmīyam eva śarīram  
chāyā svā dāsavargaś ca duhitā kṛpaṇaṃ param 
tasmād etair adhikṣiptaḥ sahetāsajvaraḥ sadā 
yo bhṛtyavargaḥ sa ātmīyā chāyā 
yathā chāyā nityānugatā na krodhaviṣaya evaṃ bhṛtyavargo 'pi 
duhitā kṛpaṇam anukampyā dayanīyā 
etaiḥ pūrvoktair adhikṣiptaḥ paruṣavacanair ākṛṣṭaḥ kopitaḥ saheta kṣameta 
asajvaro 'vidyamānajvaraḥ jvarābhāvena ca cittasyāsaṃkṣobho lakṣyate 
jvaritasya hi cittasaṃkṣobho bhavati tadvat kruddhasya 
atha vā pāṭhāntaram asaṃjvaraḥ 
saṃtāpaḥ saṃjvaraḥ 
sa nañā pratiṣidhyate 
pratigrahasamartho 'pi prasaṅgaṃ tatra varjayet 
pratigraheṇa hy asyāśu brāhmaṃ tejaḥ praśāmyati 
parasmād adṛṣṭaprayuktād yal labhyate sa pratigrahaḥ 
tatra samarthaḥ śakto 'pi prasaṅgaṃ punaḥ pravṛttiṃ varjayet 
śrutādhyayanaśīlasaṃpattir dravyavidhijñatā ca sāmarthyam 
tasmād avidvān bibhiyāt ity atroktam apy etad uttarārthaṃ punar anūdyate 
tad darśayati 
na dravyāṇām avijñāya vidhiṃ dharmyaṃ pratigrahe 
prājñaḥ pratigrahaṃ kuryād avasīdann api kṣudhā 
avijñāya kāmopabhogādyarthaṃ na pratigrahaḥ kartavyaḥ 
etad uktaṃ bhavati ātmanaḥ kuṭumbasthityai nityakarmasaṃpattyai ca pratigrahaḥ kartavyah nānyathā 
avasīdann api kṣudhā apratigṛhṇan yady apy avasādaṃ gacchati 
avasādaḥ śarīrasyānabhivṛddhiḥ 
atha vā dravyāṇāṃ vidhiṃ dharmyaṃ pratigrahe ity evaṃ saṃbandhaḥ kriyate 
ko 'sau dharmyo vidhiḥ 
dharmyaṃ prayojanaṃ vijñāya pratigrahamantraṃ dravyāṇāṃ ca devatāḥ agnaye hiraṇyaṃ rudrāya gām ityādiḥ 
aviduṣo dravyaviśeṣaṃ prati pratigrahe doṣātiśayam āha 
hiraṇyaṃ bhūmim aśvaṃ gām annaṃ vāsas tilān ghṛtam 
pratigṛhṇann avidvāṃs tu bhasmībhavati dāruvat 
bhasmībhavati dāruvat 
yathā dārv agninā dagdhaṃ bhasmībhavati tathā yo brāhmaṇo vidyāsaṃpanno na bhavati sa etāni hiraṇyādīni dravyāṇi pratigṛhṇan bhasmībhavati 
hiraṇyam āyur annaṃ ca bhūr gauś cāpy oṣatas tanum 
aśvaś cakṣus tvacaṃ vāso ghṛtaṃ tejas tilāḥ prajāḥ 
bhūr gauś ca tanuṃ śarīram oṣato dahataḥ 
hiraṇyam āyur vibhaktipariṇāmaḥ oṣatītikartavyaḥ 
evam aśvaś cakṣur ityādiṣu kriyāpadānuṣaṅgaḥ kartavyaḥ 
atapās tv anadhīyānaḥ pratigraharucir dvijaḥ 
ambhasy aśmaplaveneva saha tenaiva majjati 
yasya tapo nāsti 
anadhīyāno na cādīte 
adhyayanena prakṛtā vidvattā lakṣyate 
samudite caite vidyātapasī pratigrahādhikāranimittam 
ubhayaguṇabhraṣṭaḥ pratigrahe cābhilāṣī sa tena saha majjaty adho gacchati 
kena saha 
anyasyānirdeśād dātuś ca saṃnidhānāt tena saheti gamyate 
pratigrahītā taṃ plavam ivātmottāraṇāyāśrayate 
yas tv īdṛśo 'pātrabhūtaḥ sa dātāram ātmānam ubhāv apy adho nayati yathāmbhasy aśmaplavaḥ 
aśmamayaḥ plavaḥ aśmaplavaḥ 
pāraṃ tarati yena sa plavo nāvādiḥ 
tatra yathāśmany ārūḍho nadītaraṇārtham ambhasi majjaty aśmaplavena saha gamyate 
dātā hi brāhmaṇāya ādadānaś ca tādṛśo brāhmaṇaḥ ubhāv api narakaṃ gacchataḥ 
tasmād avidvān bibhiyād yasmāt tasmāt pratigrahāt 
svalpakenāpy avidvān hi paṅke gaur iva sīdati 
ato narakabhayād avidvān mūrkhaḥ pratigrahāt bibhiyāt trasyeta na pratigṛhṇīyād iti yāvat 
tiṣṭhatu tāvad dhiraṇyādīni dravyāṇi svalpakenāpi trapusīsādinā asāreṇa svalpayā mātrayā pratigṛhītenāvidvān paṅke kardame gaur iva sīdati 
na vāry api prayacchet tu baiḍālavratike dvije 
na bakavratike pāpe nāvedavidi dharmavit 
pratigrahītur dharma uktaḥ 
idānīṃ dātur ucyate 
apiśabdāt sarvaṃ deyaṃ nivāryate 
yatra vāri na kasmaicid vāryate tad api naibhyo dātavyaṃ kuto 'nyad dravyaṃ dīyate 
atiśayoktyā dravyāntaradānaniṣedho 'yam 
vāriṇas tu sarvārthatvād aniṣedhaḥ 
nanu ca baiḍālavratikān vāṅmātreṇāpi nārcayet ity uktam eva 
satyam 
tatrārcā niṣiddhā iha tu dānam 
tac ca dhanasya nānyasya 
evaṃ dviḥpratiṣedho 'rthavān bhavati 
tathā cottaratra vakṣyati vidhināpy arjitaṃ dhanam iti 
ataḥ pāṣaṇḍyādibhyaḥ sāvajñam annadānaṃ na niṣidhyate 
atra kaścid āha yady avedavidi iti śrutaṃ tathāpy anadhīyāna ity api draṣtavyam 
tathāhi kevalavedādhyāyibhyo dānam uktam 
na ca dāmbhikebhyaḥ kāmyaṃ yuktam 
sa idaṃ praṣṭavyaḥ 
kva punar vedādhyāyimātrāya vidyārahitāya dānam uktam 
śrotriyāyaiva deyāni iti cet 
na tv arhattamāya ity aprāptikatvād atra vidyāyā vinā 
vākyāntarāṇi ca viduṣe dakṣiṇā ityādīny ekaprakaraṇagatāni santy eva 
atas tatparyālocanayobhayaviśeṣaṇaceṣṭayā deyam iti gamyate 
ataḥ śrutārthaparityāge na kiṃcit kāraṇaṃ paśyāmaḥ 
yat tu sāmyam ayuktam iti 
vacanagamye 'rthe kā nāmāyuktatā 
biḍālavratena carati baiḍālavratikaḥ 
bakānāṃ vrataṃ tad asyāstīti bakavratikaḥ 
adhikaraṇāvivakṣāyāṃ saptamī 
saṃpradānavivakṣāyāṃ caturthī yuktā 
triṣv apy eteṣu dattaṃ hi vidhināpy arjitaṃ dhanam 
dātur bhavaty anarthāya paratrādātur eva ca 
dhanagrahaṇād annadānaṃ na niṣidhyata ity uktaṃ bhavati 
vidhināpy arjitaṃ satpratigrahakrayādinā śāstrābhyanujñātena prakāreṇa 
dātur ādātuś ca tādṛśaṃ dānaṃ paratrobhayor anarthāya 
yathā plavenaupalena nimajjaty udake taran 
tathā nimajjato 'dhastād ajñau dātṛpratīcchakau 
aupala āśmanaḥ 
jalasaṃtaraṇāya nāvādiḥ plavas tena yas tarati tarituṃ pravartate so 'dhastāj jalasya majjaty antardhīyate 
evam ajñau dātṛpratīcchakau 
pratīcchakaḥ pratīcchāṃ karotīti ṇicaṃ kṛtvā ṇvul kartavyaḥ 
pratīpsaka iti pāṭhāntaram 
tatra sannantād āpnoter ṇvul 
arthas tūbhayor eka eva 
dharmadhvajī sadālubdhaś chādmiko lokadambhakaḥ 
baiḍālavratiko jñeyo hiṃsraḥ sarvābhisaṃdhakaḥ 
upacāreṇaitau śabdau prayujyete 
anekasmiṃś copacārahetau sa eva saṃbhavati yannimittaṃ prayogas tadavadhāraṇapratiṣedhaviṣayaprakḷptyartham 
dharmo dhvajam iva 
vyāghrāder ākṛtigaṇatvāt samāsaḥ 
kadācit karmadhārayaḥ sarvadhanādyartha iti 
tataḥ so 'syāstīti matvarthīyaḥ 
yaḥ khyātyartham eva dharmaṃ karoti na śāstraparatayā sa evam ucyate 
yas tatraiva dharmaṃ karoti yatra janāh paśyanti svapuruṣaiś ca khyāpayanti dhārmikatvaprasiddhyā pratigrahādi lapsye iti 
lubdho matsarī kṛpaṇaś ca 
lokaṃ dabhnoti vañcayati lokadambhakaḥ 
chadmanā carati chādmikaḥ 
chadma vyājaḥ 
prakāśaṃ dhārmiko rahasi nikṣiptam apaharaty aprakāśyaṃ prakāśayati 
dhārmiko 'yam etasya yat samakṣaṃ kathitaṃ tan nānyatra yātīti kenacid viśvasya kathitaṃ dṛśyate yāvad yata eva gopyaṃ tasyaivābhimukhe kathitam iti paradrohaḥ 
sarveṣāṃ cābhisaṃdhātākṣepakaḥ paraguṇān na sahate 
īdṛśo baiḍālavratiko jñeyaḥ 
abhisaṃdhakaḥ abhisaṃdhatta iti 
ātaś copasargaḥ iti kaḥ 
tataḥ svārthe kaḥ 
sarveṣām abhisaṃdhaka iti ṣaṣṭhīsamāsaḥ 
kecid atra ślokaṃ paṭhanti 
yasya dharmadhvajo nityaṃ suradhvaja ivocchritaḥ 
pracchannāni ca pāpāni baiḍālaṃ nāma tad vratam  iti 
eṣa evārthaḥ saṃkṣepeṇa kathyate 
ekaikaguṇasaṃbandhe baiḍālavratiko jñeyaḥ 
asmād eva ślokād evam anumīyate 
pracchannāni ca pāpānīti viśeṣāśravaṇāt sarveṣāṃ caiṣāṃ pāpatvād ubhayathācāryeṇa śiṣyāḥ pratipāditāḥ 
kecid imaṃ ślokam adhyāpitāḥ kecit pūrvam 
ubhayaṃ ca pramāṇam 
tena yady api aṅgadī kuṇḍalī pīnaskandhaḥ pṛthuvakṣā devadattaḥ iti samuditānāṃ lakṣaṇatvaṃ pratīyate tathāpīha pratyekam etāni lakṣaṇāni 
adhodṛṣṭir naiṣkṛtikaḥ svārthasādhanatatparaḥ 
śaṭho mithyāvinītaś ca bakavratacaro dvijaḥ 
bakavratalakṣaṇam adhonirīkṣaṇam 
atha vā nīcadṛṣṭiḥ 
nīco dīnaḥ 
sarvadaiva vyāpārayati kathaṃcit kutaścana labhate 'dhamād api gṛhṇāti 
niṣkṛtir niṣṭhuratā tayā carati tatpradhāno naiṣkṛtiko 'samyagbhāṣī 
alīkavinītaḥ śrayati praśrayaṃ namratāṃ kārye tu vyāghātakaḥ 
biḍālo 'līkanidrāṃ karoty āmiṣaṃ jighṛkṣan 
evaṃ sopadhau dharmacaraṇo baiḍālavratika uktaḥ 
tathaiva bakavratacaro 'pi 
bakā hi matsyān gṛhṇanto jalacareṣv avajñāṃ darśayanti 
atha ca matsyagrahaṇabuddhaya eva 
vratena śīlitaṃ karmocyate 
pradarśitaṃ padānām apaunaruktyam 
athāpi syāl lakṣaṇatvād adoṣaḥ 
avijñātaṃ hi lakṣaṇaṃ bhavati 
paunaḥpunyābhidhānena sugraho 'rtho bhavati 
kaḥ punaḥ baiḍālavratikabakavratikayor bhedaḥ 
ucyate 
ayaṃ svārthasādhanaparo nānyasya kāryaṃ vihanti 
pūrvas tu mātsaryāt svārthasiddhāv asatyām api parasya nāśayati 
ye bakavratino viprā ye ca mārjāraliṅginaḥ 
te patanty andhatāmisre tena pāpena karmaṇā 
svaśabdaiś va vyākhyātaḥ ślokaḥ 
na dharmasyāpadeśena pāpaṃ kṛtvā vrataṃ caret 
vratena pāpaṃ pracchādya kurvan strīśūdradambhanam 
pāpaṃ krtvā vrataṃ prāyaścittaṃ na kuryāt dharmasyāpadeśena dharmam apadiśya loke khyāpayati dharmārtham ahaṃ vrataṃ karomi na me prāyaścittanimittam asti iti paramārthatas tu prāyaścittārtham eva karoti 
evaṃ na kartavyam 
pāpaṃ pracchādyāpahnutya tena vratena strīśūdradambhanaṃ na kuryāt 
prakaṭaṃ prāyaścittaṃ kartavyam anyatra rahasyāt 
pretyeha cedṛśā viprā garhyante brahmavādibhiḥ 
chadmanā caritaṃ yac ca vrataṃ rakṣāṃsi gacchati 
iha padārthasvābhāvyenānyoddeśenāpi kṛtaṃ yat phalaṃ tato bhavaty eva 
tathā hi guruniyoge pravṛtto dharmoddeśena guruvacanaṃ karomīti na kāmahetoḥ 
arthasvābhāvyāt tu kāmaṃ pratijanayati 
evaṃ kaścin manyate vratāni pāpāpanodārthāni 
tāni anyoddeśenāpi kriyamāṇāni na svabhāvaṃ jahati 
evam etan mama prāyaścittam ubhayārthaṃ bhaviṣyati 
loke tapasvīti khyāto bhaviṣyāmi 
pāpaṃ capanotsyate 
tasyaivaṃ buddhimato nivṛttyartham idam ārabhyate 
tadaitad vrataṃ chadmanā caritam anuṣṭhitaṃ rakṣāṃsi gacchati niṣphalaṃ bhavati na pāpam apanudatīty arthaḥ 
na kevalaṃ kāryākaraṇaṃ bhavati yādvad īdṛśā viprā vratacāriṇo garhyante nindyante brahmavādibhiḥ vedapramāṇajñaiḥ śiṣṭaiḥ 
aliṅgī liṅgiveṣeṇa yo vṛttim upajīvati 
sa liṅgināṃ haraty enas tiryagyonau ca jāyate 
pratyāśramaṃ liṅgadharaṇam 
yathā brahmacāriṇo mekhalādidhāraṇaṃ gṛhasthasya vaiṇavadaṇḍakuṇḍalakamaṇḍalvādi vānaprasthasya carmacīrajaṭādi parivrājakasya kaṣāyavasanadaṇḍādi 
etena veṣeṇānāśramī yo bhikṣāhetor loke carati vṛttim upajīvati sa liṅginām enaḥ pāpaṃ harati ānṛṇyaṃ tarpayati 
tiryagyonau tiraścāṃ śvaśṛgālādīnāṃ yonau jāyate 
na cātraitad āśaṅkanīyaṃ liṅgināṃ yat pāpaṃ tat tebhyo 'pasṛtya tasmin saṃcaratīty asaṃbhāvyam 
akartavyatā paraliṅgadhāraṇasya pratīyate 
aśrute 'pi pratiṣedhe nindārthavādād eva tadavagatiḥ 
parakīyanipāneṣu na snāyād dhi kadācana 
nipānakarttuḥ snātvā tu duṣkṛtāṃśena lipyate 
nipibanty asminn ato veti nipānaṃ jalāśayaḥ 
sa ca vāpīkūpataḍāgādiḥ 
tasmin parakīye pareṇa yad ātmārthaṃ kṛtaṃ sarvārthaṃ notsṛṣṭaṃ tatra na kadācit snāyāt 
nityaṃ caṇḍālādisparśane ca naimittikaṃ gharmasvedāpanodārthaṃ ca sarvaṃ snānaṃ pratiṣidhyate 
atra vyatikrame doṣam āha 
nipānasya yaḥ kartā tasya yatkiṃcid duṣkṛtaṃ tasya kenacid aṃśena bhāgena lipyate saṃbadhyate 
nindārthavādo yaṃ praiṣedhaśeṣaḥ 
yānaśayyāsanāny asya kūpodyānagṛhāṇi ca 
adattāny upabhuñjāna enasaḥ syāt turīyabhāk 
yānādini parakīyāny adattāny upayuñjāna enasas tadīyasya turīyabhāk caturthaṃ bhāgaṃ prāpnuyāt 
atra kaścid āha adattānīti vacanāt sarvārthatayāpy upakalpitāni nopayojyāni 
tad ayuktam parakīyādhikārāt 
na ca tāni parakīyāni 
tyaktaṃ hi tat samyak 
turīyagrahaṇam avivakṣitam iti prāg eva vyākhyātam 
nadīṣu devakhāteṣu taḍāgeṣu saraḥsu ca 
snānaṃ samācaren nityaṃ gartaprasravaṇeṣu ca 
sarvā nadyo devakhātāḥ 
atas tāsām ubhayathāsaṃbhavād devakhātagrahaṇavācyatvena talliṅgaṃ paṭhitavyam 
taḍāgādīni hi devakhātāni manuṣyakhātāny api santi 
na ca devaiḥ khanyante 
kevalaṃ mahatvam asmaryamāṇakartṛkatvena lakṣyate 
yamān seveta satataṃ na nityaṃ niyamān budhaḥ 
yamān pataty akurvāṇo niyamān kevalān bhajan 
pratiṣedharūpā yamā brāhmaṇo na hantavyaḥ surā na peyā ityādayaḥ 
anuṣṭheyarūpā niyamāḥ vedam eva japen nityam ityādayaḥ 
na nityaṃ niyamān 
nānena niyamānām asevocyate kiṃ tu yamānāṃ niyamebhyo nityatvam 
tathā cāha yamān pataty akurvāṇaḥ 
brahmahatyādir yamalope sati 
patitatvāt saṃdhyopāsanādibhir nādhikriyate 
na tu tathā niyamalope 
tathā ca śiṣṭasmaraṇam
patati niyamāvān yameṣv asakto na tu yamavān niyamālaso 'vasīdet 
na niyamān asamīkṣya buddhyā yamabahuleṣv atisaṃdadhīta buddhim  iti
yeṣām api pāribhāṣikā yamaniyamāḥ 
ahiṃsā satyavacanaṃ brahmacaryam akalkatā 
asteyam api pañcaite yamāś caiva vratāni ca 
akrodho guruśuśrūṣā śaucam ācaralāghavam 
apramādaś ca niyamāḥ pañcaivopavratāni ca 
teṣām api gurulāghavam anena ślokena pratipādyate 
ato nānena yamānāṃ sevocyate nāpi niyamānām asevā ubhayeṣāṃ taiḥ śāstrair vihitatvāt 
pūrveṇa ślokena vratādhikāro vicchinnaḥ 
idānīṃ pratiṣedhaprakaraṇam ārabhyate 
nāśrotriyatate yajñe grāmayājikṛte tathā 
striyā klībena ca hute bhuñjīta brāhmaṇaḥ kvacit 
tatra bhojanam eva tāvad arthitvād yatra kutracit prāptaṃ niṣidhyate 
aśrotriyo 'nadhīyānas tena tate prārabdhe yajña ṛtvigbhir vāśrotriyais tate na bhuñjīta brāhmaṇaḥ 
grāmayājī grāmayājakas tena yatra hūyate yatra ca strī homaṃ karoti 
chāndogye hi strīṇāṃ gṛhyasmṛtikārair agnihotrahoma ukto 'tas taṃ paśyan pratiṣedhati 
atha vā yatra yajñe strī pradhānaṃ bhartā dāridryādidoṣair upahataḥ strī ca saudāyikena dhanena jñātibalena ca darpitā tatrāyaṃ pratiṣedhaḥ 
klībo napuṃsakam 
aślīlam etat sādhūnāṃ yatra juhvaty amī haviḥ 
pratīpam etad devānāṃ tasmāt tat parivarjayet 
pūrvasya pratiṣedhavidher arthavādo 'yam 
aślīlam aślāghyaṃ sādhūnām śiṣṭānām 
yatra hy ete havir juhvati yajñaṃ kurvanti 
devānāṃ pratīpaṃ partikūlam 
tasmād īdṛśe gamanaṃ parivarjayet 
mattakruddhāturāṇāṃ ca na bhuñjīta kadācana 
keśakīṭāvapannaṃ ca padā spṛṣṭaṃ ca kāmataḥ 
yāvan madādiyoga eteṣāṃ tāvad abhojyatā 
anye bāhulyaṃ manyante 
bāhulyena yaḥ kṣībo bhavati madyaśauṇḍas tadannaṃ na bhoktavyam 
evaṃ krodhapradhānasya bhṛśaṃkopanasya ca prāyeṇa cāturasya rogāmayavyādeḥ 
keśakīṭair avapannaṃ saṃsargeṇa dūṣitam 
kīṭāś ca kecin mṛtā dūṣayanti na jīvanto yathā makṣikā gṛhagodhāś ca 
anye tu jīvanta eva 
kīṭagrahaṇaṃ kṣudrajantūnāṃ kṛmipataṅgānām api pardarśanārtham 
keśagrahaṇaṃ nakharomṇāṃ dūṣikādīnāṃ malānām samācārāt 
pādena buddhipūrvaṃ kāmakāreṇa spṛṣṭam 
pramādatas tu na doṣaḥ 
bhrūṇaghnāvekṣitaṃ caiva saṃspṛṣṭaṃ capy udakyayā 
patatriṇāvalīḍhaṃ ca śunā saṃspṛṣṭam eva ca 
bhrūṇahā brahmaghnas tenāvekṣitaṃ nipuṇato dṛṣṭam 
pradarśanaṃ caitad anyeṣām api pātakinām 
pātakibhiḥ spṛṣṭasya tu pratiṣedhaḥ 
taiḥ spṛṣṭasya tu pratiṣedhaḥ snānavidhānād eva siddhaḥ 
udakyā rajasvalā tayā spṛṣṭasya pratiṣedhaḥ nāvekṣitasya 
nanu ca tatsparśino 'pi yāvat snānaṃ vakṣyati atas tenaivāśucitve siddhe kutas tatspṛṣṭasya bhojanaprāptiḥ 
ucyate 
prakṣālya tad annaṃ bhojyam 
atha vā bhrūṇahagrahaṇaṃ pradarśanartham ity uktam 
tatra kaścin manyeta divākīrtiślokapaṭhitānāṃ pradarśanārtham iti 
tathā codkyāvekṣitasyāpi pratiṣedhaḥ syāt 
etena śunā saṃspṛṣṭaṃ vyākhyātam 
ata uktaṃ patitānām evānyeṣāṃ pradarśanārtham 
tad atra yuktaḥ patitasūtiketyādīnām 
udakyāgrahaṇaṃ sūtikāyā nidarśanārtham 
patatriṇā 
patatrī pakṣī sa ca kravyādo gṛdhravāyasādiḥ samācārān na tu haṃsādiḥ 
gavā cānnam upāghrātaṃ ghuṣṭānnaṃ ca viśeṣataḥ 
gaṇānnaṃ gaṇikānnaṃ ca viduṣā ca jugupsitam 
ghuṣṭānnaṃ yad udghuṣya dīyate 'nāmantritāya kasmaicid arthine maṭhasatrabhaktādiviśeṣānuddeśena 
yad vānyasmai pratiśrutyānyasmai dīyate 
pratipattijñāne hy ayaṃ dhatuḥ paṭhyate 
tadabhāve bādhitaṃ smaranti yajñavivāhādiṣv anāmantritabhojanam 
ayaṃ ca gaṇaḥ saṃghātas tasmād bhrātṝṇāṃ tv avibhaktānāṃ na gaṇavyapadeśaḥ 
bhrātṝṇām avibhaktānām eko dharmaḥ pravartate iti vacanād ekaś ca dharmas teṣām ātithyādikriyaiveti navame darśitam jyeṣṭha eva tu gṛhṇīyāt pitryaṃ dhanam aśeṣataḥ iti 
tasya ca grahaṇam avaśyakartavyeṣv adhikāra iti darsayati 
sādhāraṇasyāpi anyasyātanmadhyagatasya pratiṣedhaḥ 
gaṇikā veśyā 
jugupsitaṃ ninditam 
viduṣā vedārthavidā 
bhakṣyam api bisakhalyādi 
stenagāyanayoś cānnaṃ takṣṇo vārdhuṣikasya ca 
dīkṣitasya kadaryasya baddhasya nigaḍasya ca 
gāyano yo gītena jīvati 
anyasya tv aparāntakādigānaṃ vihitam eva 
kadaryaḥ kṛpaṇaḥ 
baddhanigaḍayor viśeṣaḥ eko vāṅmātreṇāvaruddhaḥ aparo rajjvāyasanigaḍair yantritaḥ 
viśadasya ca ity anye paṭhanti 
kaṣṭaṃ ca viśadam ācakṣate 
abhiśastasya ṣaṇḍhasya puṃścalyā dāmbhikasya ca 
śuktaṃ paryuṣitaṃ caiva śūdrasyocchiṣṭam eva ca 
puṃścalī yasya kasycin maithunasaṃbandhena ghaṭate 
nanu ca gaṇikānnaṃ pratiṣiddham eva 
naitad evam 
anyā gaṇikā anyā puṃścalī 
gaṇikā veśyāveśena jīvati 
puṃścalī tv indriyacapalā 
dāmbhiko baiḍālavratikādiḥ sopadho dharmacaraṇaḥ 
prāyaścittaviśeṣārthaṃ śūdrocchiṣṭaṃ pratiṣidhyate sarvasyaivocchiṣṭabhojanapratiṣedhāt 
anye tu śūdrocchiṣṭaṃ sthālīsthaṃ bhojyānnaṃ śūdrabhuktaśiṣṭam ucchiṣṭam ucyata ity āhuḥ 
pāṭhāntaraṃ tu ucchiṣṭam aguros tathā iti 
ucchiṣṭam ucyate yat parasya sparśanād aśuddhaṃ bhuktojjhitaṃ ca 
ātmīye hy abhukto 'jjhita ekagrāsāśanam eva syāt 
na caiṣa śiṣṭānāṃ samācāro yat sakṛdannaṃ dattaṃ bhuktvā punar ācamya pātrāntare gṛhītaṃ bhujyate 
tathā nādyād annam 
tathāntare 'bhyutthānādikriyāntarasya pratiṣedhaḥ 
ata ā tṛpteḥ prāg ācamanāt paścāt sparśe na doṣaḥ 
sahabhojanaṃ tu saty api parasya sparśe padārthāntaratvān nocchiṣṭabhojanam 
atra pitrā putrādibhiḥ śiṣṭaṃ saha bhujyate 
tathā cāpastambādayo deśagrahaṇāt prasaṅgena anupanītena saha bhojanam nindanti nopanītena 
asmiṃs tu pakṣe vijātīyaiḥ saha bhojanapratiṣedhaḥ 
vyavadhānāntaram āśrayaṇīyam 
bhuktojjhitaṃ tu dhātvarthayogād ucchiṣṭam anyadīyam api 
cikitsakasya mṛgayoḥ krūrasyocchiṣṭabhojinaḥ 
ugrānnaṃ sūtikānnaṃ ca paryācāntam anirdaśam 
smṛtyantare viśeṣaḥ śrūyate śalyā nartakajīvinaḥ 
mṛgayur mṛgavyādhaḥ 
ākheṭakārthaṃ māṃsavikrayārthaṃ vā yo mṛgān hanti 
krūra anṛjuprakṛtiḥ duṣprasādaḥ 
ucchiṣṭabhojī niṣiddhocchiṣṭabhojī 
ugro jātiviśeṣaḥ 
rājety etasya vede prayogo dṛśyate 
ugro madhyamaśīriva iti 
na ca tasyānyaḥ pratiṣedho 'sti doṣapradarśanaprakāreṇa ca na śrūyate rājānnaṃ teja ādatte ity arthavādāc ca pratiṣedhaḥ 
sūtikānnaṃ sūtikām uddiśya yat kṛtaṃ tatkulīnair api tad abhojyam 
tad anādyam anirdaśaṃ daśāhāni yāvat 
tena yady api kṣatriyādīnāṃ daśāhād ūrdhvam āśaucaṃ tathāpi daśāhāni na bhojyam 
pāṭhāntaraṃ sūtakānnam iti 
sūtakaśabdena ca tadvantaḥ puruṣā lakṣyante 
yeṣāṃ kule sūtakaṃ te daśāhaṃ na bhojyānnā iti 
yasmin pakṣe sarveṣāṃ daśāhaṃ sūtakāśaucaṃ tatrāyaṃ pratiṣedhaḥ 
yadā tu mātāpitroḥ sūtakaṃ mātur veti pakṣas tadā yāvad āśaucaṃ na bhojyam 
anirdaśagrahaṇam āśaucanivṛttyupalakṣaṇārtham 
tena kṣatriyādīnāṃ yasya yāvad āśaucakālaḥ sa tāvatkālam abhojyānnaḥ 
sūtakānnam anirdaśam iti paṭhitavye vṛttānurodhāt paryācāntapadena vyavadhānam 
anyais tu svatantram anirdaśagrahaṇaṃ vyākhyātam 
sūtakaśabdena āśaucakālo 'nudyotyate 
anirdaśaṃ gavādīnāṃ payaḥ 
paryācāntaṃ śaucācamanavyapetam ardhabhukte kenacit kāraṇena yady ācāmati tadā punar bhuktojjhitaṃ nāśitavyam 
anarcitaṃ vṛthāmāṃsam avīrāyāś ca yoṣitaḥ 
dviṣadannaṃ nagaryannaṃ patitānnam avakṣutam 
arcārhasya yad avajñayā dīyate tad anarcitam 
na tu suhṛdādeḥ 
vṛthāmāṃsaṃ devādyarcanaśiṣṭaṃ yan na bhavaty ātmārthaṃ yat sādhitam 
avirā strī yasyā na bhartā nāpi putraḥ 
dviṣañ chatruḥ 
nagarī nagarasvāmy arājāpi 
avakṣutam upari yasmin kṣavathuḥ kṛtaḥ 
piśunānṛtinoś cānnaṃ kratuvikrayakasya ca 
śailūṣatunnavāyānnaṃ kṛtaghnasyānnam eva ca 
piśuno yo viśrabdham arthaṃ kathitaṃ bhinatti paracchidravādī vā parokṣam 
anṛtī kṛtakauṭasākṣyaḥ 
kratuvikrayakaḥ kratur yajñas taṃ kṛtvā vikrīṇīte kratuphalaṃ madīyaṃ tavāstv iti mūlyena dadāti 
yady api paramārthataḥ krator vikrayo nāsti tathāpi yasyaivaṃvidhā yātrānyavipralambhena vā pravṛttis tasya pratiṣedhaḥ 
śailūṣo naṭaḥ 
bhāryāpaṇya ity apare 
tunnavāyaḥ saucikaḥ 
kṛtaghnaḥ kṛtam upakāraṃ yo nāśayati 
pratyutopakartur apakāre vartate na ca śaktaḥ san pratyupakāre 'pi 
karmārasya niṣādasya raṅgāvatarakasya ca 
suvarṇakartur veṇasya śastravikrayiṇas tathā 
karmāro 'yaskaraḥ 
niṣādo daśame vakṣyate 
raṅgāvatarako naṭagāyanakebhyo 'nyo mallādiḥ 
atha vā pratiraṅgam upatiṣṭhate kutūhalī 
veṇaḥ vāditrajīvitaḥ 
śastravikrayī kṛtasya khaḍgāderakṛtasya vāyaso vikretā 
śvavatāṃ śauṇḍikānāṃ ca cailanirṇejakasya ca 
rajakasya nṛsaṃsasya yasya copapatir gṛhe 
ākheṭakādyarthaṃ ye śuno bibhrati te śvavantaḥ 
śauṇḍikā madyavyasaninas tatpaṇyajīvino vā 
cailaṃ vastraṃ tan nirṇenakti prakṣālayati 
kārukanāmadheyam etat 
rajako vāsasāṃ nīlādirāgakārakaḥ 
nṛśaṃso nṝṇ manuṣyāñ chaṃsati stauti yo loke bandīti prasiddhaḥ 
atha vā nirdayo nṛśaṃsaḥ 
upapatir jāro bhāryāyā gṛhe jāro yasya vartate 
mṛṣyanti ye copapatiṃ strījitānāṃ ca sarvaśaḥ 
anirdaśaṃ ca pretānnam atuṣṭikaram eva ca 
pūrvo 'viditabhāryājāraḥ 
ayaṃ tu viditvā kṣamate na bhāryāyā nigrahaṃ karoti 
nāpi tasya aviduṣo 'nyatra gṛhāj jāriṇo bhojyānnaṃ naiva 
strījitāḥ yeṣāṃ bhāryaiva gṛhe kartrī hartrī ca svayaṃ parijanasya ca neśas tena sarvatra tadvaśavartinaḥ 
pretānnaṃ maraṇāśauce tatkulīnā abhojyānnāḥ 
anirdaśagrahaṇaṃ kālopalakṣaṇārtham 
yadānirdaśagrahaṇaṃ pūrvatra svatantram āśaucasaṃbandhinām aviśeṣeṇānnaṃ pratiṣedhati tad iha pretānnakṛtaṃ yasyāpy āśaucaṃ nāsti suhṛdbāndhavādeḥ 
kāruṇyāc caturthīśrāddhādipravṛttasya yad annaṃ tan na bhojyam 
daśāhikaṃ nāvamikaṃ caturthīśrāddam aṣṭamī ityādi rāmāyaṇe varṇitam anyair api gṛhyakāraiḥ 
atuṣṭikaraṃ yasmin bhujyamāne cittatuṣṭir na bhavet 
rājānnaṃ teja ādatte śūdrānnaṃ brahmavarcasam 
āyuḥ suvarṇakārānnaṃ yaśaś carmāvakartinaḥ 
athedānīm atikramaphalaṃ darśayati 
rājānnabhojinas tejonāśaḥ 
evaṃ sarvatra draṣṭavyam 
suvarṇakārādayaḥ śabdāḥ śilpiviśeṣajīvināṃ vācakāḥ 
ye suvarṇaṃ jīvikārthaṃ ghaṭayanti suvarṇakārā ucyante 
evaṃ rajakādiṣv api draṣṭavyam 
carmāvakrntati chindati carmāvakartinaḥ 
tena karmaṇā ye jīvanti teṣām eṣā rūḍhiḥ 
iha yeṣāṃ pūrvatra pratiṣedho nāsti kevalaṃ doṣaḥ śrūyate teṣāṃ tata eva pratiṣedho 'numeyaḥ 
kārukānnaṃ prajāṃ hanti balaṃ nirṇejakasya ca 
gaṇānnaṃ gaṇikānnaṃ ca lokebhyaḥ parikṛntati 
kārukāḥ sūpakārādayaḥ nātigarhitakarmāṇaḥ 
eṣa eteṣāṃ śilpibhyo bhedaḥ 
prajāyā vighāto 'nutpattiḥ 
pūyaṃ cikatsakasyānnaṃ puṃścalyās tv annam indriyam 
viṣṭhā vārdhuṣikasyānnaṃ śastravikrayiṇo malam 
pūyatulyaṃ cikitsakasyānnaṃ bhojanam 
indriyaṃ śukram 
viṣṭhā malam ekam eva 
ya ete 'nye tv abhojyānnāḥ kramaśaḥ parikīrtitāḥ 
teṣāṃ tvagasthiromāṇi vadanty annaṃ manīṣiṇaḥ 
pratipadanirdiṣṭebhyo ye 'nye 'py abhojyānnā asmin prakaraṇe paṭhitās teṣāṃ yad annaṃ tat tvagasthiromādi 
yas tadīyāyās tvaco bhuktāyā doṣaḥ sa evānnasyāpi 
bhuktvāto 'nyatamasyānnam amatyā kṣapaṇaṃ tryaham 
matyā bhuktvā caret kṛcchraṃ retoviṇmūtram eva ca 
tryahaṃ kṣapaṇam abhojanam 
amatyā abuddhipūrvam 
buddhipūrve tu kṛcchraṃ caret 
tac ca kṛcchraṃ smṛtyantaraikavākyatvāt taptakṛcchram 
tatra retoviṇmūtraprāśane taptakṛcchram āmnātam amatyā pāne payo ghṛtam udakaṃ vāyuḥ pratitryahaṃ taptātikṛcchraḥ 
tato 'sya saṃskāraḥ iti 
aprakaraṇe ca prāyaścittavacanaṃ doṣātiśayadarśanārtham 
anyatamasyeti ṣaṣṭhīnirdeśāt parigrahaduṣṭa evedaṃ prāyaścittaṃ manyante na kālasvabhāvasaṃsargaduṣṭe 
śuktaparyuṣitādau caturvidhaṃ hy abhojyam 
kāladuṣṭaṃ śuktaparyuṣitādi 
saṃsargaduṣṭaṃ madyānugatādi 
svabhāvaduṣṭaṃ laśunādi 
parigrahaduṣṭaṃ prakṛtābhojyānnānāṃ yat 
atrocyate 
satyaṃ 
caturvidham abhojyaṃ bhavati 
ṣaṣṭīnirdeśo 'py asti 
kiṃ tu yadi śuktāder nedaṃ prāyaścittaṃ syāt tad iha prakaraṇe teṣām upādānam anarthakam evāpadyeta 
pañcame hi tayoḥ pratiṣedho nāsti 
tasmād iha prāyaścittārtham evaivamādīnām upādānam 
tatra tarhi kim artham 
tatraiva vakṣyāmaḥ 
yady api garhitānādyayor jagdhiḥ abhojyānāṃ tu bhuktvānnam iti ca tat sarvam ekādaśe vibhāgato nirṇeṣyate 
nādyāc chūdrasya pakvānnaṃ vidvān aśrāddhino dvijaḥ 
ādadītāmam evāsmād avṛttāv ekarātrikam 
aviśeṣeṇa śūdrānnaṃ pratiṣiddham 
tasyedānīṃ viśiṣṭaviṣayatocyate aśrāddhinaḥ 
kva punaḥ śūdrānnaṃ pratiṣiddham 
śūdrasyocchiṣṭam eva ca ity atra 
nanu ca tatra śūdrasyocchiṣṭaṃ nānyad annam 
neti brūmaḥ 
evaṃ tatra saṃbandhaḥ śūdrasyānnaṃ nādyāt ucchiṣṭam anyasyāpi 
yat tu prāg vyākhyātaṃ tat pūrveṣāṃ darśanam ity asmābhir api saṃvarṇitam 
aśrāddhinaḥ śrāddhaśabdena pākayajñādikriyā śūdrasya vihitā lakṣyate 
tatas tatkriyānanuṣṭhāyinaḥ 
sacchūdrād anyasya yat pakvam annaṃ tan nādyāt 
aśraddhinaḥ iti vā pāṭhaḥ 
aśraddhāvān ity arthaḥ 
tathā cottaraśloke śraddhāyāḥ prādhānyam evāha vadānyasya iti 
āmaṃ śuṣkaṃ dhānyaṃ taṇḍulādi 
tathā ekarātrikam ekasminn ahani paryāptaṃ na bahu 
śrotriyasya kadaryasya vadānyasya ca vārdhuṣeḥ 
mīmāṃsitvobhayaṃ devāḥ samam annam akalpayan 
yo brāhmaṇaḥ sarvaguṇopetaḥ śrotiryagrahaṇasya pradarśanārthatvāt 
śrotriyo vidvān vihitadharmānuṣṭhānaparaḥ 
kiṃ tu kadaryaḥ kṛpaṇo mitraṃ jñātim atithim arthinaṃ nābhinandati na kasmai kiṃcid api dātum īhate 
itaro vārdhuṣir duṣṭakarmā vṛddhijīvī 
atha vadānya udāraḥ śraddadhāno gṛhāgateṣu parituṣyati śraddhayā bhojanādinā pūjayati 
tayor annaṃ devāḥ samaṃ tulayam akalpayan vyavasthāpitavantaḥ 
yadi nāmaiko guṇavān sādhucaraṇas tathāpi kadaryatayopahataḥ 
uktaṃ hi lobhaḥ sarvaguṇān iva iti 
itaro yadi nāma śraddadhanaḥ tathāpi karmadoṣād apraśastaḥ 
evaṃ mīmāṃsitvā vicārya devair vyavasthā kṛtā tulyam etad iti 
tān prajāpatir āhaitya mā kṛḍhvaṃ viṣamaṃ samam 
śraddhāpūtaṃ vadānyasya hatam aśraddayetarat 
devān prajāpatir āgatyācaṣṭa mā kṛḍhvam evaṃ viṣamaṃ samīkaraṇam anyāyyam 
kaḥ punar anayor adhika iti devā ūcuḥ 
punaḥ prajāpatir āha 
vadānyasya śraddhavato yad annaṃ tat pūtaṃ pavitraṃ śraddayā vārdhuṣeḥ 
itarad yad annaṃ śrotriyasya tat karmaṇopahatam apraśastam 
devaprajāpatisaṃvādo 'rthavādaḥ 
aśraddadhānasya guṇavato 'pi na bhoktavyam ādareṇa śūdrasyāpi bhoktavyam 
śraddhayeṣṭaṃ ca pūrtaṃ ca nityaṃ kuryād atandritaḥ 
śraddhākṛte hy akṣaye te bhavataḥ svāgatair dhanaiḥ 
iṣṭam antarvedi yat kriyate yajñādi karma 
pūrtaṃ tato 'nyatra saṃmānādy adṛṣṭārtham 
te śraddhayā kartavye 
tathā svāgataiś ca dhanaiḥ śobhanenāgacchanti yāni dhanāni śrutaśauryatapaḥkanyādinā 
evam akṣaye 'kṣayaphale bhavataḥ 
yāni tu na svāgatāni nākṣayaphalāni na punar niṣphalāni 
tathā hi tair api svāmyam utpadyate 
tena ca yāgādayaḥ kartavyāḥ 
na ca yāgadānādiprakaraṇe kusīdādipratiṣedhaḥ śruto yena tadaṅgaṃ syāt 
tasmād yāvantaḥ svargotpattihetavaḥ tair arjitena dhanena yāgādayaḥ kartavyāḥ 
phalasya tu prakarṣāpakarṣau bhavataḥ 
ke punas te praśastadhanopāyāḥ 
ata ucyate 
śrutaśauryatapaḥkanyāyājyaśiṣyānvayāgatam 
dhanaṃ saptavidhaṃ śuddhaṃ ubhayo 'py asya tadvidhaḥ 
tatra śrutatapasī pratigrahanimittam 
eko 'pi pratigraho nimittabhedād bhedenokataḥ 
pratigrāhyaguṇā api sāmarthyāt tatra draṣṭavyāḥ 
yadi nātyantaduṣṭo dātā bhavati tadā tasmād āgataṃ śuddhaṃ bhavati 
yājyaśiṣyaśabdābhyāṃ yājanādhyāpane gṛhyete 
anvayāgataṃ pitṛpaitāmahādi 
kanyādānakāle śvaśuragṛhāl labdham 
śauryeṇa kṣatriyasya 
kanyānvayau sarvasādhāraṇau 
kusīdakṛṣivāṇijyaśilpasevānuvṛttitaḥ 
kṛtopakārād āptaṃ ca śabalaṃ samudāhṛtam 
sevā preṣyakaratvaṃ yathecchaviniyojyatā 
anuvṛttiḥ priyatānukūlā 
tatra kusīdakṛṣivāṇijyāny avaiśyasya vaiśyasya praśastāny eva 
sevā dvijātiśuśrūṣā śūdrasya praśastaiva 
anyā tu tasya ninditā 
śabalagrahaṇenācirasthāyitā phalasyocyate 
yāvajjīvaṃ tat phalaṃ bhavati 
pārśvikadyūtacauryārtiprātirūpakasāhasaiḥ 
vyājenopārjitaṃ yac ca tat kṛṣṇaṃ samudāhṛtam 
pārśvikaḥ pārśvasthaḥ utkocādinā dhanam arjayati 
jñātvā dhanāgamaṃ kasyacid ahaṃ te dāpayāmi mahyaṃ tvayā kiṃcid dātavyam iti yo gṛhṇāti sa pārśvikaḥ 
na kartā kārayitā taṭastho na tv ajñatayā gṛhṇāti 
yathā ca gṛhītvādhamarṇāya pratibhūtvenāvatiṣṭhate 
pratūpako dāmbhikaḥ 
kusumbhādyupahitakuṅkumādivikrayo vyājaḥ 
ārtiḥ parapīḍā 
pracchannaharaṇaṃ cauryam 
prasabhaṃ sāhasam 
nanu cauryasāhasābhyāṃ svāmyam eva nāsti tannimitteṣv apaṭhitatvāt svāmī rikthakrayasaṃvibhāgaparigrahādhigameṣu iti tathā vidyāśilpaṃ bhṛtiḥ sevā ityādi tathā sapta vittāgamā dharmyāḥ iti ca 
athāsmād eva vacanāt svāmyakāraṇatvam anyor iti 
kathaṃ tarhi balād bhuktaṃ na jīryati iti 
kecit tāvad āhuḥ 
naivāyaṃ pāṭho 'sti dyūtacauryārti iti api tu vairyārti iti 
vairiṇaḥ sakāśād yad gṛhyate saṃdhānakāle yady etāvad dadāsi tadā tvayā saṃdhiṃ karomi śaktivihīnatayā dadāti 
sāhasam api na prasahya haraṇam kiṃ tarhi yat prāṇasaṃdehenārjyate potayātratayā rahasi rājapratiṣiddhapratikrayeṇa ca 
anye tu manyante 
naiva balād apaharaṇena svāmyaṃ bhogena vā jaraṇaṃ virudhyate yato balaṃ prathamam apahārakāle tv asaty api bala upekṣayā bhogas tatra svāmyam 
yatra tv ārambhāt prabhṛti sarvakāliko balopabhogas tatra jīryatīti kathyate 
tasmād ubhayam aviruddham 
idaṃ yuktaṃ yac cauryasāhasābhyāṃ svatvānutpattiḥ pāṭhavibhāgakṛtatvāt anyaiś ca smṛtikāraiḥ svatvahetuṣv aparigaṇanāt 
dānadharmaṃ niṣeveta nityam aiṣṭikapaurtikam 
parituṣṭena bhāvena pātram āsādya śaktitaḥ 
dānadharmaś ca taḍāgādiḥ 
smāhāradvandvaḥ 
atha vā dānaṃ ca tad dharmaś cāsāv iti 
dharmagrahaṇena prītyādinā niyamabhāvam āha 
bhāvena tuṣṭena prasannena cittena pātram āsādya vratādidānaṃ ca 
evaṃ paurtikaṃ bahirvedikam 
yat kiṃcid api dātavyaṃ yācitenānasūyatā 
utpatsyate hi tat pātraṃ yat tārayati sarvataḥ 
yat kiṃcit svalpam api yācitena abhyarthitena dātavyam 
pātrāpātrasaṃdehe asati niścaye kiṃcid dātavyaṃ nātibahu 
vacanāc ca saṃdehe na dātavyam 
utpatsyate kadācit pātram asau bhaviṣyati 
kiṃbhūtam yat pātraṃ tārayati rakṣati sarvato narakapātahetoḥ sarvasmād enasaḥ 
yad uktam vedatattvārthaviduṣe brāhmaṇāya iti tatrāyaṃ saṃdehāśraya īṣaddravyaviṣayo 'pavādaḥ 
vāridas tṛptim āpnoti sukham akṣayam annadaḥ 
tilapradaḥ prajām iṣṭāṃ dīpadaś cakṣur uttamam 
tṛptiḥ kṣutpipāsābhyām apīḍanam 
tac cāḍhyasyārogasya ca bhavati 
tena bahudhanatvam arogatā ca phalam uktaṃ bhavati 
akṣayaṃ sukham 
aviśeṣitatvān nopakaraṇaṃ sukhaṃ pratīyate 
akṣayaṃ yāvajjīvikam ity arthaḥ 
annadaḥ saktvodanādi siddham annam āmaṃ ca taṇḍulādi 
dīpasya dānaṃ catuṣpathe brāhmaṇasabhāyāṃ vā 
bhūmido bhūmim āpnoti dīrgham āyur hiraṇyadaḥ 
gṛhado 'gryāṇi veśmāni rūpyado rūpam uttamam 
bhūmer ādhpatyaṃ prāpnoti 
hiraṇyaṃ suvarṇam 
rūpyada uttamaṃ rūpaṃ labhate 
vāsodaś candrasālokyam aśvisālokyam aśvadaḥ 
anaḍuhaḥ śriyaṃ puṣṭāṃ godo bradhnasya viṣṭapam 
candra iv lokyate sarvasya priyadarśano bhavati 
itihāsadarśane candraloko nāma svargasthānaviśeṣas tam āpnoti 
aśvinām aśvavatāṃ sālokyaṃ bahvaśvatāṃ prāpnoti 
darśane punar aśvinor lokam āpnoti 
anaḍvān puṅgavaḥ śakaṭavahanasamarthas taṃ dadataḥ puṣṭā mahatī śrīr go'jāvidhanadhānyādisaṃpad bhavati 
bradhna ādityas tasya viṣṭapaṃ sthānam āpnoti 
mahātejāḥ sarvasyopari bhavati 
svargo vā bradhnaviṣṭapam 
smṛtyantare 'naso viśeṣāśrayaḥ phalaviśeṣaḥ śrūyate 
hemaśṛṅgī rūpyakhurā suśīlā vastrasaṃvṛtā 
sakāṃsyapātrā dātavyā kṣīriṇī gauḥ sadakṣiṇā 
sudakṣiṇā iti pāṭhe 'nyad api suvarṇādi tatra dātavyam 
śobhanārthe vā suśabdaḥ paṭhitavyaḥ 
sā gauḥ śobhanā dakṣiṇādānam 
kāṃsyopadohā iti pāṭhāntaram 
kāṃsyaṃ nāma parimāṇaviśeṣaḥ 
tatropaduhyate bahukṣīretyarthaḥ 
muktālāṅgalabhūṣitāṃ bhūmiṃ tu rūpasaṃcchannāṃ kṛtvā ityādismṛtyantaradṛṣṭo vidhiḥ phalaviśeṣārthināśrayaṇīyaḥ 
tathā
kapilā cet tārayati bhūya ā saptamāt kulāt 
savatsā romatulyāni yugāny ubhyatomukhī 
vatsavatyāḥ kapilāyā dāna etat phalam 
ubhayatomukhī dīyamānā romatulyāni varṣasahasrāṇi svargaṃ prāpayati tārayati pāpān mocayati 
bhārate sarvaphalaṃ godānam uktam 
vāryādīny api svargaphalāni śrūyante 
bhūmipaśvannavastrāmbhastilasarpiṣpratiśrayān 
naiveśikam atha svarṇaṃ datvā svarge mahīyate 
naiveśikaṃ veśma 
yānaśayyāprado bhāryām aiśvaryam abhayapradaḥ 
dhānyadaḥ śāśvataṃ saukhyaṃ brahmado brahmasārṣṭitām 
aiśvaryam īśvaratvaṃ prabhutvam 
sukhitvaṃ saukhyam 
dhānyāni vrīhimāṣamudgādīni 
tilānāṃ phalāntaram uktam 
brahma vedaḥ tad dadāti yo 'dhyāpayati vyākhyāti ca 
brahmasārṣṭitā 
arṣaṇam ṛṣṭiḥ 
samā ṛṣṭir yasya asau sārṣṭiḥ 
chāndasatvāt samānasya sabhāvaḥ 
ṛṣi gatau 
arṣaṇaṃ vā sārṣṭiḥ 
tadbhavā sārṣṭitā 
ubhayathāpi brahmaṇaḥ samānagatitvam etat tulyatvam ity uktaṃ bhavati 
sarveṣām eva dānānāṃ brahmadānaṃ viśiṣyate 
vāryannagomahīvāsastilakāñcanasarpiṣām 
pūrvasya vidher arthavādaḥ 
dīyanta iti dānāni deyadravyāṇi 
dānakriyaiva vā dānam 
brahmadānaṃ vedādhyayanavyākhyāne 
vāryādīnāṃ sarvadānottamatvād grahaṇam 
yena yena tu bhāvena yad yad dānaṃ prayacchati 
tat tat tenaiva bhāvena prāpnoti pratipūjitaḥ 
bhāvaśabdo 'yaṃ cittadharme vartate 
yādṛśena bhāvena prasannena cittena śraddhayādareṇa dadāti tādṛśenaiva labhate 
athāśraddhayāvajñayā kliṣṭaṃ paribhūya dadāti so 'pi tathaiva prāpnoti 
yad yad api na dravyajātyabhiprāyam 
kiṃ tarhi phalam 
etad ucyate 
tāṃ tāṃ prītiṃ tat tad dravyasādhyaṃ prāpnoti 
jātyabhiprāye hy āturāyauṣadhadāne auṣadha evaṃ labhyeta 
tac cāvyādhitasyānupayogīti so 'py ākṣipyeta 
tasmāt yādṛśy ullāsādy asya prītis tādṛśīṃ caiva prāpnoti 
ataś ca sarvadaivauṣadhadāna arogitvam uktaṃ bhavati 
atha vā idaṃ me syād iti yā phalakāmanā sa bhāvaḥ 
yat phalam abhisaṃdhāya yad yad dravyaṃ dadāti tat tat prāpnoti 
tenaiva bhāvena tayaivecchayā yad evecchati tad eva labhata ity uktaṃ bhavati 
sarvaphalatvaṃ sarvadravyāṇāṃ pradarśitaṃ bhavati 
yo 'rcitaṃ pratigṛhṇāti dadāty arcitam eva vā 
tāv ubhau gacchataḥ svargaṃ narakaṃ tu viparyaye 
pūjāpūrvakaṃ dātavyam 
tādṛśam eva ca pratigrahītavyam 
nāvajñayā dātavyam iti ślokasya tātparyam 
arcitam iti kriyāviśeṣaṇam 
na vismayeta tapasā vaded iṣṭvā ca nānṛtam 
nārto 'py apavaded viprān na datvā parikīrtayet 
tapasānuṣṭhitena vismayaṃ na kuryāt 
atitīvraṃ tapo mayā kṛtaṃ suduścaram ity evaṃ manasi na kartavyam 
iṣṭvā yāgaṃ kṛtvā anṛtaṃ na vadet 
aviśeṣeṇa pratiṣiddhasyāpi puruṣārthatayā punaḥ pratiṣedho yāgāṅgatvajñāpanārthaḥ 
pratiṣedhātikrame hi jyotiṣṭomāder aṅgahīnatā bhavati 
ārtaḥ pīḍito 'pi brāhmaṇair na tān apavaden na nindeta 
datvā gavādi dravyaṃ na kasyacid agrataḥ parikīrtayed idaṃ mayā dattam 
yajño 'nṛtena kṣarati tapaḥ kṣarati vismayāt 
āyur viprāpavādena dānaṃ ca parikīrtanāt 
pūrvasya pratiṣedhasyārthavādo 'yam 
anṛtena hetunā yajñaḥ kṣarati sravati niṣphalo bhavati 
yad arthaṃ kṛtaṃ tan na saṃpadyate 
evaṃ sarvatra 
dharmaṃ śanaiḥ saṃcinuyād valmīkam iva puttikāḥ 
paralokasahāyārthaṃ sarvabhūtāny apīḍayan 
mahati dāne mahati ca tapasi mahati ca yajñe jyotiṣṭomādau yady asamarthas tadā nodāsīnena bhavitavyam 
kiṃ tarhi śanaiḥ śanaiḥ svalpena dānena svalpena tapasā yathāśakti paropakareṇa japahomābhyāṃ smārtābhyāṃ dharmaḥ saṃcetavyaḥ 
yathā mṛtsaṃghātaṃ puttikāḥ pipīlikāḥ saṃcinvanti 
paralokasahāyārtham iti dharmaphalānuvādaḥ 
sarvabhūtāny apīḍayan 
yācñayā dharmārthayā bhūtānāṃ pīḍā na kartavyā 
nāmutra hi sahāyārthaṃ pitā mātā ca tiṣṭhataḥ 
na putradāraṃ na jñātir dharmas tiṣṭhati kevalaḥ 
bhūtānuvādo 'yam 
amutra janmāntare sahāyārthaṃ narakādiduḥkhād uddharaṇārthaṃ na kasyacit suhṛdbāndhavādeḥ śaktir asti 
kevala eva jīvatā yo dharmaḥ kṛtaḥ sa tam uddharati 
ekaḥ prajāyate jantur eka eva pralīyate 
eko 'nubhuṅkte sukṛtam eka eva ca duṣkṛtam 
yathā jantuḥ prāṇī eka eva jāyate na suhṛdbāndhavādinā saha eka eva pralīyate na suhṛdo bāndhavāḥ sahamaraṇam anubhavanti 
yadi nāma bhāryānyo vā bhakto janas tanmaraṇakāla ātmānaṃ hanyāt tathāpi pṛthag evāsau maraṇakriyā 
anayā na garbhaikyam atrivad anubhavanti 
evaṃ sukṛtaduṣkṛte api pṛthag evānubhavanti 
nanu ca na putradāram ity uktam 
yāvatā putraḥ śrāddhādikriyayā pitur upakaroty eva mṛtasya evaṃ bhāryāpi 
satyam 
dhārmikasyaiva tādṛśaḥ putro bhavatīti tatparam etat 
yathā jīvataḥ kasyacid dhastagrāhikayā kaścit sahāyo bhavati evaṃ mṛtasya putro dharmadvāreṇaivopakaroti 
mṛtaṃ śarīram utsṛjya kāṣṭaloṣṭasamaṃ kṣitau 
vimukhā bāndhavā yānti dharmas tam anugacchati 
saha gacchati 
idaṃ pratyakṣasiddhaṃ prasaṃkhyānārtham ucyate 
mṛtasya śarīraṃ kṣitāv utsṛjya kāṣṭham iva niṣprayojanaṃ vimukhā bāndhavāḥ pratigacchanti 
dharmas tu kevalaṃ puruṣam anugacchati 
tasmād dharmaṃ sahāyārthaṃ nityaṃ saṃcinuyāc chanaiḥ 
dharmeṇa hi sahāyena tamas tarati dustaram 
upasaṃhāro 'yam 
dustaraṃ tamaḥ kṛcchreṇa yat tīryate 
tamo duḥkham 
tad api dharmeṇa sahāyena sutaraṃ bhavati 
na hi tādṛśe tamasi majjatīty arthaḥ 
dharmapradhānaṃ puruṣaṃ tapasā hatakilbiṣam 
paralokaṃ nayaty āśu bhāsvantaṃ khaśarīriṇam 
dharmaḥ pradhānaṃ yasyāsau dharmapradhānaḥ dharmaparāyaṇaḥ yathāvihitakarmānuṣṭhāyī 
tapasā hatakilbiṣam 
kathaṃcit pramādakṛtavyatikrame tapasā prāyaścittena hatakalmaṣaṃ śātravyatikrame jāto 'sau doṣas tasmiṃs tatprāyaścittena naṣṭe paralokaṃ nayati bhāsvantaṃ paralokaṃ devasthānaṃ svargādi nayati prāpayati 
kaḥ prakṛtatvād dharma eva 
śarīriṇaṃ puruṣam 
khena śarīreṇa khaśarīrī 
na yathānyeṣāṃ puruṣāṇāṃ pāñcabhautikaṃ śarīram evaṃ tasya 
kiṃ tarhi kham eva śarīraṃ brahma 
vibhutvam anenocyate 
uttamair uttamair nityaṃ saṃbandhān ācaret saha 
ninīṣuḥ kulam utkarṣam adhamān adhamāṃs tyajet 
bahuprakāratvād uttamasya tadapekṣā vīpsā 
kaścij jātyotkṛṣṭaḥ kaścid vidyayā kaścic chīlena 
atha vā saṃbandhibhedād yaḥ kaścit saṃbandho yena kenacid uttamena yogyaḥ 
uttamair uttamair jātyādibhir utkṛṣṭaiḥ kanyādānādilakṣaṇān saṃbandhān ācaret kuryān ninīṣur netuṃ prāpayitum icchuḥ kulam utkarṣaṃ śraiṣṭhyam 
adhamān adhamāṃs tyajet 
uttamair eva vidhānād adhamānāṃ tyāge siddha uttamāsaṃbhave madhyamānujñānārthaṃ tyāgavacanam 
adhamā nikṛṣṭāḥ 
uttamān uttamān eva gacchan hīnāṃs tu varjayan 
brāhmanaḥ śreṣṭhatām eti pratyavāyena śūdratām 
uttamān gacchaṃs taiḥ saha saṃbandhaṃ kurvan brāhmaṇaḥ śreṣṭhatām eti 
brāhmaṇagrahaṇaṃ kṣatriyavaiśyayor api pradarśanārtham 
pratyavāyena viparītācaraṇena hīnaiḥ saha saṃbandhena prātilomyena śūdratāṃ gacchati 
jāter anapāyāt tattulyatāṃ prāpnotīty uktaṃ bhavati 
dṛḍhakārī mṛdur dāntaḥ krūrācārair asaṃvasan 
ahiṃsro damadānābhyāṃ jayet svargaṃ tathāvrataḥ 
kartavyeṣu dṛḍhaniścayo dṛḍhakārī 
yat karoti tad avaśyaṃ samāpayati na punaḥ kāryam ārabhyāsamāpya nivartate 
nānavasthita ity arthaḥ 
tad uktam prārabdhasyāntagamanam 
mṛdur aniṣṭhuraḥ 
krūrācāraiḥ stenādibhir na saṃbandhaḥ 
taiḥ saha saṃbandham akurvan 
tathā damadānābhyāṃ svargaṃ jayet prāpnuyāt 
tathāvrataḥ 
etad vrataṃ niyamaṃ dhārayan 
damasya pṛthag upādānād dānto dvandvasahiṣṇur draṣṭavyaḥ 
edhodakaṃ mūlaphalam annam abhyudyataṃ ca yat 
sarvataḥ partigṛhṇīyān madhv athābhayadakṣiṇām 
edhaḥ indhanaṃ kāṣṭhādi 
annaṃ pakvam āmaṃ vā 
abhyudyatam abhimukham upanītam 
etat sarvataḥ pratigrahītavyam 
patitābhiśastacaṇḍālādipratilomavarjaṃ śūdrād anyasmād vā īṣatpāpakarmaṇaḥ 
madhu mākṣikam 
abhayaṃ dakṣiṇeva 
dṛṣṭāntārtham etat 
pratigraho hi parakīyasya dravyasya tadicchayā svīkāraḥ na cānnarūpatā 
na hy atra kasyacit svāmyaṃ nivartate na ca kasyacid upajāyate 
ataḥ stutyā dakṣiṇāśabdaprayogaḥ 
yathā caṇḍālādibhyo 'py araṇye kāntāre vā rakṣā caurādibhyo 'ṅgīkriyamāṇā na doṣāya evam etad edhādi gṛhyamāṇaṃ na doṣāya 
anāpadi cāyaṃ vidhiḥ 
āpadi tu caṇḍālādibhyo 'pi vakṣyati 
abhyudyataśabdaś cānnenaiva saha saṃbadhyate pratyāsattyā naidhādibhiḥ 
ata edhādiṣu yacñāviruddhā 
dhārmikebhyo dvijātibhyaḥ kartavyas tu parigrahaḥ ity adhārmikebhyo dvijebhyaḥ śūdrāc cāprāptaḥ 
iṣyate ca dravyaviśeṣopayācñā 
tadartham idam 
āhṛtābhyudyatāṃ bhikṣāṃ purastād apracoditām 
mene prajāpatir grāhyām api duṣkṛtakarmaṇaḥ 
edhād atirekeṇa yad anyad dravyaṃ tasyāpy anena viśeṣeṇa grāhyatocyate 
bhikṣāśabdaś ca praśaṃsāyāṃ prayuktaḥ na bhikṣaiva vivakṣitā yady apy ayaṃ siddhānnālpatāvacanaḥ 
bhikṣā kila svalpatvān nātīva doṣāvahā brahmacāriṇaś ca sārvavarṇikī vihitā 
evam anyad apy anena viśeṣeṇa tattulyaṃ dṛṣṭam 
bhikṣāśabdasyaivaṃvidhārthavivakṣayā prayogaḥ 
tathā hi mahābhārate
gatvā hy ubhau bhārgavakarmaśālāṃ
pārthau pṛthāṃ prāpya mahānubhāvau 
tau yājñasenīṃ paramapratītau
bhikṣety athāvedayatāṃ narāgryau  iti 
āhṛtopahṛtā taṃ deśamānītā yatra pratigrahītā sthitaḥ 
abhyudyatā agre sthāpitā vacaneneṅgitena vā gṛhyatām iti niveditā 
purastāt pūrvam apracoditā ayācitā pratigrahītrā svayaṃ paramukhena vā dātrā pūrvaṃ noktam idaṃ me dravyam asti tat prasādam āśritya gṛhyatām iti kevalam atarkitopapāditā tatkāla eva darśitābhiprāyā 
tādṛśīṃ bhikṣāṃ prajāpatir hiraṇyagarbho mene manyate sma 
kim iti duṣkṛtakarmaṇo 'pi sakāśād grāhyeti 
duṣkṛtaṃ pāpaṃ karma yasyāsau duṣkṛtakarmā 
nāśnanti pitaras tasya daśavarṣāṇi pañca ca 
na ca havyaṃ vahaty agnir yas tām abhyavamanyate 
athāgrahaṇanindārthavādaḥ 
atha yo yatraitām avadhīrayati tasya pitaraḥ śrāddhaṃ nāśnanti na pratīcchantīti 
agniś ca devebhyo havyaṃ na vahati 
pitryād daivāc ca karmaṇo na phalaṃ labhyata ity arthaḥ 
atra kaścid āha 
anupayujyamānam api dātur anugrahārtham avaśyam īdṛśaṃ grahītavyam 
tat tv ayuktam 
nirdoṣatāsyāyācitapratigrahasyocyate 
pratiprasavo hy ayam 
pratiṣiddhasya ca pratiprasavo bhavati 
laukikyā cārtitayā prāptiḥ pratiṣiddhā saiva pratiprasūyate 
śayyāṃ gṛhān kuśān gandhān apaḥ puṣpaṃ maṇīn dadhi 
dhānā matsyān payo māṃsaṃ śākaṃ caiva na nirṇudet 
śayyādīny anāhṛtāny api na nirṇuden na pratyācakṣīta 
yadi gṛhe 'vasthitāni dravyāṇi kaścid ucyate ca idam idam āharāmi etat partīkṣyatām tadā na pratyākhyeyāni 
gurūn bhṛtyāṃś cojjihīrṣann arciṣyan devatātithīn 
sarvataḥ pratigṛhṇīyān na tu tṛpyet svayaṃ tataḥ 
gurava upadeśātideśair bahavaḥ 
bhṛtyā āśritāḥ smṛtyantare tu saṃkhyātāḥ 
vṛddhau tu mātāpitarau bhāryā sādhvī sutaḥ śiśuḥ 
tān uddhartum icchuḥ kṣudhāvasannān 
devatātithīṃś cārciṣyan nityakarmasaṃpatyartham ityarthaḥ 
sarvataḥ pratigṛhṇīyāt sādhubhyo 'sādhubhyaś ca 
na tu tṛpyet svayaṃ tataḥ 
tṛptiḥ kṣunnivṛttir upabhogaś ca tan na kuryāt 
gurvādiprayojanam eva tad grahītavyaṃ na tv ātmārtham 
kathaṃ tarhy ātmā yāpayitavyaḥ 
ata āha 
guruṣu tv abhyatīteṣu vinā vā tair gṛhe vasan 
ātmano vṛttim anvicchan gṛhṇīyāt sādhutaḥ sadā 
abhyatīteṣv atīteṣu vinā vā taiḥ jīvanto 'pi yadi pṛthag vasanti 
gurugrahaṇaṃ sarveṣāṃ ca bhṛtyānām api pradarśanārtham 
ātmano vṛttiṃ jīvanaṃ pratīcchan arthayamānaḥ sādhubhyaḥ dhārmikebhyaḥ pratigṛhṇīyāt 
jāter atrānupādānāt śūdrād api dhārmikād asti parigrahaḥ 
tad uktaṃ nādyāc chūdrasya ityādi 
ārdhikaḥ kulamitraṃ ca gopālo dāsanāpitau 
ete śūdreṣu bhojyānnā yaś cātmānaṃ nivedayet 
ardhasīrī ardhikaḥ kuṭumbī bhūmikarṣaka iti ya ucyate 
gopāladāsau saṃbandhiśabdau 
yo yasya gāḥ pālayati sa tasya bhojyānnaḥ 
yaś cātmānaṃ nivedayet 
ahaṃ tvaccharaṇaḥ tvayi viśrabdho vatsyāmi ity evaṃ ya ātmānam arpayati so 'pi bhojyānnaḥ 
yādṛśo 'sya bhaved ātmā yādṛśaṃ ca cikīrṣitam 
yathā copacared enaṃ tathātmānaṃ nivedayet 
ātmanivedanam eva vyaktīkaroti 
asya śūdrasya yādṛśa ātmā bhavet yatkulīno yaddeśo yacchilpaś ca 
yac cikīrṣitam 
anekakāryeṇa tvām aham āśrito dharmeṇa anyena vā prayojanena rājakularakṣādinā 
yathā vopacarec chilpenānena tvāṃ seve pādavandanādi gṛhakṛtyakaratve sarvasmin nivedita ātmā nivedito bhavati 
anye tu ātmā vai putranāmāsi ity apatyavacanam ātmaśabdaṃ manyamānāḥ yasya śūdrasya kāmataḥ pravṛttā duhitā vivāhyate tasyānena bhojyānnatocyata ity āhuḥ 
tad ayuktam 
na tāvad ayam ātmaśabdo duhitari vispaṣṭaṃ prayuktaḥ 
putraśabdo hi puṃsy eva prasiddhataraḥ 
na ca parokṣaśabdopadeśena kiṃcit prayojanam 
etāvad eva vaktuṃ yuktaṃ dadyād duhitaraṃ ca ya iti 
anye tv ardhikādigrahaṇaṃ śūdropalakṣaṇārthaṃ varṇayanti 
tena pāraśavasya śvaśurasya ca bhojyānnatā siddhā bhavati 
yo 'nyathā santam ātmānam anyathā satsu bhāṣate 
sa pāpakṛt tamoloke stena ātmāpahārakaḥ 
anyathā bhūtam adhārmikaṃ santaṃ satsu śiṣṭeṣv anyathā bhāṣate dhārmiko 'ham iti 
anyena vā prayojanena cāśrito 'nyad darśayati sa sarveṣāṃ pāpakṛtām adhikatamaḥ pāpakṛt 
stenaś cauraḥ 
ātmāpahārako 'nyaś cauro dravyam apaharaty ayaṃ punar ātmānam eveti nindātiśayaḥ 
vācy arthā niyatāḥ sarve vāṅmūlā vāgviniḥsṛtāḥ 
tāṃ tu yaḥ stenayed vācaṃ sa sarvasteyakṛn naraḥ 
śabdārthayor nityasaṃbandhād vāci śabde 'rthā niyatā ucyante 
vāṅmūlā vaktuḥ svābhiprāyaprakāśanasya tadadhīnatvāt tanmūlā ucyante 
vāco viniḥsṛtāḥ saṃbhūtāḥ śrotur api pratipattes tattulyatvād vāgviniḥsṛtā ucyante 
na cātra paunaruktyāśaṅkāparihāre prayatitavyam anuvādatvād asya yathākathaṃcid vastuparihāratvāt 
tāṃ vācaṃ yaś corayati muṣṇāty anyad uktvānyad anutiṣṭhaty anyenābhiprāyeṇa saṃgacchate 'nyac ca darśayati sa sarvasteyakṛt 
nāsti tad dravyaṃ suvarṇādi yat tena nāpahṛtaṃ bhavatīti nindārthavādo 'nṛtavacanasya 
maharṣipitṛdevānāṃ gatvānṛṇyaṃ yathāvidhi 
putre sarvaṃ samāsjya vasen mādhyasthyam āsthitaḥ 
gṛhasthasyaivedaṃ prakārāntaram ucyate 
maharṣīṇām ānṛṇyaṃ svādhyāyena pitṝṇām apatyotpādanena devānāṃ yajñair yathoktam tribhir ṛṇair ṛṇavā iti gatvā kṛtvaitat trayaṃ putre prāptavyavahāre sarvagṛhakuṭumbavyavahāraṃ samāsajya saṃnyasya vased gṛha eva 
mādhyasthyam āsthitas tyaktāhaṃkāraḥ 
idaṃ me dhanam idaṃ me putradāram idaṃ me dāsīdāsam iti svabuddhiṃ saṃtyajyāsīta 
nāhaṃ kasyacin na kaścin mameti tyaktasvatṛṣṇatā mādhyasthyam 
ayaṃ ca saṃnyāsaḥ kāmānāṃ ca dṛṣṭānāṃ ca karmaṇām na sarveṣām 
uttaratra darśayiṣyāmaḥ 
ekākī cintayen nityaṃ vivikte hitam ātmani 
ekākī cintayāno hi paraṃ śreyo 'dhigacchati 
kṛte sarvakarmasaṃnyāsa idaṃ tasya viśeṣataḥ kartavyam 
ekākī asahāyaḥ sann avidyamānasaṃbhāṣaṇo 'nākule vivikte nirjane rahasi cintayed dhyāyed dhitam ātmany upaniṣatsu yā brahmopāsanā vihitās tā abhyaset 
taccintayā tadabhyāse paraṃ śreyo mokṣākhyam adhigacchati prāpnoti 
eṣoditā gṛhasthasya vṛttir viprasya śāśvatī 
snātakavratakalpaś ca sattvavṛddhikaraḥ śubhaḥ 
adhyāyārthopasaṃhāraḥ 
eṣā vṛttir viprasya gṛhasthasyoktā 
śāśvatī nityā 
anityā tv āpadi yā vakṣyate 
vipragrahaṇād brāhmaṇasyaiva snātakavratānāṃ kalpo vidhiḥ 
satvaṃ nāmātmaguṇas tasya vṛddhikaraḥ 
śubhaḥ praśastaḥ 
praśaṃsaiṣā 
anena vipro vṛttena vartayan vedaśāstravit 
vyapetakalmaṣo nityaṃ brahmaloke mahīyate 
sarvasyāsya phalakathanam etat 
anena vipro vartayan vartamāno vedaśāstravid vyapetakalmaṣaḥ pratiṣedhāparādhajaṃ pāpaṃ kalmaṣaṃ tadvyapetaṃ vyapanītaṃ prāyaścittaiḥ 
tenaitad uktaṃ bhavati 
vihitakaraṇāt pratiṣiddhasyānāsevanāt kathaṃcit kṛtasya prāyaścittair niṣkrītatvāt 
brahmaloke mahīyate brahmaloke sthānaviśeṣe mahimānaṃ prāpnoti 
darśanāntaraṃ brahmarūpaḥ sampadyata iti siddham 
iti mānave dharmaśāstre bhṛguproktāyāṃ saṃhitāyām
caturtho 'dhyāyaḥ 
iti bhaṭṭavīrasvāmisūnor bhaṭṭamedhātithiviracite
manubhāṣye caturtho 'dhyāyaḥ 
atha pañcamo 'dhyāyaḥ
śrutvaitān ṛṣayo dharmān snātakasya yathoditān 
idam ūcur mahātmānam analaprabhavaṃ bhṛgum 
brahmacārigṛhasthyor adhyāyatrayeṇa ye dharmā vihitās tāñ chrutvā ṛṣayo marīcyādayo bhṛgum ācāryam idaṃ vakṣyamāṇaṃ vastv abruvan pṛṣṭavantaḥ 
nanu cātra snātakasyeti śrūyate 
tatra brahmacārigrahaṇaṃ kim artham 
ucyate 
vṛttasaṃkīrtanam etat 
brahmacāriṇo dharmā uktā eva 
mahātmānam analaprabhavam iti ca bhṛguviśeṣaṇam 
analād agneḥ prabhava utpattis yasya tam 
nanu prathame 'dhyāye ahaṃ prajāḥ sisṛkṣuḥ ity atra manor apatyaṃ bhṛgur uktaḥ 
satyam 
arthavādaḥ 
amutra agneḥ sakāśād bhṛgor janma śrutaṃ taddarśanenaivam uktam 
tathā ca nāma nirvacanam 
bhṛṣṭād retasaḥ prathamam udadīpyata tad asāv ādityo 'bhavat yad dvitīyam āsīt tad bhṛguḥ iti 
upacārato vaitad ucyate 
tejasvitāsāmānyād agner iva prasava iti 
na cātrābhiniveṣṭavyaṃ kataraḥ pakṣo yukta iti 
anidaṃparatvād asya śāstrasya 
sarva evāyaṃ praśnaprativacanasaṃdarbho vakṣyamāṇasyānnadoṣasya gauravajñāpanārthaḥ 
parigrahaduṣṭād annasvabhāvaduṣṭaṃ gurutaram iti 
saṃbandhidoṣāt svarūpadoṣo balavān antaraṅgatvāt 
nanu ca pūrvaṃ bahutaraṃ prāyaścittaṃ śrūyate amatyā kṣapaṇaṃ tryaham iti 
idaṃ tu śeṣeṣūpavased ahaḥ iti 
tat katham asya gurutaratvam 
ucyate 
laśunādyapakṣam etat 
teṣu hi matyā jagdhvā patet iti patitaprāyaścittaṃ bhavati  
evaṃ yathoktaṃ viprāṇāṃ svadharmam anutiṣṭhatām 
kathaṃ mṛtyuḥ prabhavati vedaśāstravidāṃ prabho 
yan maharṣibhiḥ pṛṣṭaṃ tad idānīṃ darśayati 
evam iti śāstravyāpāraparāmarśaḥ 
yathoktam iti śāstrārthaṃ parāmṛśati 
etena śāstrasaṃdarbheṇa yādṛśo dharma uktas tatpunas tam anutiṣṭhatāṃ dvijātīnām 
vipragrahaṇasya darśanārthatvād vakṣyati etad uktaṃ dvijātīnām iti 
kathaṃ mṛtyuḥ prabhavati snātakāvasthāyāṃ brahmacaryāvasthāyāṃ vā 
yataḥ paripūrṇāyurbhis tair bhavituṃ yuktaṃ puruṣāyuṣajīvibhiḥ 
śatavarṣaṃ puruṣāṇām āyus tataḥ purāpamṛtyunā maraṇam eṣāṃ na yuktam 
yata uktam ācārāl labhate hy āyuḥ japatāṃ juhvatām iti 
na tān uvāca dharmātmā maharṣīn mānavo bhṛguḥ 
śrūyatāṃ yena doṣeṇa mṛtyur viprān jighāṃsati 
anabhyāsena vedānām ācārasya ca varjanāt 
ālasyād annadoṣāc ca mṛtyur viprān jighāṃsati 
nanu ca svadharmam anutiṣṭhatām iti praśnena yuktam yena doṣeṇa iti uttaraś ca grantho naivopapadyate 
ucyate 
anabhyāsenetyādidṛṣṭāntatvenocyate 
yathā bhavadbhiḥ pratipannā vedānabhyāsādayaḥ purāyuṣo maraṇahetavaḥ evaṃ vakṣyamāṇo 'nnadoṣaḥ 
satsv api vedābhyāsādiṣu na tāvat svadharmo yaḥ pūrvatra kathitaḥ kiṃ tv ayam annadoṣo garīyastaraḥ 
pṛthak prakaraṇāc caitad abhidhīyate   
laśunaṃ gṛñjanaṃ caiva palāṇḍuṃ kavakāni ca 
abhakṣyāṇi dvijātīnām amedhyaprabhavāni ca 
laśunādayaḥ padārthā loke prasiddhā eva 
kavakaśabdo jātiśabdaḥ 
kvacit kṛyākur iti prasiddhe 'rthe manyate 
chatrākāni kavakāny eva 
tathā hi kavakaśabdena pratiṣiddhaṃ chatrākaśabdena prāyaścittaṃ vakṣyati chatrākaṃ viḍvarāhaṃ ca iti 
na ca chatrākaṃ nāma padārthāntaraṃ prasiddham 
na cākṣaravarṇasāmānyena yo yac chatrākāras taṃ taṃ chatrākam iti yuktaṃ pratipattum 
tathā sati suvarcalādīnāṃ samācāravirodhī pratiṣedhaḥ prāpnoti 
tasmād yāny eva kavakāni tāny eva chatrākāṇi 
tathā ca niruktakāraḥ kṣuṇṇam ahicchatrakaṃ bhavati yat kṣudyate iti 
tena yāny etāni bhūmāv akṛṣṭāyām anupūrvajāyāṃ ca sitavarṇāni jāyante tāni ca kavakāni 
vakṣyati ca bhaumāni kavakāni iti 
darśitaṃ ca padā kṣuṇṇam iva iti 
pādaprahāreṇa yāni kṣudyante 
yato yāni vṛkṣād gulmāj jāyante teṣāṃ tadākārāṇām pratiṣedhaḥ 
kukuṇḍāni kavakāni vaidyake vyākhyātāni 
etac ca vyākhyānaṃ na gavādiśabdavat 
śāke kavakaśabdo loke ca prayujyate 
ato 'sya samācārād vaidyakādiśāstrārthe niścayaḥ 
pradarśitaś cāsau 
laśunādīnāṃ tu samānavarṇagandhā api viṣṇunā pratiṣiddhāḥ 
pārāśarikāyāṃ tu śabdenaiva niṣedhaḥ prāyaścittaviśeṣārtha uktaḥ cāndrāyaṇam iti 
tena lavatakakarṇikārādīnāṃ pratiṣedhaḥ 
amedhyaprabhavāny amedhyajātāni ca saṃsargajātāni 
anye tv āhur mūlavāstūkavat kevalāmedhyaprabhavānāṃ yuktaḥ pratiṣedhaḥ 
tataś ca yāny adhikapuṣṭyarthaṃ dhānyaśākādīny amedhyakṣetrajātāni saṃsṛjyante tāni na duṣyantīti 
tad ayuktam śruteḥ sarvasyāpy abhakṣyatvād 
ihāpi ca yady amedhyasaṃsargam antareṇa na kiṃcid vastūtpadyate tataḥ syād api 
yatas tu kiṃcin medhyāj jāyate kiṃcit saṃsṛṣṭāt tato 'yaṃ pratiṣedhaḥ kevale 'medhyaprabhave na saṃsṛṣṭe avatiṣṭhate 
māṃsasya saty api śukraśoṇitāmedhyaprabhavatve nāyaṃ pratiṣedhaḥ pṛthakprakaraṇārambhāt tasya 
lohitān vṛkṣaniryāsān vraścanaprabhavāṃs tathā 
śeluṃ gavyaṃ ca pīyūṣaṃ prayatnena vivarjayet 
vṛkṣakoṭarasrāveṇa hetvantareṇa vā bahir yan mūlaskandhaphalapalāśaśākhākusumavyatiriktaṃ vṛkṣalagnaṃ jāyate sa vṛkṣaniryāsaḥ 
lohitagrahaṇāt karpūrādīnām apratiṣedhaḥ 
vraścanāc chedanād yeṣāṃ prabhavo janma 
evaṃ vṛkṣāder valkapradeśā ye tatraiva jāyante teṣām alohitānām apratiṣedhaḥ 
śeluḥ śleṣmātakaḥ prasiddho vaidyakādiśāstrebhyaḥ 
na tu sutasya kṣīrasya santānikā aprasiddhatvāt 
yat tu pīyūṣasāhacaryāt santānikā yuktā iti bhavati sāhacaryaṃ viśeṣahetur ubhayatra prayoge sati na punaḥ sāhacaryam adṛṣṭaprayogāṇāṃ prayogajñāpakam 
gavyaṃ ca 
gavyagrahaṇān māhiṣāder apratiṣedhaḥ 
anādyam agnimātrasaṃyogāt piṇḍībhūtam anāsaktaṃ ca 
sadyaḥprasūtāyā goḥ kṣīraṃ pīyūṣaśabdenocyate 
nanu ca kṣīrasya savikārasya daśāhaṃ cābhakṣyatāṃ vakṣyati 
tricaturāṇi vāhāni tādṛśaṃ kṣīraṃ bhavati 
satyam 
yadi kathaṃcit kasyāpi daśāhat pareṇa bhavati tad idam arthavat 
prayatnenetyādi padadvayaṃ ślokapūraṇārtham 
abhakṣyāṇīty anuvartate 
vṛthākṛsarasaṃyāvaṃ pāyasāpūpam eva ca 
anupākṛtamāṃsāni devānnāni havīṃṣi ca 
atra kṛsarasaṃyāvam iti samāhāre dvandvaḥ 
tilaiḥ saha siddha odanaḥ kṛsaraśabdenocyate 
saṃyāvo bhojyaviśeṣaḥ sarpirguḍatilādikṛtaḥ pureṣu prasiddhaḥ 
ye tu yauter miśraṇārthatvād yāni miśrīkṛtyānnāni sādhyante mudgamakuṣṭhakādibhis tāni saṃyāvaśabdenocyante iti teṣāṃ kṛsaragrahaṇam anarthakam 
so 'pi hy anena prakāreṇa saṃyāva eva 
vṛthāśabdaḥ sarvatrānuṣajyate 
yad ātmārthaṃ kriyate na devapitratithyartham 
tadā kṛsarādīnām upadeśa iti 
tad ayuktam 
na hi gṛhasthā ekenārthena pacanti 
haviṣa ivāvāpāt prabhṛti tādarthyenoddeśaḥ 
kiṃ tarhi anuddiṣṭaviśeṣasya sāmānyataḥ kṛtasyānnasya pañcayajñānuṣṭhānaṃ vihitam 
tatrākṛtavaiśvadevasya bhojane vihitātikramaḥ na punaḥ pratiṣedhaḥ samasti 
tathā hi dve prāyaścitte bhavataḥ 
vihitātikramāt pratiṣiddhasevanāc ca 
kṛsarādayas tu devatāviseṣaṃ vāstuyajñādiviṣayam anuddiśya kṛtāś ced āhnikavidhayo 'pi pratiṣidhyante 
yaś cāpi nātmārthaṃ pacet iti so 'py avaśyakartavyatvāt kṛtātikramasya bhojanaprāptyanuvādo na punaḥ pratiṣedhaḥ 
tathā sati dvimūlakalpanāprāyaścittaṃ syād ity uktam 
na cānyārthatvenāpi kṛtasyātmārthatā pākasya niṣeddhuṃ śakyate 
pacyamānārtho hi pākas tasya taddvārikā na śakyā ātmārthatā niṣeddhum tenaiva vṛttividhānāt 
na hi bhṛtyādiśiṣṭabhojanaṃ gṛhasthasya śeṣasaṃskāro na cātra saṃkalpaḥ śruto yena madarthaṃ pacyatām iti pākakāle saṃkalpamātraṃ niṣidhyate 
ātmārthaṃ cottarakālam avicāryety ucyate 
mithyāsaṃkalpadoṣaś ca syāt 
devatārthatayā saṃkalpitasyātmārthatayā yoga iti 
tasmād ayam anuvādo yat pacen nātmārtham evopayojyaṃ prāg vidher vaiśvadevikād iti 
tathā ca apakvabhojane 'pi vidhim etaṃ smaranti 
yadannaḥ puruṣo rājaṃs tadannās tasya devatāḥ iti 
na ca bubhukṣamāṇasyaivādhikāraḥ gārhasthyapratipattinimittatvāt 
tena yad ahar na bhuñjīta tad ahar apy akurvan pratyavaiti 
etad uktaṃ bhavati 
svārthaṃ vā pacatu parārthaṃ vā pākṣīd iti sarvathā kṛtavaiśvadevātikramaṇavratā api na pravartante iti nityatām anuvadati 
yac cāpi paṭhati 
laukike vaidike vāpi hutotsṛṣṭe jale kṣitau 
vaisvadevas tu kartavyaḥ pañcasūnāpanuttaye  iti 
anenāpi nityataivocyate 
na hi vaidike vaiśvadevasaṃbhavaḥ 
na ca smārtavacane pramāṇam asti 
pāyasāpūpam iti 
payasā siddha odanaḥ pāyasḥ na dadhyādipayovikāraḥ 
apūpāḥ puroḍāśāḥ 
devānnāni samācārapramāṇakāni 
havīṃṣi śrutivihitāni hotavyāni  prāg grahahomād  yato haviḥśeṣasya bhakṣyatāṃ vakṣyati 
anupākṛtasya ayajñātasya paśor māṃsāni 
upākaraṇaṃ paśoḥ saṃskāraviśeṣaḥ 
sa paśuyāgeṣu vihitaḥ 
etena ca yajñopayuktaśeṣabhakṣyatā māṃsasya lakṣyate 
vṛthāśabdādhikāre 'py anupākṛtagrahaṇam atithyādiśiṣṭasyāpi go'vyajamāṃsasya pratiṣedhārtham 
go'vyajamāṃsam eva vānupākṛtaśabdena vivakṣitam 
go'vyajasyaiva tatrālambhaś codito yataḥ śiṣṭaṃ prokṣitam ity uktam 
anirdaśāyā goḥ kṣīram auṣṭram aikaśaphaṃ tathā 
āvikaṃ saṃdhinīkṣīraṃ vivatsāyāś ca goḥ payaḥ 
yadīha anirdaśāhaṃ goḥ kṣīram iti pāṭhaḥ uṣṭrādīnām api dāśāhādikaḥ pratiṣedha āśaṅkyate 
anirdaśāgrahaṇānuvṛttyā tatra samācāra ātyantikapratiṣedhārtha āśrayaṇīyaḥ 
anirdaśāyā iti tu strīliṅgapāṭhe āśaṅkaiva nāsti 
na hi taddhitāntair anirdaśāyā uṣṭram ityādibhiḥ saṃbandhopattiḥ 
uttaratra ca punaḥ kṣīragrahaṇāt samācārāc ca uṣṭraikaśaphāvikānirdaśagavīkṣīrāṇi savikārāṇi pratiṣidhyante 
saṃdhinīvivatsayos tu kṣīram eva 
anirdaśā ca gaur ucyate yasyāḥ prasūtāyā daśāhāny anatikrāntāni 
saṃdhinī yā ubhayoḥ prāptadohā kathaṃcid anyatarasmin duhyate 
prātaradugdhā sāyaṃ duhyate 
sā tu svalpakṣīratvād ekasminn eva kāle sāsau saṃdhinī 
kaścid āha yā mṛtasvavatsā parakīyaṃ vatsaṃ saṃcārya duhyate sā saṃdhinī 
vivatsā tu yā saty eva vatse vinākṛtavatsā vatsaprasravaṇam anapekṣya kuṣṭhakayavaśālituṣādinā bhojanaviśeṣeṇa duhyāt 
vivatsāyā iti 
tenaiva vatsagrahaṇenāvatsā dhenur ānīyatām itivad gor iti labdhe gograhaṇam ajāmahiṣyor apratiṣedhārtham 
na punar anirdaśāyā ity atra 
ataś ca gograhaṇaṃ tatrājādyupalakṣaṇārtham 
tathā ca gautamaḥ goś ca kṣīram anirdaśāyāh sūtake 
ajāmahiṣyoś ca ity āha 
payograhaṇaṃ saṃdhinīkṣīram iti samāsāntavartinaḥ kṣīrapadasya nātisukaraḥ saṃbandho yataḥ 
āraṇyānāṃ ca sarveṣāṃ mṛgāṇāṃ māhiṣaṃ vinā 
strīkṣīraṃ caiva varjyāni sarvaśuktāni caiva hi 
āraṇyā gohastimarkaṭādayaḥ 
puṃsāṃ kṣīrābhāvaḥ 
sarveṣāṃ mṛgāṇām iti jātimātravivakṣāyāṃ puṃliṅganirdeśasāmarthyāt strībhiḥ saṃbandhaḥ 
mṛgakṣīraṃ kukkuṭāṇḍam itivat 
darśitaṃ caitat puṃbhāvavidhau mahābhāṣyakāreṇa 
māhiṣaṃ vinā payo'pekṣayā napuṃsakanirdeśaḥ 
strī mānuṣī 
yady api strī gauḥ somakrayaṇī ityādau sāsnādimatyarthe prayogadarśanam tathāpi jātyantarasyāprakṛtatvāt prasiddhataratvāt tatra prayogaḥ syāt 
striyo madhuram icchanti striyo ratnam anuttamam iti nāry eva pratīyate 
evakāram añjanādipratiṣedhe vyācakṣate 
na kevalaṃ strīkṣīraṃ bhakṣaṇe varjyam kiṃ tarhy anyāsv apy evaṃvidhāsu kriyāsu 
eṣa tu smṛtyantarasamācārasāpekṣa eva śabdaḥ sūcako yuktaḥ na tv asyārthasya vācakaḥ 
dadhi bhakṣyaṃ ca śukteṣu sarvaṃ ca dadhisaṃbhavam 
yāni caivābhiṣūyante puṣpamūlaphalaiḥ śubhaiḥ 
aviśeṣeṇa sarvaśukteṣu pratiṣiddheṣu keṣucid ayam apavādaḥ 
śuktāny ucyante yāni prāptasārasyāni kālātyayena dravyāntarasaṃsargeṇa vāmlatām apadyante 
yathāmrātakādīni madhurāṇi cirakālam atirasatvāc chuktāni bhavanti 
niṣpīḍito madhurarasaḥ kālato 'mlatām etītyādinā evaṃvidhāni 
yāni tu svabhāvato 'mlāni dāḍimāmalakajambīrādīni tāni naiva śuktāni 
yāni ca prāptakālotpattyādīni 
na hy ayam āmlaparyāyaḥ śuktaśabdaḥ 
tatra kevalāni pākataḥ śuktāni pratiṣidhyante 
dravyāntaraiś ca puṣpamūlakādibhir yojitāny atra jñāyante 
tathā ca gautamaḥ śuktaṃ kevalam adadhi 
abhiṣūyante 
abhiṣava udakena saṃsṛjya parivāsanam 
yady evaṃ kāla eva tarhy amlatāhetuḥ 
satyam 
etāny api dravyāṇi 
tṛtīyā ca karaṇe sahayoge vā 
puṣpādibhir udakena saha abhiṣūyante saṃdhīyante 
kecit tv āhuḥ 
yatra puṣpamūlāṇy amlatām janayanti 
yāni dāḍimāmalakādīni śuktāni tāni bhakṣyāṇi yāni drākṣādibhir madhurair abhiṣūyante saṃdhīyante tāni na bhakṣyante 
abhiṣavo hy ucyate śuktatājananam 
yāni puṣpādibhiḥ śuktīkriyante 
na ca drākṣādīni śuktatāpādakāni 
kiṃ tarhi kevala eva kālaḥ 
etat tu na samyak aśabdārthatvāt 
na hi somam abhiṣuṇotīti śuktaṃ karotīti pratipattiḥ 
kiṃ tarhi ya eva prāg vyākhyāto 'rthaḥ 
dadhisaṃbhavam udaśvinmastukilāṭakūrcikādi 
kravyādaḥ śakunīn sarvān tathā grāmanivāsinaḥ 
anirdiṣṭāṃś caikaśaphaṃṣ ṭiṭṭibhaṃ ca vivarjayet 
kravyāda āmamāṃsabhakṣakāḥ kaṅkagṛdhrādayaḥ 
abhakṣyavat kevalāmamāṃsabhakṣakā gṛhyante 
na tūbhayaraktā mayūrādayaḥ 
grāmanivāsinaḥ akravyādā api 
ekaśaphā aśvāśvataragardabhādayaḥ 
anirdiṣṭās tu na bhakṣyatvenoktās te na bhakṣyā iti 
ye tūktās tatraiva bhakṣyāḥ 
ye tūṣṭravaḍavaṛkṣagauragardabhāḥ prajākāmas teṣāṃ ca māṃsam aśnīyād iti 
nanu ca śrutita eva tatra bhakṣyāvāptiḥ 
pratyuta nirdiṣṭagrahaṇe sati śrutau coditānām anyatra bhakṣyāśaṅkā anidiṣṭān varjayen na nirdiṣṭān iti vākyārthapratipatteḥ 
na ca smṛtau kecid bhakṣyatvena nirdiṣṭāḥ yena tadvyatiriktaviṣayam anirdiṣṭagrahaṇaṃ vyākhyāyeta 
ataḥ śrutau ye nirdiṣṭās te na bhakṣyā iti prāpnoti 
ucyate 
ācārāvirodhī sa smṛtyarthaḥ 
anirdiṣṭagrahaṇam anuvādaḥ 
ṭiṭṭibhaḥ śakunir eva ṭiṭīti yo vāśate 
prāyeṇa śabdānukaraṇanimittaṃ śakunīnāṃ nāmadheyapratilambhaḥ 
taduktaṃ niruktakāreṇa kāka iti śabdānukṛtis tad idaṃ śakuniṣu bahulam iti 
kalaviṅkaṃ plavaṃ haṃsaṃ cakrāhvaṃ grāmakukkuṭam 
sārasaṃ rajjudālaṃ ca dātyūhaṃ śukasārike 
kalaviṅko grāmacaṭako nigameṣūktaḥ 
grāmavāsitvāt tasya siddhe pratiṣedhe punaḥ pratiṣedhaḥ striyāś caṭakāyā abyanujñānārthaḥ 
puṃśabdo hy ayaṃ vṛṣabavat 
anye tv āraṇyasya nivṛttyarthaṃ manyante 
te hi varṣāsu vanavāsino bhavanti 
bāhulayavyapadeśāc ca grāmacaṭakā ucyante 
yathā mahiṣā āraṇyāḥ 
plavahaṃsacakravākānāṃ vakṣyamāṇajālapādapratiṣedhāt siddhe pratiṣedhe nityārthaṃ grahaṇam 
ata āṭyādīnāṃ vikalpena bhakṣaṇaṃ gamyate 
grāmakukkuṭam 
grāmagrahaṇād āraṇyābhyanujñānam 
kutaḥ punar āraṇyasyābhakṣyatāśaṅkā 
smṛtyantare hi kukkuṭo vikirāṇām iti paṭhyate 
ataś cāviśeṣeṇābhakṣyatā prāptā vacanena tasya sāmānyapratiṣedhasya viśiṣṭaviṣayatā prajñāyate 
nanu vikalpaḥ kasmān na bhavaty anena śāstreṇāsyābhyanujñānāc chāstrāntareṇa cāviśeṣeṇa tasyāpi pratiṣedhāt 
nāyaṃ vikalpasya viṣayaḥ 
virodhe hi tulyabalānāṃ vikalpo na cātra virodho 'sti 
na hy anayoḥ smṛtyoḥ śāstrabhedo 'pi sāmānyasya viśeṣa upasaṃhartuṃ nyāyyatvāt śākhāntaratas tṛtīyasyāpy ekaśāstrasya darśitatvāt 
yady evaṃ jālapādapratiṣedhasyāpi haṃsādiviśeṣa evopasaṃhāro yukto nāviśeṣeṇa kākajālapādānāṃ sarveṣāṃ pratiṣedhaḥ 
bhaved evaṃ yady apauruṣeyo 'yaṃ granthaḥ syāt 
bhinnakartṛke tv apauruṣeyatve na sāmānyasya kiṃcit prayojanaṃ haṃsādiviśeṣamātraparyavasāne 
bhinnakartṛkatve tu pauruṣeyatve sati sāmānyadarśino viśeṣaviṣayam ajñānaṃ saṃbhavati viśeṣadarśino 'pi sāmānyaviṣayam 
ubhayoś ca mūlakalpanāyām ekasya sāmānyavedanaṃ vacanamūlaṃ kalpyate anyasya viśeṣavacanam 
tayoś ca vaidikayor bhinnaśākhādītayor asati śāstrabhede ekavākyataiva nyāyyā 
na ca vede paryanuyogo 'sti kiṃ sāmānyena yadi viśeṣaniṣṭhatā tasya kartur abhāvāt 
śrutād dhi tatra pratipattiḥ kevalaśabdaśaktisamāśritā 
na prayojanavaśenārthāntarakalpanam 
rajjudālādayaḥ śākunikebhya upalabdhavyāḥ 
pratudān jālapādāṃś ca koyaṣṭinakhaviṣkirān 
nimajjataś ca matsyādān saunaṃ vallūram eva ca 
pratudya prahṛtya cañcvā ye bhakṣayanti 
svabhāva eṣa eṣāṃ pakṣiṇām 
pratudāḥ śatapatrādayaḥ 
jālapādā āṭyādayaḥ 
teṣāṃ vikalpa uktaḥ 
nanu ca yatra vikalpa anyataratrecchātaḥ pravṛttiḥ 
sā cāpratiṣiddheṣv api sthitaiva 
laukikaṃ hi bhakṣaṇam tat saty evārthitve 
na śāstrīyam yena niyamataḥ syāt 
tatra vikalpitasya pratiṣedhasya na kiṃcit prayojanaṃ paśyāmaḥ 
ucyate 
dattottaram etat 
yatrābuddhipūrvaprayogāc chabdād evārthāvagatiḥ 
pauruṣeyas tv ayaṃ granthaḥ samāhitacetasā prayatnavatā śatasāhasrikaṃ saṃkṣeptum ācāryeṇa praṇītaḥ yatrāśakyam anarthakaṃ prayoktum 
ata ācāryābhidhānam unnīyate 
na tu jālapādapratiṣedhe 'sati tadviśeṣaṃ haṃsaṃ svaśabdena niṣedhayati 
yata etad api smaraṇam eva 
anye tv anyena jālapādas tv iti pramādapāṭhaḥ syāt 
uktaṃ caitad iṅgitena ceṣṭitena mahatā vā sūtrapraṇayanenācāryāṇām abhiprāyā lakṣyante 
viśeṣaś cātrānumīyate 
jālapādādi na bhakṣayetit vivakṣate sāmānyapratiṣedha ubhayor arthavattvāya 
yatra māṃsavikrayārthāḥ paśavo hanyante sā sūnā 
āpaṇo māṃsasyety eke 
vallūraṃ māṃsaṃ saṃśoṣya cirasthāpitam 
nakhair vikīrya bhakṣayanti te nakhaviṣkirāḥ 
mayūrabalākādayaḥ 
āpatsu iti vacanāt tu teṣāṃ pākṣikī bhakṣyāpy asti 
sa hi paṭhati kukkuṭo vikirāṇām iti 
na cāsya mānavasya vacanasya kukkuṭopasaṃhāraḥ śakyo vaktuṃ kukkuṭanāmagrahaṇasyānarthakaprasaṅgāt 
bakaṃ caiva balākāṃ ca kākolaṃ khañjarīṭakam 
matsyādān viḍvarāhāṃś ca matsyān eva ca sarvaśaḥ 
bakabalākākākolādīnāṃ matsyādagraṇāt siddhe pratiṣedhe tadanyeṣāṃ vikalpārthaṃ punarvacanam 
matsyādā apakṣiṇo 'pi matsyādagrahaṇād abhakṣyā vijñeyāḥ nakrādayaḥ kriyānimittatvān matsyādaśabdasya 
kākolaś ca śyeno deśāntaraprasiddheḥ ayaṃ bāhlīkeṣv evam ucyata iti prasiddham 
viḍvarāhapratiṣedhāc cāraṇyābhyanujñā grāmavāsipratiṣedhaś ca pūrvasūtre prakaraṇāc chakuniviśeṣaṇārtho vijñeyaḥ 
evaṃ hi ceha viḍvarāhagrahaṇam arthavad bhavati 
grāmavāsī śūkaro viḍvarāhaḥ 
nanu ca yadi tatra prakaraṇād grāmavāsinaḥ pakṣiṇo gṛhyante ihāpi matsyādāḥ pakṣiṇa eva grahītuṃ nyāyyāḥ 
naivam 
na cātra śakunīnāṃ prakaraṇam asti viḍvarāhamatsyānām apakṣiṇām api nirdeśārtham 
sarvaśaḥ sarvadā 
utsargo 'yam 
asyāpavādaṃ vakṣyāmaḥ 
yo yasya māṃsam aśnāti sa tanmāṃsāda ucyate 
matsyādaḥ sarvamāṃsādas tasmān matsyān vivarjayet 
pūrvasya matsyapratiṣedhavidher arthavādo 'yam 
yatsaṃbandhimāṃsaṃ yo 'śnāti sa tanmāṃsasaṃbandhinyāśanakriyayā vyapadiśyate 
yathā sarpādo nakulaḥ mārjāro mūṣakāda ityādi 
yas tu matsyādaḥ sa sarvamāṃsāśī bhavati 
gomāṃsāda ity api vyapadeṣṭuṃ yuktaḥ 
ato nindātiśayān matsyān vivarjayet 
pāṭhīnarohitāv ādyau niyuktau havyakavyayoḥ 
rājīvāḥ siṃhatuṇḍāṃś ca saśalkāś caiva sarvaśaḥ 
pāṭhīnarohitau matsyajātiviśeṣau tayor havyakavyaniyogena śrāddhādau bhakṣyatābhyanujñāyate nānvāhike bhojane 
rājīvasiṃhatuṇḍasaśalkānāṃ sarvaśaḥ havyakavyābhyām anyatrāpy anivṛttir bhojane 
rājīvāḥ padmavarṇāḥ kaiścid iṣyante 
aparais tu rājayo rekhā yeṣāṃ santi 
siṃhatuṇḍāh siṃhakṛtimukhāḥ 
saśalkāḥ śakalinaḥ 
na bhakṣayed ekacarān ajñātāṃś ca mṛgadvijān 
bhakṣyeṣv api samuddiṣṭān sarvān pañcanakhāṃs tathā 
ekacarāḥ sarpolūkādaya ekākinaś caranti 
ajñātān nāmato jātiviśeṣataś ca 
mṛgadvijān 
mṛgāḥ pakṣiṇaś ca na bhakṣyāḥ 
bhakṣyeṣv api samuddiṣṭān 
ye pratiṣiddhās te tādrūpye asati bhakṣyatāṃ prāptāḥ samuddiṣṭā iva bhavanti 
na tu bhakṣyāṇāṃ samuddeśo 'sti 
parihartavyatayā viśeṣato 'vijñātā bhakṣypakṣapatitā bhakṣyeṣv api samuddiṣṭā ity evam ucyante 
pañcanakhāś ca vānaraśṛgālādayaḥ 
sarvagrahaṇaṃ pādapūraṇārtham 
śvāvidhaṃ śalyakaṃ godhāṃ khaḍgakūrmaśaśāṃs tathā 
bhakṣyān pañcanakheṣv āhur anuṣṭrāṃś caikatodataḥ 
pañcanakhānāṃ madhyāc chvāvidhādayo bhakṣyāḥ 
smṛtyantare tu khaḍge vikalpaḥ 
tathā ca vasiṣṭhaḥ khaḍge tu vivadante iti 
uṣṭravarjitā ekatodato go'vyajamṛgā bhakṣyāḥ 
nanu ca śvāvitprabhṛtīnāṃ pañcanakhānāṃ bhakṣyatvavacanād anyeṣām abhakṣyatāsiddheḥ sarvān pañcanakhān iti pratiṣedhavacanam anarthakam 
naiṣa doṣaḥ 
sarvaśabdena pratiṣedhe spaṣṭā pratipattir bhavati 
bhakṣyaviśeṣanirdeśena tadanyeṣāṃ yā abhakṣyatāpratipattiḥ sā ānumānikī pratipattiḥ 
gauravaṃ hi tathā syāt 
chatrākaṃ viḍvarāhaṃ ca laśunaṃ grāmakukkuṭam 
palāṇḍuṃ gṛñjanaṃ caiva matyā jagdhvā pated dvijaḥ 
chatrākaṃ kavakāni 
viḍvarāhaḥ grāmaśūkaraḥ svatantraviharaḥ 
etāni bhakṣayitvā patito bhavet 
patitaprāyaścittaṃ kuryāt 
vakṣyati ca garhitānnādyayor jagdhiḥ surāpānasamāni ṣaṭ 
amatyaitāni ṣaḍ jagdhvā kṛcchraṃ sāntapanaṃ caret 
yaticāndrāyaṇaṃ vāpi śeṣeṣūpavased ahaḥ 
amatyā abuddhipūrvaṃ ṣaṭ jagdhvā ṣaṇṇām anyatamam api 
bhakṣaṇasya avidheyatvanimittatayā sāhityasyāvivakṣā 
śeṣeṣu abhakṣyeṣu bhakṣaṇe lohitavṛkṣaniryāsādiṣu ekam ahorātraṃ na bhuñjīta 
ahaḥśabdo rātrāv api dṛṣṭaprayogaḥ 
ahaś ca kṛṣṇam ahar arjunaṃ ca iti 
yeṣu cātra prakaraṇe pratiṣiddheṣu prāyaścittādhikāre pratipadaṃ prāyaścittam anyad vakṣyate kravyādasūkara ityādi tatra tad eva draṣṭavyaṃ pratipadavihitatvāt asya copavāsasyānyatra caritārthatvāt 
saṃvatsarasyaikam api caret kṛcchraṃ dvijottamaḥ 
ajñātabhuktaśuddhyarthaṃ jñātasya tu viśeṣataḥ 
bhojyaśūdragṛhabhojino brāhmaṇasyedam ucyate 
yasya śūdrasya gṛhe yāni brāhmaṇānām abhojyāny annāni saṃbhavanti na dūrataḥ parihriyante tādṛśasya gṛhe yo brāhmaṇo 'nnaṃ bhuṅkte tasya pratiṣiddhānnabhojanāśaṅkāyāṃ prājāpatyakṛcchracaraṇam upadiśyate 
aviśeṣanodanāyāṃ prājāpatyaṃ kṛcchraṃ pratīyata iti vakṣyāmaḥ 
ajñātabhuktaśuddhyartham ajñātadoṣaśaṅkāyām āha 
doṣo yadi bhuṅkte tasya śuddhyartham 
nanu ca īdṛśasya śuddhiṃ vakṣyati adṛṣṭam adbhir nirṇiktam iti 
tasya viṣayaṃ tatraiva darśayiṣyāmaḥ 
jñātasya tu doṣasya viśeṣataḥ vaiśeṣikaṃ prāyaścittaṃ kartavyam yasya yad vihitaṃ pratipadam 
yajñārthaṃ brāhmaṇair vadhyāḥ praśastā mṛgapakṣiṇaḥ 
bhṛtyānāṃ caiva vṛttyartham agastyo hy ācarat purā 
bhakṣyaprasaṅgena hiṃsābhyanujñāyate 
atyarthaṃ kṣutpīṣāyāṃ bhṛtyāder bhojanāntarāsaṃbhave bhakṣyamṛgapakṣivadhaḥ kartavyaḥ 
bhṛtyāḥ prāg vyākhyātāḥ 
agastyas tathākṛtavān ity agastyagrahaṇaṃ praśaṃsārtham 
yajñārtham ityādyo 'rdhaśloko 'rthavāda eva 
tatra hi vadhaḥ pratyakṣaśrutivihitatvād eva siddhaḥ 
praśastā ye bhakṣyatayānujñātāḥ 
eṣa evārtha uttaraśloke vistarataḥ karmārthavādatayā kathyate 
babhūvur hi puroḍāśā bhakṣyāṇāṃ mṛgapakṣiṇām
purāṇeṣv ṛṣiyajñeṣu brahmakṣatrasaveṣu ca 
ṣaṭviṃśatsaṃvatsaraṃ nāma satram 
tatra mṛgapakṣivadha āmnātaḥ 
so 'nenānūdyate 
idaṃ tatra brāhmaṇam saṃsthite 'hani gṛhapatir mṛgayāṃ yāti sa tatra yān yān mṛgān hanti teṣāṃ tarasāḥ puroṣāśā bhavanti 
arthavādatvād babhūvur iti bhūtapratyaye na vivakṣā 
tenādyatve 'pi bhavanti 
evaṃ purāṇeṣv api 
na kevalaṃ kaścid adyatve satrāṇāṃ vyavahāra iti darśanābhiprāyam etat purāṇeṣv iti 
na punar adyatve yadi kecit sarvāṇy eva hareyuḥ teṣām eṣa vidhir na bhavatīti mantavyam 
atha vā yaḥ svayaṃ śāstrārthaṃ veditum asamarthaḥ kevalaṃ paraprasiddhyā mahājano yena gataḥ sa panthāḥ iti nyāyena pravartate tatra tv etad ucyate purāṇeṣv iti 
nāyam idaṃprathamako dharmaḥ 
kiṃ tarhi anādiḥ 
purāṇā ṛṣayo brāhmaṇāḥ kecana tapaḥsiddhāḥ jātyantaraṃ vā 
yathā mahābhāratādau varṇitam 
na cātra nirbandhaḥ kartavyaḥ ṛṣīṇāṃ jātyantaratve gandharvādivat kathaṃ yāgeṣv adhikāraḥ iti 
yato 'yam arthavādo yena kenacid ālambanena pratīyate 
brahmakṣatrasavāḥ brahmakṣatriyayajñāḥ 
yat kiṃcit snehasaṃyuktaṃ bhakṣyaṃ bhojyam agarhitam 
tat paryuṣitam apy ādyaṃ haviḥśeṣaṃ ca yad bhavet 
bhakṣyaṃ yat kiṃcit snehasaṃyuktam 
bhojyam odanādi 
bhuktibhujyor ekārthatve 'pi pṛthagupādānād viṣayabhedo 'yaṃ pratīyate 
agarhitaṃ śuktatām anāpannam 
tat paryuṣitam apy ādyam 
rātryantare paryuṣitam ucyate 
pūrvedyuḥ siddham apy aparedyuḥ paryuṣitaṃ bhavati 
snehasaṃyuktam iti 
evaṃ saṃdihyate 
kiṃ yat snehasaṃyuktaṃ sat paryuṣitaṃ rasamiśraśākādi tat paryuṣitam aśitavyam uta śuṣkasyāpi paryuṣitasya bhakṣaṇakāle snehasaṃyogaḥ kartavyaḥ 
bhakṣāpūpādy api paryuṣitaṃ bhojanakāle snehena saṃyojya bhakṣayitavyam iti 
atra saṃdihyate snehayuktānāṃ bhakṣyatocyate tat paryuṣitam ādyam iti 
uddiśyamānaṃ snehasaṃyuktam nipatanaṃ na punar vidheyārthe 
na hi tacchabdasaṃbandho 'sya śruto yat paryuṣitaṃ tat snehasaṃyuktam ādyam iti 
ucyate 
haviḥśeṣāṇāṃ paryuṣitānām asnehasaṃyuktānāṃ teṣāṃ vacanam anartham 
na ca teṣāṃ snehasaṃyuktānāṃ parivāsaḥ saṃbhavati 
evaṃ ca teṣāṃ vacanam arthavad bhavati yadi bhojanakāle teṣāṃ snehasaṃyogo nāpekṣyate 
atas teṣāṃ tāvad bhojanakāla eva snehasaṃyoganirapekṣatayā vacanasyārthavattvam 
yady evaṃ tathāpi na saṃdehaḥ 
arthavattvād viśeṣapadasya vidheyarthatā snehasaṃyuktaśabdasya nyāyyā 
ucyate 
etāvad atra saṃdehe bījam 
yathāśrutasaṃbandhasya balīyastvāt kiṃ haviḥśeṣapadam anuvādo 'stu utānarthanakatvaṃ mā prāpad iti yat paryuṣitaṃ tena snehasaṃbandhaḥ kriyatām 
tatrānarthakyād vyavahitakalpanā jyāyasī 
samācārān nirṇayaḥ 
sarpistailavasāmajjāḥ snehāḥ 
cirasthitam api tv ādyam asnehāktaṃ dvijātibhiḥ 
yavagodhūmajaṃ sarvaṃ payasaś caiva vikriyā 
cirasthitaṃ dvirātrādyantaritam 
apiśabdād āktam ity atrāpi saṃbandhayitavyam 
snehāktam api yavagodhūmajaṃ saktvapūpādi 
payaso vikriyā vikārā dahimathitādayaḥ 
etad uktaṃ dvijātīnāṃ bhakṣyābhakṣyam aśeṣataḥ 
māṃsasyātaḥ pravakṣyāmi vidhiṃ bhakṣaṇavarjane 
ādyena ślokārdhena pūrvaprakaraṇam avacchinatti 
tad etad anantaram anukrāntaṃ prakaraṇam etat dvijātīnāṃ na śūdrāṇām iti uttaraṃ tu yad vakṣyate tac chūdrāṇām apīti prakaraṇavyavacchedaprayojanam 
ataś ca māṃsabhakṣaṇe prakāro vakṣyate 
yac ca tadvarjanena phalaṃ tac chūdrasyāpi bhavatīti 
anyathā abhakṣyāṇi dvijātīnām ity adhikārāl laśunādiṣv iva śūdrasya māṃsabhakṣaṇe 'pi kāmacāraḥ syāt 
yady evaṃ devādyarcane śiṣṭasya māṃsasya bhakṣyatā vakṣyate devān pitṝṃś cārcayitvā khādan māṃsaṃ na duṣyati iti 
devādyarcanaṃ medhyena māṃsena 
ye ca dvijātīnāṃ pratiṣiddhā mṛgaśakuntās te 'medhyāḥ 
ataś ca teṣāṃ māṃsena devārcanāsaṃbhavād ataccheṣasyābhakṣyatvād anye 'pi prakaraṇabhedāḥ yathā brāhmaṇādīnāṃ mṛgapakṣiṇaḥ pratiṣiddhāḥ te śūdrasyāpi prakārāntareṇa pratiṣiddhā bhavanti 
tatra prakaraṇabhedena na kiṃcid ucyate 
laśunādipratiṣedhaḥ śūdrasya na bhavati 
asti tāvat prakaraṇabhedena prayojanaṃ laśunādipratiṣedhe śūdrasyādhikāro mā bhūd iti 
māṃse 'pi devādyarcane gṛhasthasyādhikārād agṛhasthasya śūdrasya yathākāmyam 
nanu ca pākayajñe śūdrasyādhikārataḥ sthita eva 
bhojanaṃ gṛhasthānāṃ ca vihitam 
na ca laśunādibhiḥ pākayajñāḥ kriyante 
tataś ca nāpi śūdrasya yathākāmyaṃ laśunādayo bhakṣyāḥ syuḥ 
ko doṣaḥ 
dvijātigrahaṇam anarthakam 
parihṛtam etad agṛhasthasya proṣitasya vā kāmacāraḥ 
na ca gṛhasthena yad ahutaṃ tan na bhoktavyam 
śeṣabhug bhavet ity asyāyam arthaḥ akṛtavaiśvadevakriyeṇa na bhoktavyam 
tatra yasyaiva yāgasādhanatā dravyasya tad eva medhyaṃ hotavyam 
anye tu bhojanakāle kutaścid āhṛtya madhyagehe vā bhujyate 
tac cāhutaśeṣam api na pratiṣiddham 
māṃse tu punarvacanān niyamaḥ na kadācid devānupayuktaṃ bhojyam iti 
yadi cāturvarṇyasyātrādhikāras tadā yad vakṣyati parastāt śuddhavidhau caturṇām api varṇānām iti tad anarthakam 
tatraiva tasya prayojanaṃ vakṣyāmaḥ 
atha śvamāṃsādy apy śūdrasya bhakṣyaṃ prāpnoti dvijātigrahaṇāt pūrvatra 
kiṃ tv ekādaśe viḍvarāhakharoṣṭrāṇām ityādiślokatrayanirdiṣṭāḥ śūdrasyāpi na bhakṣyā iti jñāpakaṃ darśayiṣyāmaḥ 
prokṣitaṃ bhakṣayen māṃsaṃ brāhmaṇānāṃ ca kāmyayā 
yathāvidhi niyuktas tu prāṇānām eva cātyaye 
agnīṣomīye paśau hutaśiṣṭaṃ māṃsaṃ lakṣaṇayā prokṣitam ucyate 
nanu prokṣitaśabdo yaugika ukṣasecana ity asya dhātoḥ prakṣālanakriyānimittakaḥ 
tathā ca prokṣaṇīr āsādaya ghṛtaṃ prokṣaṇīyam iti prokṣaṇībhir udvejitāḥ stha iti sarvatra kriyāyogāt prayujyate 
yady āsecanasādhanam tatra kuto vaidikasaṃskāranimittakānāṃ svasaṃbandhe paśulakṣaṇādvāreṇa māṃse pravartate 
mukhyaṃ ca śabdārtham atikramya kim iti lakṣaṇāśrīyate 
ataḥ prakṣālitam udakādinā yuktam 
satyam yady atra vākyāntarāṇy arthavādāś ca śeṣabhūtā na syuḥ anupākṛtamāṃsāni  asaṃskṛtān paśūn mantraiḥ iti 
atas tatparyālocanayāyam evārtho 'vatiṣṭhate 
yady evaṃ tata eva siddhatvāt kim anena 
kecid āhuḥ anuvado 'yam 
māṃsecchayā bhakṣaṇasya vidhis tāvad ayaṃ na bhavati kṣutpratighātārthino lipsayā pravṛttyupapatteḥ 
sa hi vidhir ucyate yaḥ puruṣasya dṛṣṭena prayojanena pravṛttāv asatyāṃ pravṛttyavabodhakaḥ yāvijjīvam agnihotraṃ juhuyāt iti 
śāstram evātra pramāṇam 
yatra asmin kṛte idam abhimatam abhinirvartate akṛte vāyam anartha āpatati evam anvayavyatirekābhyām avagamyate tatra śāstram eva mṛgyate 
yatra tu nāyam anyato 'vagamaḥ kevalāgamaikagocaraḥ sa vidhir iti cocyate 
iha tu bhojane kṛte puṣṭir upajāyate yad duḥkhaṃ tan nivartata iti bālā api stanapāyino 'nupadiṣṭam avayanti 
niyamo 'pi bhavati tadrūpānavadhāraṇāt 
yadi tāvat prokṣitaṃ ca bhakṣayed eveti niyamas tadā kālaviśeṣāvacchedābhāvād āhāravihārakālā apy avasīdeyur anavaratam aśnann evāsīta aśakyaś cārtha upadiṣṭaḥ syāt 
yathoktam aśrāddhabhojī iti yad ahar eva pratyaveyāt iti 
mahābhāṣyakāreṇa vidhiviśeṣa eva ca niyama uktaḥ 
asaṃbhavati ca vidhau kuto niyamaḥ 
na cānyena prokṣitam anyena labhyeta 
tasmād ayam anarthaḥ 
atha prokṣitam eveti aprokṣitaṃ neti parisaṃkhyā 
na hi prokṣitāprokṣitobhayabhakṣaṇasya tyāgād aśanāyā nivṛttau yugapat paryāyeṇa vā pravṛttyā parisaṃkhyālakṣaṇasya vidyamānatvāt 
tathāpy anupākṛtamāṃsāni ity eva siddham 
anye tv asya pakṣasyaivaṃ doṣam upapādayante 
aviśeṣeṇa sarvāprokṣītapratiṣedhe śakunīnām api pratiṣedhaḥ prāpnoti 
na ca yeṣām eva prokṣaṇaṃ vihitaṃ teṣāṃ tu pratividhānādyabhāvād iti na viśeṣaparigrahe pramāṇam asti 
tad ayuktaṃ manyante 
evaṃ sati bhedena śakunīnāṃ pratiṣedhānukrameṇa gamakatvāt 
tasmāc chrutakarmāṅgatvena niyamasya prokṣitamāṃsabhakṣaṇasyāyam anuvāda iti yuktaṃ dṛṣṭāntatayā 
yathā yajñe 'vaśyaṃ bhakṣaṇam abhakṣaṇāc chāstrātikramaḥ evam uttareṣv api nimitteṣu 
anuvādaś cet parisaṃkhyāpekṣāpy astu 
go'vyajamāṃsam aprokṣitaṃ na bhakṣayed ity ananaitad anupākṛtānām evāsadrūpam anūdyate aprokṣitasyāpi brāhmaṇakāmyādinimitteṣv anujñāpanārthaḥ 
anyac ca anarcitaṃ vṛthāmāṃsam api cāturthikena vṛthāmāṃsaśabdena etad anuparijñānārtham itarathā na vijñāyeta kiṃ tad vṛthāmāṃsam iti 
atha vā ekatra bhoktur upadeśo 'nyatra kalpayitvā yena devādyarcanaṃ na kṛtaṃ tadīyaṃ māṃsam anyenāpy atithyādinā na bhoktavyam 
anadhikṛtenāpi devādyarcanena hy atithyādayaḥ paragṛhe tadīyena māṃsena devārcane 'dhikriyate 
atha kalpayitvā yadi kṛtaṃ tadārhaty aśitum 
dvitīyas tu praṣedho devān pitṝn iti svagṛhe 'dhikṛtānām akṛtavatāṃ bhakṣaṇāya 
yas tarhi asaṃskṛtān paśūn mantraiḥ iti sa uktaḥ prokṣaṇaśabdārthaḥ 
evaṃ pañcāpi niṣedhavākyāni pṛthagarthāni darśitāni 
brāhmaṇānāṃ ca kāmyayā 
kāmyā kāmanā icchā 
kāmyāśabdaḥ chāndasaḥ 
yadā brāhmaṇādīnām aprokṣitānām idam anujñānam tadā kiṃ punar ayaṃ niyamaḥ 
abhakṣaṇe śāstrātikramaḥ 
uta pratiprasavamātram 
pratiprasave bhoktavyaṃ vivāhe punar bhoktavyam iti vacanād api pratiṣedhāpravṛttir vivāhe gamyate 
na bhojanārtham āvaśyakaṃ kiṃ tu brāhmaṇā yadi garīyāṃsas tadā tadvacanātikramo na yuktaḥ 
anye tu krītvādiśloke brāhmaṇānām ity anuvartya śaśādimāṃsasyāpi vidhim icchanti 
yajñavivāhayor anyatra ca goṣṭhībhojanādau yadi brāhmaṇā arthayante tadā teṣāṃ māṃsaṃ svarūpeṇa devauddeśikayā na pratiṣiddham avasthāviśeṣeṇa prokṣaṇam devārcanādīni kartavyāni 
viśeṣaḥ pratiṣiddhaḥ 
tasya brāhmaṇakāmanānimittata abhyanujñātā na tu kravyādān śakunān ityādeḥ pratiṣedhasya nivṛttis tu mahāphalā iti kṛtasaṃkalpas tasyāpy anujñānam iṣyate prokṣite 'prokṣite ca kṛtārcane 'kṛtārcane vā 
yathāvidhiniyukta tu prāṇānām eva cātyaye 
madhuparke ca śrāddhe ca niyukto 'prokṣaṇenāpi bhakṣayet 
eṣa hi yathāśāstraṃ niyogas tatra śrāddhe niyamā uktā eva 
ketitas tu yathānyāyam kathaṃcid apy atikrāman iti 
śrāddhaṃ bhokṣya ity abhyupatyedam ahaṃ nāśnāmīti na labhyate vaktum abhakṣyam aśucikaraṃ vyādhijananaṃ ca varjayitvā haviṣyavidhānān na bhakṣyaṃ yad yad rocate tat tan nāprītikaraṃ dīyate 
ata idaṃ vacanaṃ madhuparka eva 
nanu madhuparke nāsti niyogaḥ 
aśitavyaṃ madhuparkārheṇeti niyamaḥ nāsau madhuparkasya vidhiḥ 
sa hi tatrādhikṛto na dhanyo rājādiḥ 
yathaiva nāsyānaśnan gṛhe vaset iti gṛhasthasya niyamo dṛśyate 
etenāvagamyate amatike na dātavyam iti 
yais tu kāmacāra evaṃ pūjitasamādānena pūjyasyāśanena na hi tat tadarthaṃ karma 
nanu cātithyam evānityam 
satyam 
dṛṣṭaṃ prītyutpādanena dharmārtham anuṣṭhānam 
tasya niyamoktadharmārtham eva dātus tasya hi gor utsargapakṣe vihito nāmāṃso madhuparkaḥ syāt iti 
nanv ārtvijye vacanasyāpi viṣaya iti cet 
astv ayam api pūrvavad anuvādaḥ śrāddhe ārtvijye ca 
nanu cārtvijye uktam eva iḍādibhakṣaṇaṃ yajamānasya tatra śāstranibandhano niyamaḥ nartvijām 
satyam 
kiṃ tu ṛtvijo yadi na bhakṣayanti te pravādyante 
aviditena adṛṣṭenāpi doṣeṇa yujyante 
nanu teṣāṃ bhakṣaṇam adhikṛtānām āstām 
na hi te karmaphalena yujyante 
bhṛtyādir hi parikrīto vihitān padārthān anutiṣṭhati 
vihitaś ca yajamānapañcamā iḍāṃ bhakṣayanti iti 
teṣāṃ bhakaṣaṇato 'syābhyupagatārtvijyānāṃ niyataṃ bhakṣaṇaṃ tadā tenānūdyata iti yuktam 
na hi śrāddhabhujām ṛtvijāṃ ca bhakṣaṇe śāstrīyayogaḥ 
yajamānasyaivānuvādaḥ kimartha iti cen nānuvādaḥ prayojanam apekṣate 
kiṃ tarhi prāptam asti cātrocyate 
atrāpi yadā gopena govadhapūjābhyupagatā tadāvaśyam aśitavyam 
tadanugrahārtham asau madhuparkapūjāṃ pratīkṣati 
ataḥ pūrvā tena kriyā saṃpādanīyā 
anyathā prākramikasyābhāvād aparpūrṇena madhupareṇa tadanugrahāsampattes tasmin pratiṣiddhamāṃsāśane madhuparkapūjārtvijyaṃ ca prathamam evābhyupagantavyam 
brāhmaṇabhojane ca 
brahmacāriṇas tu vratavad ity anujñānād anaśanam eva grāhyaṃ māṃsasya 
prāṇānām eva cātyaye 
prakṛtatvād devādyarcanam antareṇa abhakṣyamāṇe vyādhinā kṣudhā bhojanāntarāsaṃbhave jīvanāśaśaṅkāyāṃ go'jāvi bhakṣayitavyam 
sarvata evātmānaṃ gopāyet ity etacchrutimūlo 'yaṃ niyamaḥ 
ataś cedṛśe nimitte māṃsam anaśnann ātmahā saṃpadyate 
ātmavadhaś ca sarvata evātmānaṃ gopāyet tasmād u ha na purāyuṣaḥ svaḥkāmī preyād alokyaṃ hy etad bhavati ityādiśrutibhir mantrārthavādaiś ca tair doṣavān neti jñāpitaḥ 
tathāhi mantraḥ
asuryā nāma te lokā andhena tamasāvṛtāḥ 
tāṃs te pretyābhigacchanti ye ke cātmahano janāḥ  iti 
brahmacāriṇo 'pi prāṇātyaye bhakṣaṇam iṣyate 
tasyaiva bālyādyavasthānimittaṃ vācanikaṃ prāyaścittaṃ bhaviṣyatīti brahmacārī tu yo 'śnīyān madhu māṃsaṃ kadācana iti 
kṣudhā tu prāṇātyayāśaṅkāyāṃ pratiṣiddhamāṃsāśanam apīti vyāsaḥ 
jāghanīnidarśanenaikāhikaṃ ceṣyate 
etāvatā atītavyādhau tu na śakyam etat jñātum avaśyam aśitenānena jīvatīti 
tatra na pratiṣiddhagrāmyakukkuṭādimāṃsabhakṣaṇam iṣyate 
prokṣaṇadevābhyarcanarahitasya tu prakṛtatvād asty anujñānam 
vyādheś ca na kevalam utpannasya nivṛttyarthaṃ yāvat kṛśakṣayyāturadurbālādīnāṃ sarvakālaṃ māṃsāśanaṃ niyamata iṣyate 
strīmadyanityāḥ kṣayiṇaḥ śramavyādhyā ca karśitāḥ 
nityamāṃsarasāhārā āturāś cāpi durbalāḥ 
aprokṣitasyāpi chāgamāṃsasya devatādyarcanaṃ tu tair avaśyaṃ kartavyam 
asaṃbhave tu kasmiṃścid ahani na doṣaḥ 
prāṇasyānnam idaṃ sarvaṃ prajāpatir akalpayat 
sthāvaraṃ jaṅgamaṃ caiva sarvaṃ prāṇasya bhojanam 
prāṇaḥ kauṣṭhyo vāyuḥ jīvabījabhūtaḥ 
pañcavṛttasyodānādikasya śarīrasthityartham idaṃ sarvaṃ jagat prajāpatir annatvenākalpayat 
idam iti sāmānyato nirdiśya viśeṣaṇaṃ nirdiśati sthāvaraṃ jaṅgamam iti 
ato hetoḥ sarvaṃ prāṇasya bhojanam 
tiryakprakṣimanuṣyasarīsṛpāvasthahetumadbhedanirdeśāt dvitīyaṃ sarvagrahaṇam apunaruktam 
yataḥ prajāpatinā sarvam āpadi prāṇasya kalpitam 
ataḥ sarvam etasya bhojanam 
tathā ca prāṇasaṃvadopaniṣadi śrūyate sa hovāca kiṃ me 'nnaṃ bhaviṣyatīti 
yad idaṃ kiṃcit āśvabhya ā kīṭapataṅgabhyaḥ iti 
carāṇām annam acarā daṃṣṭriṇām apy adaṃṣṭriṇaḥ 
ahastāś ca sahastānāṃ śūrāṇāṃ caiva bhīravaḥ 
carāś caraṇpatanaraṇotsāhayoginaḥ śyenanakulādayaḥ 
teṣām acarāḥ sarpakapotādayaḥ annam 
evaṃ daṃṣṭriṇāṃ siṃhavyāghrādīnāṃ adaṃṣṭriṇaḥ rurupṛṣatādayo mṛgāḥ 
ahastāḥ sarpamatsyādayaḥ sahastānāṃ nakulaniṣādādīnām 
śūrāṇāṃ mahotsāhayuktānāṃ jīvitanirapekṣāṇāṃ bhīravaḥ priyajīvitāḥ 
alpasattvā annatvena hanyante 
nāttā duṣyaty adann ādyān prāṇino 'hany ahany api 
dhātraiva sṛṣṭā hy ādyāś ca prāṇino 'ttāra eva ca 
attā bhakṣayitā 
ādyān prāṇinaḥ attuṃ śakyān 
pratidivasaṃ bhakṣayan na duṣyati 
dhātraiva prajāpatinā attāra ādyā ubhaye 'pi sṛṣṭāḥ 
tasmāt prāṇātyaye māṃsam avaśyaṃ bhakṣaṇīyam iti triślokī vidher asyārthavādaḥ 
yajñāya jagdhir māṃsasyety eṣa daivo vidhiḥ smṛtaḥ 
ato 'nyathā pravṛttis tu rākṣaso vidhir ucyate 
yajñārthaṃ māṃsasya piṇḍaprāśitrādijagdhir aśanam 
eṣa daivo vidhiḥ devair etad vihitam 
anyathā tu māṃsāśinaḥ sarīrapuṣṭyarthakamāṃsāśane pravṛttiḥ sa rākṣaso vidhiḥ 
piśācānāṃ māṃsabhakṣaṇe sthitir iti nindā 
krītvā svayaṃ vāpy utpādya paropakṛtam eva vā 
devān pitṝṃś cārcayitvā khādan māṃsaṃ na duṣyati 
mṛgapakṣimāṃsaviṣayam idaṃ śāstram 
rurupṛṣatādīnāṃ śaśakapiñjalādīnāṃ māṃsaṃ devānāṃ pitṝṇāṃ cārcanaṃ kṛtvā khādato na doṣaḥ 
yathā gṛhe vaiśvadevādyarthe kṛte saṃvidhānaṃ vināpi vaiśvadevenodanādibhojanam asti na tathā māṃsasya 
evamartham etat punarvacanaṃ devān pitṝṃś cārcayitveti 
anyathā gṛhasthasya pūrvam eva bhojanam evaṃ rūpam 
devebhya iti tena śabdenoddiśya śucau deśe māṃsasya prakṣepaḥ 
yadi vā agnaye vāyave sūryāya jātavedasa iti devārcanaṃ kartavyam 
agnau evaṃrūpā āhutayaḥ kṛtā agnimato 'nyatra na bhavanti 
na cāgau homena vinā baliharaṇaṃ kartavyam karmāntarasya prayogāntarasya ca pratipāditatvāt 
āstāṃ tāvad etat 
anye tu śrāddhaṃ pitṝṇām arcanam āhuḥ 
dṛṣṭaś ca śrāddhe 'rcanaprayogaḥ 
pitṝṃś caiva devān vadanti 
tataś ca sarvasmṛtikāraiḥ śrāddham eva vihitam na punar anyā kācid eva kriyā 
kathaṃ punar māṃsasya krayasaṃbhavaḥ yāvatā āpaṇabhūmer māṃsaṃ krīyamāṇaṃ saunam āpadyate 
saunikair ahatasya svayaṃ mṛtasya paśor māmsam abhakṣyam anārogyakaratvāt 
ucyate 
vyādhaśākunikādibhir āhṛtaṃ kreṣyate 
na ca te saunikā iti prasiddhās taiś ca vikrayārthaṃ bhrāmyadbhir gṛha ānītaṃ bhavati 
tadā saṃbhavati krayaḥ 
na hi tat saunam ucyate 
svayaṃ vāpy utpādya 
brāhmaṇo yācñayā kṣatriyo mṛgayākarmaṇā 
nādyād avidhinā māṃsaṃ vidhijño 'nāpadi dvijaḥ 
jagdhvā hy avidhinā māṃsaṃ pretas tair adyate 'vaśaḥ 
pūrvoktād devādyarcanaśiṣṭāt brāhmaṇakāmanādinimittāt antaraṃ yad bhakṣaṇaṃ so 'vidhis tena nāśnīyāt māṃsam 
uktānuvādo 'yam 
āpadi prāṇātyaye devādyarcanam api nāpekṣyam 
nanu caitad api nimittatayoktam eva 
tataś ca vidhir evāyaṃ nāvidhiḥ 
satyam 
prokṣitasaṃbandhād go'vyajasyaiva tatra saṃnidhānāśaṅkāyāṃ śaśādiviṣaye 'bhyanujñānārtham anāpadīty ucyate 
vidhyarthānuṣṭhānaparo vidhijña ucyate 
tathā laukikānuṣṭhāne 'pi jānātir upacārāt prayujyate 
eṣa sa tajjānātīti anuṣṭhānapare prayuñjate 
atra phalakathāyām  jagdhvā aśāstrīyeṇa nimittena 
preto mṛtas taiḥ prāṇibhir avaśo 'dyate 
yena viṣayeṇa yo yeṣāṃ māṃsam aśnāti tasya vividhā pīḍā bhavati etāvanmātraparam etat 
anyathā prāyeṇa chāgādimāṃsam aśnāti lokāḥ na ca chāgādayo māṃsāśinaḥ 
atha vā tatkṣtena pāpena kravyādbhir apy adyamānas tair adyata ity ucyate 
na tādṛśaṃ bhavaty eno mṛgahantur dhanārthinaḥ 
yādṛśaṃ bhavati pretya vṛthāmāṃsāni khādataḥ 
prasiddhārthaḥ ślokaḥ 
niyuktas tu yathānyāyaṃ yo māṃsaṃ nātti mānavaḥ 
sa pretya paśutāṃ yāti saṃbhavān ekaviṃśatim 
saṃbhavān janmāni 
avaśyaṃ prāṇātyayasaṃbhave devārcanaṃ yo na karoti atha ca māṃsam aśnāti sa duṣyaty eva 
asaṃskṛtān paśūn mantrair nādyād vipraḥ kadācana 
mantrais tu saṃskṛtān adyāc chāśvataṃ vidhim āsthitaḥ 
prokṣaṇādayaḥ paśubandhe mantravantaḥ saṃskārā vihitās te yeṣāṃ kriyante paśūnāṃ vaidikayāgaśeṣāṇāṃ māṃsam adyāt 
śāśvatam 
śāśvato nityo vaidika ity arthaḥ 
āśthita āśritaḥ 
kuryād ghṛtapaśuṃ saṅge kuryāt piṣṭapaśuṃ tathā 
na tv eva tu vṛthā hantuṃ paśum icchet kadācana 
yady eṣāṃ buddhiḥ syāt sītāyajñakhaṇḍiyajñacaṇḍikāyāgādiṣu samācārapramāṇeṣu paśuvadhaḥ phalakāmasya nyāyyaḥ dṛṣṭā hi paśuvadhopayācitakenātiśayavatī sasyasaṃpattiḥ iti tanniṣedhārtham āha saṅge prastāvāt paśuvadhaprasaṅge ghṛtapaśuṃ kuryāt ghṛtapaśum eva kuryāt 
paśunā yaṣṭavye tatsthāne ghṛtena yajeta devatāḥ 
tad dhi sāmānyena yāgadravyam 
atha vā piṣṭapaśuṃ piṣṭamayapaśupratikṛtiṃ kṛtvā devatābhya upaharet piṣṭena vā puroḍāśādi kṛtvā 
katham ayaṃ vṛthā paśubandhaḥ 
ucyate 
śiṣṭānāṃ samācāraḥ pramāṇam na tu strīśūdrajanānām avaidyatvāt 
nātra vedamūlatā śakyā kalpayitum 
devatārādhanārthaṃ tadā hy etad ācaranti 
na ca devatārādhanārthāni vaidikāni karmāṇi guṇatvena devatāśruteḥ 
anvayavyatirekamūlatāṃ cātrecchanti dṛśyate paśuvadhopayācitakena phalasaṃpatti iti manyamānāḥ 
ato na vedamūlatā 
anvayavyatirekāv api bhrāntimātram asakṛdvyabhicārāt 
ato 'yaṃ śloko nyāyaprāptārthānuvāda eva sauhārdād ācāryeṇa paṭhitaḥ 
yāvanti paśuromāṇi tāvatkṛtvo ha māraṇam 
vṛthāpaśughnaḥ prāpnoti pretya janmani janmani 
tāvatīr janmanām āvṛttīr māraṇaṃ prāpnoti 
vṛthāpaśughnaḥ śrutismṛtyor acoditaṃ paśuvadhaṃ yaḥ karoti 
tac ca prakaraṇān mahānavamyādiṣu laukikair yat kriyate 
paśughna iti kapratyaye chāndasaṃ rūpam 
yajñārthaṃ paśavaḥ sṛṣṭāḥ svayam eva svayaṃbhuvā 
yajño 'sya bhūtyai sarvasya tasmād yajñe vadho 'vadhaḥ 
nāyam anantarokto doṣaḥ śrutismṛticodite vadhe 
yo vadho yajñāṅgabhūtas tannirvṛttyartham eva svayaṃbhuvā prajāpatinā paśavaḥ sṛṣṭāḥ utpāditāḥ 
svayam evety arthavādaḥ 
asya jagato viśvasya 
yajñaḥ jyotiṣṭomādiḥ 
bhūtyai bhūtir vibhavaḥ puṣṭiḥ sphītiḥ 
tasmāt tatra yo vadhaḥ so 'vadho vijñeyaḥ 
hiṃsājanyasya pāpasya nivṛtter evam ucyate 
oṣadhyaḥ paśavo vṛkṣās tiryañcaḥ pakṣiṇas tathā 
yajñārthaṃ nidhanaṃ prāptāḥ prāpnuvanty ucchritīḥ punaḥ 
kathaṃ punar yajñe hiṃsādoṣo nāsti 
ucyate 
hiṃsā hiṃsyamānasya mahān apakāraḥ prāṇaviyogena putradāradhanavibhavādiviyogena sarvānarthotpatter duṣkṛtasya ca samanantaraṃ narakādiphalavipākasya pratyāsatteḥ 
yajñe tu hatānām upakāraḥ nāpakāraḥ narakādiphalānutpatteḥ 
yato yajñe nidhanaṃ vināśaṃ gatā ucchritīr utkarṣaṃ jātito devagandharvayonitvaṃ dvīpāntareṣūttarakuruprabhṛtiṣu varṣāntare vā janma prāpnuvanti 
arthavādaś cāyam 
na hy atra vidhiḥ śrūyate prāpnuvanti iti vartamānopadeśāt 
na cārthavādāt pratitiṣṭhanti itivad vidhipratipattir yuktā vidhyantarasyābhāvād asaṃbhavāc ca 
sarvo 'yam avidhimāṃsabhakṣaṇapratiṣedhaśeṣaḥ 
aihalokasaṃpādyatayāpy ayaṃ pratiṣedhaḥ na tv eva tu vṛthā hantuṃ paśum icchet iti 
yac cābhyanujñānam yajñārthaṃ pasavaḥ sṛṣṭāḥ iti tat sarvaṃ bhaṣaṇapratiṣedhatayā pratīyate 
tathā ca vakṣyati nākṛtvā prāṇināṃ hiṃsām ityādi 
na cātra vidher asti saṃbhavaḥ 
na tiraścām adhikāraḥ saṃbhavati viśeṣavijñānābhāvāt 
na cānadhikṛtasya kartṛtvam 
nāpy akartṛtve śāstrīyāt karmaṇaḥ phalotpattiḥ 
na hy atra dṛṣṭā vastusvābhāvyena phalotpattiḥ 
yathā viṣam aviduṣo 'pi pītavato janayaty eva svaphalam 
naivaṃ vaidikārthāḥ 
acaitanyāc cauṣadhyādīnām ṛtviṅnyāyo 'pi nāsti 
dṛṣṭaṃ kila kutaścana karmaṇaḥ paraprayuktād apy ṛtvijāṃ phalam yaḥ kāmayeta pāpīyān syāt ityādi 
tatra vidhyantaraśeṣatvābhāvāt spaṣṭatvāc ca vidhipratipatter manuṣyādhikāratvāc ca śāstrasya yukto 'ṅgavyāpārasamāśrito vācanikas tāvanmātro 'dhikāraḥ 
yathā parakīyāśvamedhāvabhṛthe brāhmaṇasya prāyaścittam uktam 
iha tv adhikāra eva nāstīty uktam 
oṣadhyo darbhādayaḥ 
paśavaś chāgādayaḥ 
vṛkṣāḥ pūjyāḥ 
tiryañcaḥ apaśavo 'pi paśavo yeṣāṃ haviṣṭvena codanā kapiñjalān ālabhate iti 
bhārapravahaṇād anaḍvāhas tiryañco vājapeyādau tiryañca iti vyapadiśyante 
yady api teṣāṃ tatra nidhanaṃ nāsti tathāpi yāvatī ca pīḍā vidyata iti sā nidhanaśabdena lakṣyate 
pakṣiṇaḥ kapiñjalādayaḥ 
yady api te paśutvena cocyante aprasiddhataraprayogās tu sapta grāmyāḥ paśavaḥ saptāraṇyāḥ iti 
gavādayo 'pakṣiṇaḥ 
catuṣpājjātivacanaḥ paśuśabdaḥ 
gobalīvardavad vā bhedo draṣṭavyaḥ 
yāvatyaḥ kāścic chāstracoditahiṃsās tāḥ saṃkṣpya darśayati 
madhuparke ca yajñe ca pitṛdaivatakarmaṇi 
atraiva paśavo hiṃsyā nānyatrety abravīn manuḥ 
eṣv artheṣu paśūn hiṃsan vedatattvārthavid dvijaḥ 
ātmānaṃ ca paśuṃ caiva gamayaty uttamāṃ gatim 
madhuparko vyākhyātaḥ 
tatra govadho vihitaḥ 
yajñaḥ jyotiṣṭomādiḥ 
tatra saṃsthaikādaśinyādipaśuvadho nirūḍhapaśuvadhādiḥ svatantra eva ca 
pitṛdaivataṃ pitaro devatā yasmin karmaṇy aṣṭakādau na tu śrāddham 
tad dhi siddhena māṃsena vihitam na ca paśuvadhaś coditaḥ 
na cedam eva vidhāyakaṃ yuktam utpattau śrāddhasya hiṃsāyā acoditatvāt asya ca vispaṣṭavidhānād aṣṭakāpaśuvadhenāpi netuṃ śakyatvāt vidhitve cāsya mūlakalpanāprasaṅgāt vidhyantaraśeṣatāyāś ca vakṣyamāṇatvāt 
yeṣāṃ tu mataṃ pitṝṇāṃ devatānāṃ ca karma mahāyañjādi 
brāhmaṇair vadhyāḥ bhṛtyānāṃ caiva vṛttyartham āpadi paśuhiṃsanam aprāptaṃ prāṇātyaye 'bhyanujñāyate   
gṛhe gurāv araṇye vā nivasann ātmavān dvijaḥ 
nāvedavihitāṃ hiṃsām āpady api samācaret 
avedavihitahiṃsāpratiṣedho 'yam 
na ca vedavihitābhyanujñāyate 
na ca gurau vasato brahmacāriṇo 'raṇye ca tapasyato 'nyā kācid dhiṃsāsti 
avakīrṇino brahmacāriṇaḥ syād api 
vānaprasthasya tu naivāsti 
brahmacāriṇo 'py ātmopekṣaṇaṃ naiveṣyate 
ato 'yaṃ vidhir eva śrāddhe 
gṛha ity anuvāda eva 
yadi cāyaṃ vidhiḥ syād  araṇye āpady api iti kim ālambanam etat syāt 
na ca vānaprasthasya sāgnikasyāpi paśuyāgo 'sti 
puroḍāśāś carūṃś caiva ity atra darśayiṣyāma iti kecit 
upādhyāyas tv āha 
yuktaṃ brahmacāriṇaḥ 
vānaprasthasya tu aparājitāṃ vāsthāya ityādinātmatyāgāgo 'pi vihitas tasya nāsti jīvitārthā hiṃseti sphuṭataraṃ tatraiva nirūpayiṣyate 
nanu cāpady ayaṃ pratiṣedha ucyate 
tat kutas tatraivānujñānaṃ vyākhyāyate 
satyam 
anyathā na kiṃcid anena kṛtaṃ syāt 
arthavādārtham iti ced arthavādasyāpy ālambanam anveṣaṇīyam 
ato nāpady ayaṃ pratiṣedho vidhiś cāpdy aviruddhaḥ 
bahubhedād āpadām alpīyasyām āpadi māsikam ardhamāsikaṃ vā bhojanaṃ bhaviṣyatīti buddhyā pravṛttir niṣidhyate 
yadā tv eṣā buddhir adhunaivānaśnan na jīvāmi yadā vābhimukhāgata udyataśastra ātatāyī tadāpady anujñā 
evaṃ sarvata evātmānaṃ gopāyet iti śrutir anugṛhītā bhavati   
yā vedavihitā hiṃsā niyatāsmiṃś carācare 
ahiṃsām eva tāṃ vidyād vedād dharmo hi nirbabhau 
vedavihito yaḥ prāṇivadhaḥ so 'smiñ jagati carācare sthāvarajaṅgame nityo 'nādiḥ 
yas tu tantrādiḥ so 'nvayavyatirekabhrāntyā idānīṃtanaḥ 
ato vaidikīm hiṃsām ahiṃsām eva vidyāt amutra pratyavāyābhāvāt 
ahiṃseti kāryata ucyate na svarūpataḥ 
nanu ca saiva hiṃsārūpā 
abhedāt kathaṃ kāryo bhedaḥ 
ucyate 
vedād dharmo hi nirbabhau 
dharmasyādharmasya ca yat kathanaṃ tad vedād eva pauruṣeyāṇām aprāmāṇyāt 
vedaś ca tasyā evābhyudayahetutvaṃ kvacit jñāpayati 
svarūpābhedo 'pi nāsti kratvarthapuruṣārthatvena bhedād āśayabedena pravṛtteḥ 
laukikyāṃ māṃsīyato dviṣāṇasya vā pravṛttiḥ vaidikyāṃ tu śāstreṇa coditam idaṃ kratuvartham iti 
nirbabhau niḥśeṣeṇa bhātaḥ prakāśatāṃ gata iti yāvat 
yo 'hiṃsakāni bhūtāni hinasty ātmasukhecchayā 
sa jīvaṃś ca mṛtaś caiva na kvacit sukham edhate 
akāro 'tra pratiṣedhārthīyaḥ praśliṣṭo draṣṭavyaḥ 
ahiṃsakānāṃ ca pratiṣedhāt sarpavyāghrādīnām apratiṣedhaḥ 
yo bandhanavadhakleśān prāṇināṃ na cikīrṣati 
sa sarvasya hitaprepsuḥ sukham atyantam aśnute 
bandhanavadhā eva kleśāḥ 
atha vā viśasanādayaḥ 
tān yo na kartum icchati viśasanam eva yena na kṛtam tadviṣayecchaiva yasya nivṛttā 
na kevalaṃ pīḍāṃ na karoti yāvad dhitaṃ prepsitum icchati sarvasya sa sukham atyantam aśnute 
yad dhyāyati yat kurute ratiṃ badhnāti yatra ca 
tad avāpnoty ayatnena yo hinasti na kiṃcana 
yac cintayati śulkam arhaṇādi 
yatra ca ratim abhilāṣaṃ badhnāty abhipretya vastuni 
tad ayatnena svalpenaiva kālenāvāpnoti 
yat tu kurute karmaṇā tat karmaniṣpattisamantaram evāvighnena prāpnoti 
nākṛtvā prāṇināṃ hiṃsāṃ māṃsam utpadyate kvacit 
na ca prāṇivadhaḥ svargyas tasmān māṃsaṃ vivarjayet 
sarvasya hiṃsāpratiṣedhaślokasaṃghātasya māṃsabhakṣaṇaseṣatāṃ darśayati 
yāvat prāṇino na hatās tāvan māṃsaṃ notpadyate 
hiṃsā cātiśayena duḥkhāvahā 
tasmān māṃsaṃ vivarjayet 
nanu ca svayaṃ mṛtānāṃ bhavaty eva māṃsam kim idam ucyate nākṛtvā iti 
arthavādo 'yam 
svayaṃ mṛtānāṃ ca māṃsaṃ rogahetutvād aprāptam eva 
na hy adatvā māṃsaṃ bhakṣyate 
na ca rogahetor dānam asti 
utpadyata iti māṃsasya hiṃsānimittatvāt kartṛvyapadeśe samānakartṛkatvaṃ bhavaty evāviruddham 
atha vā utpadyata iti na ca svargya iti 
na svargānutpattihetumātram abhipretam api tu narakādiduḥkhahetutvam 
samutpattiṃ ca māṃsasya vadhabandhau ca dehinām 
prasamīkṣya nivarteta sarvamāṃsasya bhakṣaṇāt 
aśucisthāne kukṣau garbhavṛddhiḥ śukraśoṇitābhyāṃ vāśucibhyāṃ prabhāvaḥ 
tathā vadhabandhau śarīravatāṃ tatkṛtau 
etat sarvaṃ prasamīkṣya nipuṇabuddhyā tatvato nirūpya 
nivarteta sarvamāṃsasya bhakṣaṇāt sarvasyāpratiṣiddhasyāpi kiṃ punaḥ pratiṣiddhasya 
arthavādo 'yam 
na punas tatvataḥ aśucy eva māṃsaṃ jñeyam 
na hi tadaśucitvavidhiparaṃ vākyam 
na bhakṣayati yo māṃsaṃ vidhiṃ hitvā piśācavat 
sa loke priyatāṃ yāti vyādhibhiś ca na pīḍyate 
vidhir devārcanaṃ tad dhitvā yo na bhakṣayati kiṃ tarhi vidhinā bhakṣayati 
sa lokasya priyatāṃ prāpnoti 
priyaḥ sarvasya bhavati 
vyādhibhiś ca 
kṛśadurbalāder māṃsam aśnato vyādhir upajāyate 
tenāpi vidhinaivāśitavyam 
tathā bhakṣayan vyādhibhiś ca na pīḍyate 
anyathā aśnann api māṃsaṃ pīḍyata eva vyādhibhiḥ 
piśācavad iti 
piśācās tiryagjātiviśeṣās te vidhim anapekṣya māṃsam aśnanti 
tato 'nyo 'pi tathā bhakṣayan piśācasadṛśo bhavatīti nindyate 
anumantā viśasitā nihantā kravikrayī 
saṃskartā copahartā ca khādakaś ceti ghātakāḥ 
anyena hanyamānaṃ svaprayojanato yady anyo 'numodate sādhv ayaṃ hantā karotīty anumantā 
viśasitā hatasyāṅgavibhāgakāraḥ 
upahartā pariveṣakaḥ 
khādaka ity ete sarve ghātakāḥ 
aghātakeṣu khādanasaṃskāravikrayādikartṛṣu ghātakatve 'dhyāropite nindā na punas tatvata ete ghātakā eva 
laukikī hi vadhakriyā prāṇatyāgaphalā 
tasya kartā ghātakaḥ smṛtito gamyate 
svatantraḥ karteti viśeṣaśāstrādinā yaḥ prāṇaviyojanaṃ prāṇināṃ kroti sa hantocyate 
krayavikrayādyāś ca kiryās tato 'nyā eva 
nanu ceyam api smṛtir eva ete anumantṛprabhṛtayo ghātakā iti 
nedaṃ śabdārthasaṃbandhe pramāṇam kiṃ tarhi dharmādharmayoḥ 
abhiyuktataro hi tatra bhavān pāṇiniḥ 
manvādayaś ca lokaprasiddhaiḥ padārthair vyavaharanti na śabdārthasaṃbandhavidhiṃ smaranti 
prayoktāro hy ete na smartāraḥ 
nanu ca tam ācāryaṃ prakṣate ityādeḥ smaranty ete 
satyam 
na tatra śāstrasmṛtivirodhaḥ 
na ca teṣāṃ vākyānām anyat prayojanam asti 
iha tu gauṇenāpi prayojanenārthavādatayāpy upapatter na ghātakatvaṃ śakyam avasātum 
ye 'py āhur bhakṣakaś cen na vidyate vadhako 'pi na vidyata iti bhakṣaṇaprayukta eva vadhaḥ prayojakaś ca kartā smaryate 
tato mukhyam eva ghātakatvam 
ato ghātakaprāyaścittam eva khādakasya yuktam iti 
tad ayuktam iti brūmaḥ 
pṛthakprāyaścittaṃ hatānāṃ rasāsvādakasya jagdhvā māṃsam abhakṣyaṃ ca iti 
yad api prayojakatvena kartṛtvam uktaṃ tad api naivāsti 
idaṃ hi tasya lakṣaṇam
preṣaṇādhyeṣaṇābhyāṃ tu yaḥ svatantrasya codakaḥ 
sa kartā caiva hetuś ca mukhyo nopacaran paraḥ  iti 
vadhako hi jīvanaprayuktyā pravartate māṃsavikrayeṇa jīviṣyāmīti na tu khādakena viniyujyate 
atha tatsamarthācaraṇaṃ prayojakatvam 
yo 'yaṃ kriyāṃ kartum adhyavasitas tatrānukūlyena yaḥ saṃvidhitsuḥ sa prayojaka iti 
etad apy atra naivāsti 
sādhanopanidhānaṃ trasataḥ paśor asvatantrīkaraṇaṃ khaḍgopanayanam ity evaṃ saṃvidhānaśabdavācyaṃ yuktam 
tena vinā kriyā na niṣpadyate 
atha yadarthaḥ kriyārambhaḥ sa prayojakaś ceti cet māṇavakam adhyāpayatīty adhyāpanahetukartṛsaṃjñāpratilambhaḥ na hy adhyayanam adhyāpayatyarthaḥ 
na cāsau kaṃcid uddiśya hanane pravartate 
yenāsya tadarthanirūpaṇāya bhakṣaṇe 'narthā pravṛttiḥ syāt 
sarva ime svabhūtyai yatante 
na kena kaśct paro 'nugrahītavya iti muhūrtam apy avatiṣṭhate ity api pūrṇakāmaḥ 
atha svārthaṃ pravṛttasya bhakṣayitāram antareṇa pravṛttir anarthikā 
tasmiṃs tu sati phalavatī 
phalaṃ ca prayojakam 
tac ca khādakādhīnam iti pāraṃparyeṇa khādakaḥ prayojaka iti 
evaṃ tarhi yo dveṣād vadhyate sa hantuḥ prayojakaḥ syāt 
tataś ca hanyamāna eva hantā saṃpadyate 
na hi dveṣeṇa vinā hantṛtvopapattir iti 
tathā brahmahatyāyām api sarvasvadānaṃ pātakasaṃprayojakam 
na hi pratigrāhayitāram antareṇa pratigrahopapattis tataś ca pratigrāhī na kevalaṃ pratyaveyād api tu dātāpi 
rūpavatī ca strī smaraśaradahyamānahṛdayena rāgiṇā darśitaspṛhātiśayena śīlaṃ rakṣantī pratyaveyāt 
tasmān nedaṃ prayojakalakṣaṇam 
tau hi vadhakakhādakau svārthapravṛttau naṣṭāśvadagdharathavad itaretaropakāram anubhavantau na punar anyataraprayojakau 
śūdraviṭkṣatraviprāṇām ity atra śloke nipuṇam etan nirṇītam 
svamāṃsaṃ paramāṃsena yo vardhayitum icchati 
anabhyarcya pitṝn devāṃs tato 'nyo nāsty apuṇyakṛt 
adhikapuṣṭyarthaṃ yo māṃsam aśnāti tasyeyaṃ nindā 
na tu rogotpattibhayāśaṅkayā 
yata āha 
yo vardhayitum icchantīti 
tasyāpy anabhyarcya pitṝn devān 
na tu rogahetots tv arcanam akurvato 'pi kathaṃcid asaṃbhavān na doṣaḥ 
varṣe varṣe 'śvamedhena yo yajeta śataṃ samāḥ 
māṃsāni ca na khāded yas tayoḥ puṇyaphalaṃ samam 
devādyarcanaśiṣṭasya śaśādimāṃsasya bhakṣaṇam anujñātam 
tato nivartamāno 'śvamedhaphalam aśnute 
aśvamedhasya phalam sarvān kāmān avaśyaṃ sarvāvijitīḥ ityādi 
na cātra codanīyam kathaṃ mahāprayāsena bahudhanavyayena ca tulyaphalatā māṃsanivṛtteḥ syāt 
yata eṣo 'pi saṃyamo 'tiduṣkaraḥ 
kiṃ ca lokavat parimāṇataḥ phalaviśeṣaḥ syād ity ayaṃ nyāyo jṛmbhata eva 
ataḥ phalavidhau na doṣaḥ 
vayaṃ tu brūmaḥ 
arthavāda evāyam 
yato varṣe śataṃ samā iti cārthavādapakṣe sughaṭam 
na hi prativarṣam aśvamedhasya vidheyatvasaṃbhavaḥ 
nāpi varṣe śatam tāvataḥ kālasyādhikāriṇo jīvanādyasaṃbhavāt 
puṇyaṃ ca phalaṃ ca puṇyaphalam 
samāhāradvandvaḥ 
ṣaṣṭhīsamāse hy asāmarthyam  
phalamūlāśanair medhyair munyannānāṃ ca bhojanaiḥ 
na tatphalam avāpnoti yan māṃsaparivarjanāt 
medhyair devārhaiḥ 
munyannāni nīvārādyannāny akṛṣṭapacyajanitāni 
ayam arthavāda eva 
māṃ sa bhakṣayitāmutra yasya māṃsam ihādmy aham 
etan māṃsasya māṃsatvaṃ pravadanti manīṣiṇaḥ 
nāmadheyanirvacanam arthavādaḥ 
māṃ sa bhakṣayitā 
sa iti sarvanāma sāmānyāpekṣaṃ yogyenārthena nirākāṅkṣīkaroti yasya māṃsam aśnāti 
na māṃsabhakṣaṇe doṣo na madye na ca maithune 
pravṛttir eṣā bhūtānāṃ nivṛttis tu mahāphalā 
prāṇasyānnam ity ata ārabhya yāvad ayaṃ śloko 'rthavādasaṃghāta eva 
dvitrāḥ ślokā vidheyārthāḥ 
na māṃsabhakṣaṇe doṣo yathā krītvā svayaṃ vāpy utpādya iti tathāyam api ślokaḥ 
nivṛttis tu mahāphalety etad atra śrūyate 
bahubhir nindārthākarair īdṛśaḥ saṃskāro jāto yan na kiṃcin māṃsam aśitavyam 
bhūtānāṃ vṛttyartham āha na māṃsabhakṣaṇe doṣa iti 
devārcanaśiṣṭe brāhmaṇakāmyādiṣu nimitteṣu prāgukteṣu na doṣaḥ 
kiṃ tu yady aśitum icchanti 
nivṛttir na bhakṣayāmīti saṃkapapūrvikā mahāphalā 
phalaviśeṣāśruteḥ svargaḥ phalam iti mīmāṃsakāḥ 
evaṃ madye kṣatriyādīnām maithune tu sarvavarṇānām divodakyāparvakālād anyatra 
alpasv alpā pravṛttir eṣā śāstrīyā 
bhūtānāṃ śarīrasthitihetvarthā pravṛttiḥ 
tathā cāyurvedakṛt 
āhāro brahmacaryaṃ ca nidrā ceti trayaṃ matam 
mādakaṃ ca striyaś caiva hy upastambhanam āyuṣaḥ  iti 
yas tu tena vināpi śaknoti jīvituṃ tasya nivṛttir mahāphalā 
pradarśanārthaṃ caitat 
aśiṣṭāpratiṣiddhaviṣayāṇām anyāsām api nivṛttīnām evam eva 
yatra vidhānaṃ puruṣasya pravartamānasya prītyatiśayotpattiprayojanam anindyam garheta vā yato nivṛttiḥ phalāya yathā madhvaśanaṃ saṃpannabhojanaṃ rāṅkavaṃ paridhānam ity evamādi 
tathā ca śiṣṭasamācāraḥ 
vyāsaś ca bhagavān evam āha 
ye tu saṃsaktito 'śiṣṭāpratiṣiddhā api yathā hasitakaṇḍūyanādayas tato nivṛttir dharmāya 
pretaśuddhiṃ pravakṣyāmi dravyaśuddhiṃ tathaiva ca 
caturṇām api varṇānāṃ yathāvad anupūrvaśaḥ 
caturṇām apītivacanaṃ sāmānyavihitā dharmāḥ śūdrasya nedṛśaṃ yatnam antareṇa bhavantīti jñāpanārtham 
preteṣu jīvatāṃ śuddhiḥ 
supsupeti samāsaḥ 
prāpaṇaṃ cāpretavan nimittā śuddhir iyaṃ viśeṣasya 
ataś ca yady api śuddhivacanaṃ pratijñāyate tathāpy aśuddhisāpekṣatvāc chuddheḥ śāstrapratyayakārakatvād ubhayoḥ apratijñātāpi prathamam aśuddhir ucyate 
dantajāte 'nujāte ca kṛtacūḍe ca saṃsthite 
aśuddhā bāndhavāḥ sarve sūtake ca tathocyate 
anujāto dantajātād bālatara iti smaranti 
tathāvibhāgenoddeśamātram idaṃ yatas tadapekṣa āśaucakālabhedo bhaviṣyati 
tad yathā smṛtyantare ā dantajanmanaḥ tathā bāle deśāntarasthe ca ityādinā sadyaḥśaucaṃ śrutam 
bāla ajātadanto vijñeyaḥ 
evaṃ ca nṛṇām akṛtacūḍānām ity etad ekarātrikam āśaucaṃ dantajāte 'py avasthāpyate 
evam ete smṛtī viṣayavyavasthayā avirodhinyau bālaviṣaye bhavataḥ 
naiśikī ca śuddhir ā cūḍākaraṇāt 
yato nivṛttamuṇḍakānāṃ trirātraṃ vakṣyati 
tac ca trirātraṃ prāg upanayanāt parataḥ śuddhyed vipraḥ ityādi 
ye tu daśāhaṃ śāvam āśaucam ity etān pakṣān vayovibhāgena varṇayanti smṛtyantarāt samācārāc ca vyutkrameṇa saṃbandhayanti daśāham upanītasya anupanītasya caturahaṃ kṛtamuṇḍasya tryahaṃ jātadantasyaikāham anujātasya sadyaḥśaucikādayas tu vikalpāḥ 
evaṃ tryahacaturahayoḥ kṛtacūḍasya 
teṣāṃ mate smṛtyantaraprasiddho vṛttasvādhyāyāpekṣo na vikalpaḥ pratipāditaḥ syāt 
taccottaratra darśayiṣyāmaḥ 
sarvavyāpāranivṛttyā mṛta ucyate saṃpūrvasya tiṣṭhater vyāpāroparamadarśanāt 
bāndhavāḥ sapiṇḍāḥ samānodakāś ca 
sūtake ca putrajanmādau 
tathocyate aśuddhā bāndhavāḥ sarva ity etenāsya saṃbandhaḥ 
kathaṃ punar atra vayobhedapratipattir yāvatā kṛtamuṇḍa iti saṃskārasaṃbandho gamyate 
kṛtopanayane cety atra śrutam eva 
ata eva kṛtacauḍaḥ kiyantaṃ kālam ucyata iti naiva śrūyate 
ucyate 
dantajātānujātasāhacaryāt kṛtamuṇḍaḥ kālalakṣaṇārtho vijñāyate 
sa ca kālo 'tra prathamatṛtīyavarṣaḥ 
yady api prathame varṣe vaikalpikaṃ muṇḍīkaraṇaṃ tasmint samāśrīyamāṇe ā dantajanmanaḥ sadyaḥ ity etad bādhitaṃ bhavati 
tad apy ayuktam 
kiyān avadhiḥ kṛtamuṇḍa iti 
caśabdāt kṛtamuṇḍe ceti kṛtopanayane ceti labyate saṃskārāntaraprāptau vyapadeśāntarapravṛtteḥ 
evaṃ caitayā smṛtyā ekavākyatā bhaviṣyati ā dantajanmanaḥ sadyaḥ ity atrāpi 
trirātram ā vratādeśāt iti vratādeśagrahaṇaṃ kālopalakṣaṇārtham eva 
na ca brāhmaṇasyānityo 'ṣṭamavarṣe evaṃ kṣatriyavaiśyayor yaś ca kālaḥ tadā śūdrasya na kaścit kāla uktaḥ syāt 
tatrāpy atītaśaiśavasya paripūrṇaṃ sarveṣām itivacanāt 
ataś ca ā aṣṭamād varṣād ūrdhvaṃ caturṇām api varṇānāṃ sarvāśaucam śūdrasyāpi tasya kālasya sadbhāvāt 
yasmiṃs tu pakṣe ekādaśe varṣe kṣatriyavaiśyayor upanayanaṃ lakṣyate tadā śūdrasya na kaścit kāla uktaḥ syāt 
tatrāpy atītaśaiśavasya paripūrṇam arvāk trirātram 
śaiśavasya nivṛttiś ca smṛtyantare prāg aṣṭamāc śiśuḥ proktaḥ anyais tu ā ṣḍaśād bhaved bālaḥ iti 
ye 'pi ṣoḍaśād bālyanivṛttim āhus teṣām apy aṣṭamād ūrdhvaṃ māsiky eva śuddhiḥ 
evaṃ paṭhyate ūrdhvaṃ tu ṣaḍbhyo varṣebhyaḥ śuddhiḥ śūdrasya māsikī 
anyatra paṭhitam aṣṭavarṣasya māsa iti 
nanu vakṣyamāṇebhya eva vākyebhya eṣā vayobhedavyavasthā labhyate 
kim anena dantajāta ity uddeśena 
satyam 
sukhāvabodhārtham 
daśāhaṃ śāvam āśaucaṃ sapiṇḍeṣu vidhīyate 
arvāk saṃcayanād asthnāṃ tryaham ekāham eva vā 
sāpiṇḍyalakṣaṇaṃ vakṣyate 
arvāk saṃcayanād iti caturahopalakṣaṇaṃ vakṣyati 
āhitāgneḥ saṃcayanaṃ caturthyām iti vacanam asti 
ayaṃ ca vikalpo vṛttasvādhyāyāpekṣo vṛttāpekṣo vā 
tathā ca smṛtyantaram 
ekāhād brāhmaṇaḥ śuddho yas tu brahmāgnisaṃyutaḥ 
tryahāt kevalavedas tu nirguṇo daśabhir dinaiḥ 
tatra trivedasyāgnimata ekāhaḥ 
dvivedasya tu tryaham 
nirguṇasya daśāham 
gautamena paṭhitaṃ sadyaḥ śaucam 
tac ca viśeṣa eva brāhmaṇasya svādhyāyānivṛttyartham 
tatra kriyāntarāṇi
ubhayatra daśāhāni kulasyānnaṃ na bhujyate 
dānaṃ pratigraho homaḥ svādhyāyaś ca nivartate 
ityādyāḥ kriyā nivartante 
kevalaṃ bahuvedasyāguṇyamānaṃ praṇaśyatīti svādhyāyo na nivartate 
tathā vṛttyapekṣo yukto vikalpaḥ 
ṣaṭkarmajīvino daśāhaḥ tribir anya ity asya caturahaḥ dvābhyām eka ity asya tryahaḥ 
dāśāhika āśauce pratigrahādāv anadhikārāt prāṇayātraiva durlabhā 
ye tu vayāṃsi catvāri catvāraś cāśaucakālāḥ ato yathāvayo yathāsaṃkhyena saṃbandhaḥ teṣāṃ dantajāte daśāhaḥ prāpnoti upanīte tu mṛte ekāha eva 
tatra smṛtyantarasamācāravirodhaḥ 
atha virodhaparihārārthaṃ prātilomyena saṃbandhaḥ kriyate 
upanīte daśāhaḥ kṛtamuṇḍe caturahaḥ tryaho dantajāte ekāho 'nujāta iti 
atrāpi nivṛttacauḍakānāṃ trirātrāt iti virodhena vikalpo yuktaḥ svaśabdena trirātrasyānuvidhānāt caturahasya vṛttibhedena saṃcayabhedena viṣayatvasiddheḥ 
smṛtyantreṇaivam ekavākyatā bhavati ekāhād ityanena 
anyathā vayobhedena vikalpe vyākhyāyamāne vṛttasvādhyāyāpekṣo mānave śāstre kena vikalpo labhyate 
ato gautamavacanād yasya prātyahikena pratigraheṇa vināpi vṛttir asti kusūladhānyādes tasya bahusvādhyāyasya svādhyāyādhyayanamātre sadyaḥśuddhiḥ 
ye 'pi tryahadayaḥ kalpās tatrāpi tryahaihikādīnāṃ tāvanmātra eva viśuddhir vṛttyarthe pratigrahe 'nenaiva gautamadarśanena 
anyathā brāhmaṇasya svādhyāyina ity evāvakṣyat na svādhyāyānivṛttyartham iti 
ato yady apy aviśeṣeṇaikāhāc chuddhir ityādi śrutam tathāpi niyatakriyāviṣayaṃ vijñyam 
yena nityavad brāhmaṇasya daśāham āha śuddhyed vipro daśāhena iti 
na hy anyat punarvacane prayojanam asti 
tasmād vikalpo 'yaṃ yuktena mārgeṇa vyākhyeyaḥ 
yatra punar bālādau sadyaḥśaucam nivṛttamuṇḍakādau trirātram tatra vikalpābhāvāt sarvakriyāsu śucitvam 
sapiṇḍatā tu puruṣe saptame vinivartate 
samānodakabhāvas tu janmanāmnor avedane 
anvayasaṃjñāvijñānād bāndhavagrahaṇānuvṛtteś cānvayajāḥ saptamapuruṣāvadhayaḥ sapiṇḍā ucyante 
yebhyaḥ svasya pitā dadyāt tebhyaḥ putraḥ iti jīvatpūrvapitrāder vidhānāt ṣaṭ tāvad yogyatayā sapiṇḍā bhavanti 
yady api pitṛbhyo dīyate ātmanā saptama ataḥ pitāmahaprapitāmahādyāḥ pūrvānvayajātās te sapiṇḍā iti vyapadiśyante 
pūrve ṣaṭ sapiṇḍāḥ 
apare putrādayaḥ ṣaḍ eva 
yata ekasyāḥ piṇḍadānakriyāyāḥ sahabhāvāt sapiṇḍādyupadeśo labhyate putrāder api sahabhāvaḥ pautrādinā kriyamāṇo 'yam tena yebhyo dīyate yaiś ca saha saṃpradānavān bhaviṣyati sarve te sapiṇḍā vyapadiśyante 
yato na tatra piṇḍadānam avadhyupalakṣaṇatvāc chaṅkha iva śaṅkhavelāyām āgantavyam iti 
tena yāvad uktaṃ syāt prapitāmahasya yaḥ prapitāmahas tadanvayajā ye yāvat saptamās te sapiṇḍā evaṃ svasaṃtatau pitrādisaṃtatau draṣṭavyam 
yata eva bhedas tam upādāya gaṇanā kartavyā yāvat saptamāvadhi 
yathā pitāmaho yeṣām ekas te tata ārabhya saptamāvadhayaḥ sapiṇḍā ity eva sarvatra 
tadanvayajatve copalakṣaṇe jāter anāśrayaṇād vijātīyā api kṣatriyādayo brāhmaṇādīnāṃ sapiṇḍā bhavanti 
ata eva tajjananādyāśauce brāhmaṇasya daśāha eva teṣāṃ tu svakāla eva dvādaśāhādiḥ 
ataḥ sarvasya vijātīyanimitte vijātīyasapiṇḍanimitte vā janmādau svakāla eva śuddhiḥ 
kṣatriyādīnāṃ brāhmaṇāpekṣayā tripuruṣaṃ sāpiṇḍyam 
tathā ca śaṅkhaḥ
yady ekajātā bahavaḥ pṛthakkṣetrāḥ pṛthagjanāḥ 
ekapiṇḍāḥ pṛthakśaucāḥ piṇḍas tv āvartate triṣu 
pṛthakkṣetrāḥ bhinnajātīyāsu strīṣv ity arthaḥ 
pṛthagjanāḥ pṛthakkṣetrasamānajātīyā apy anekamātṛkā bhavanti tadartham ubhayor upādānam 
ekapiṇḍāḥ sapiṇḍā bhavanti 
kiṃ tu pṛthakśaucāḥ svajātinimitta eva teṣāṃ śuddhikālaḥ 
brāhmaṇasya kṣatriyādeḥ sūtakādau daśāhaḥ brāhmaṇasya sūtake teṣāṃ dvādaśāhaś ca 
tathā cānyo 'pi viśeṣaḥ piṇḍas triṣv āvartate 
triṣv eva bhavati puruṣeṣu 
samānajātīyāpekṣayā kṣatriyādīnāṃ brāhmaṇavat ṣaṭ puruṣasya sāpiṇḍyam ekajātāḥ pṛthakkṣetrāḥ ityādiviśeṣaṇopādānāt 
asamānajātīyāpekṣaṃ tripuruṣatvam anena vākyena śakyate pratipādayitum 
eṣa evārtho 'nayā smṛtyā spaṣṭīkriyate
kṣatraviṭśūdradāyādā ye suyur viprasya bāṇdhavāḥ 
teṣām āśauce viprasya daśāhāc chuddhir iṣyate 
ṣaḍbhis tribhir athaikena ityādi ca 
strīṇāṃ tu vijātīyānāṃ bhartṛkālena jīvati bhartari śuddhiḥ 
āha ca
sūtau mṛte tu dāsānāṃ patnīnāṃ cānulomataḥ 
svāmitulyaṃ bhavec chaucaṃ mṛte svāmini paitrakam 
anye paṭhanti asavarṇāsutānām iti prathamaṃ pādam 
yady ayam asti pāṭhas tadā putrāṇām api śūdrāṇāṃ pitṛgṛhe vyavasthitānāṃ tatparatantrāṇāṃ pitṛjātyapekṣayā daśāhādir eva śuddhikālaḥ 
dāsāś cātra vaitanikā gṛhyante 
ye tu garbhadāsās teṣāṃ vidhyantaraṃ śrūyate
kāravaḥ śilpino vaidyā dāsīdāsaṃ tathaiva ca 
rājāno rājabhṛtyāś ca sadyaḥśaucāḥ prakīrtitāḥ  iti 
sparśane caivam eteṣāṃ śucitvaṃ vijñeyam na punar dānabhojanādikriyāsu 
yataḥ karmanimittā ete śabdāḥ ataḥ kiṃ viparyaye śuddhiḥ kiṃ sarvāḥ kriyāḥ pratiprasavā uta kāścid evābhyanujñāyante 
yato rājñaś ca kāryāvidhātārtham ity ākāṅkṣāyāṃ yāny eva karmāṇi tāny eva hṛdayam āgacchanti 
tathaiva ca samācāraḥ 
nanu ca nātra sparśapratiṣedhaḥ śrutaḥ 
yāvatā smṛtyantare paṭhyate
asthisaṃcayanād ūrdhvam aṅgasparśo vidhīyate 
tathānyac ca
tribhiś caturbhir vāhobhir brāhmaṇaḥ spṛśyatām iyāt 
ekādaśena śuddhiḥ syān mṛtake sūtake tathā 
rājñaḥ ṣaṣṭhe saptame vā sparśaḥ dvādaśāhenānnaśūddhiḥ 
vaiśyasya sparśanam aṣṭame navame vā pakṣeṇānnaśuddhiḥ 
śūdrasya sparśanam ekādaśe dvādaśe vā māsenānnaśuddhiḥ iti hāritaḥ 
tathā vākyantaram api
sparśe krameṇa varṇānāṃ tricatuḥpañcaṣair dinaiḥ 
bhojyānno daśabhir vipraḥ śeṣā dvitriṣaḍuttaraiḥ 
ete ca vikalpāḥ prayojanāpekṣayā guṇavad aguṇāpekṣayā vyavasthāpanīyāḥ 
sarveṣāṃ tāvad brāhmaṇasya bhaktadāsās tricaturair ahobhiḥ sparśanena dūṣayanti 
garbhadāsās tu sadyaḥ 
evam itareṣām api varṇānā 
yatredaṃ sadyaḥśaucaṃ tatra sarvatra snānaṃ vāsasā ca 
dravyasya śuddhir yā yasya vihitā iti jñāpayiṣyate 
kanyānām api tripauruṣeyi sapiṇḍatā 
saputrāṇāṃ tu strīṇāṃ tripuruṣaṃ vijñāyate iti vasiṣṭhaḥ 
āśauca evaitat 
vivāhe tu vidhir darśitaḥ 
sthitam etat saptamapuruṣo maryādā ṣaṭpuruṣāḥ sapiṇḍā iti 
saptame prāpte vinivartate 
samānodakabhāvaḥ samānodakavyapadeśaḥ 
janmanāmnor avedane 
janma ca ayam asmatkule jātaḥ nāma amuṣmād idaṃ nāmakāt pitṛpitāmahādeḥ 
ubhayor avedane nivṛttir 
ataś cānyatare jñāte 'py aniṣṭodakaṃ jñeyam 
avatīrya nadīm anyad vā jalāśayaṃ nābhidaghnabhugno dakṣiṇābhimukhaḥ savyottarābhyāṃ pāṇibhyām udakaṃ kṛtvānavekṣamāṇāḥ pratyāvrajeyuḥ iti 
janane 'py evam eva syān mātāpitros tu sūtakam 
sūtakaṃ mātur eva syād upaspṛśya pitā śuciḥ 
evam etat sapiṇḍānāṃ janane 
yathaiva daśāhādayaḥ kalpāḥ ṣaṭkarmādivṛttyapekṣayā svādhyāyālpamahatvāpekṣayā ca vyavasthitā maraṇe tathaiva janane 'py āśaucamātram atidiśyate kālānavacchinnam 
sāmarthyāc cāgṛhyamāṇaviśeṣatayā tatsaṃbandhasakalalābhaḥ 
kālāvacchinnātideśe tu ekenaiva mukhyatvād daśāhena saṃbandhaḥ svādhyāyādiṣv syāt 
yadi vā pāṭhapratyāsattyā daśāhādyapekṣayā ekāhena ekenaiva ca nirākāṃkṣīkṛtatvād anyais tryahādibhir na saṃbandhaḥ syāt 
tatreyaṃ smṛtir aviśeṣeṇa vṛttasvādhyāyāpekṣāyāṃ vyavasthāyāṃ mṛtasūtakayor vidadhatī janane guṇādyanapekṣayā jātimātre sthāpyamānā virudhyeta 
samācāraś ca bādhitaḥ syāt 
nanu evaṃ strīṇām api tryahaikāhādayaḥ kalpāḥ sūtikānāṃ prāpnuvanti samācāravirodhinaḥ 
atrocyate 
yady ayaṃ vikalpaḥ syāt tad evam 
vyavasthita evāsīt kalpaḥ 
tathā hi tuśabda upapannataro bhavati 
sūtakaśabdaś ca nāśauce vartate 
lakṣaṇayā sūtakasaṃbandhy aśaucaṃ lakṣayet 
lakṣaṇāyāḥ sāhacaryād aspṛśyataiva lakṣayituṃ yuktā 
yadi ca sarvam āśaucam abhipretaṃ syād āśaucagrahaṇam evākariṣyat aśaucaṃ mātur eva iti 
ataś ca smṛtyantare trirātram aspṛśyatoktyā iha tadabhāvas tayor vikalpaḥ sūtakaṃ mātur eva 
mātāpitror mātur eveti pitur vikalpaḥ 
upaspṛśya snātvā śucir bhavatīti 
upakramamātram idaṃ vakṣyamāṇena ślokena pitur api tryaham eva 
nirasya tu pumāñ chukram upaspṛśyaiva śudhyati 
baijikād abhisaṃbandhād anurundhyād aghaṃ tryaham 
sahetukaṃ tryaham upadiśann apasparśanaśuddhiṃ pūrvoktām anumanyate 
kim artham ucyata iti cet sarūpavidhitayārthavādārtham na vidheyatayā jartilayavāgvā vā juhuyāt itivat 
nirasya tu śukraṃ maithunadharmeṇa saṃprayujya śukrotsargād anantaraṃ upaspṛśya snātvā śucir bhavati 
ato baijikād abhisaṃbandhāt 
bījanimitto baihikaḥ 
abhisaṃbandhaḥ apatyotpattiḥ 
atas tatra kathaṃ nānurundhyān nānuvarteta 
agham āśaucaṃ tryaham 
yādṛśaṃ ca śukranirasanena akṛtasnānasyāśucitvam na tādṛśam eva prasave api tu tryaham 
pūrvaślokārdhatryahaśeṣatayānūdyate 
ata evopaspṛśyeti snānam ucyate snānaṃ maithuninaḥ smṛtam iti vacanān nācamanam 
putre tu jāte tadahaḥ spṛśyataiveti kecit 
tathā ca śaṃkha āha kumāraprasave nāḍyām acchinnayāṃ guḍatilahiraṇyavastraprāvaraṇagodhānyapratigraheṣv adoṣas tadahar ity eke 
tasmāt sa divasaḥ puṇyaḥ pitṝṇāṃ prītivardhanaḥ 
smaraṇāc caiva pūrveṣāṃ tadahar na praduṣyati  iti 
tathā śrāddham apy eke kurvantīti ca 
anena pituḥ sarvathāśaucābhāva eva 
tatraite smṛtī pūrvavad vṛttisadasadbhāvāpekṣayā vikalpyete 
ahnā caikena rātryā ca trirātrair eva ca tribhiḥ 
śavaspṛśo viśudhyanti tryahād udakadāyinaḥ 
trayas trirātrā navāhāni 
ekena ca ahnā ekayā ca rātryā ahorātraḥ 
evaṃ daśāho vṛttānurodhād evam upadiṣṭaḥ 
śavaspṛśaḥ śavasya snānālaṃkārādikāriṇaḥ 
anyeṣāṃ snānamātraṃ vakṣyati tanniryāpakānāṃ ca 
tathā ca prakaṭīkariṣyati pretāhāraiḥ samam ity atra 
etac ca samānodakānām mūlyena vā nirharatām 
anāthanirharaṇe tu smṛtyantare 
na teṣām aśubhaṃ kiṃcin nāśaucaṃ śubhakarmaṇām 
jalāvagāhanāt teṣāṃ sadyaḥ śaucaṃ vidhīyate 
yat tu asapiṇḍaṃ dvijam iti tatra vai vakṣyāmaḥ 
udakadāyinaḥ samānodakāḥ 
teṣāṃ ca pṛthakpiṇḍe ca saṃsthite iti sadyaḥśaucam api vakṣyate 
tatra vikalpaḥ 
sapiṇḍeṣv etad asvādhyāyādyapekṣam 
guroḥ pretasya śiṣyas tu pitṛmedhaṃ samācaran 
pretāhāraiḥ samaṃ tatra daśarātreṇa śudhyati 
pitṛmedhaḥ carameṣṭiḥ 
anye tu sarvaṃ karmaiva lakṣyata iti prāhuḥ 
tat kurvan śiṣyo daśarātreṇa śudhyati 
brahmacāriṇo 'py ayaṃ vidhir asty eva 
pretāhāraiḥ samaḥ 
pretaṃ haranti niryāpayanti tathā teṣāṃ daśāhaḥ 
evaṃ śiṣyasyāpīty arthaḥ 
rātribhir māsatulyābhir garbhasrāve viśudhyati 
rajasy uparate sādhvī snānena strī rajasvalā 
garbhasrāve garbhamāsasamā rātrīḥ striyā eva śuddhir yuktā iha vākye tasyāḥ śrutatvāt 
sapiṇḍānāṃ tu smṛtyantarasamācārāv anveṣaṇīyau 
vasiṣṭhena tu sapiṇḍānāṃ tryahaḥ samāmnātaḥ ūnadivarṣe prete garbhapatane sapiṇḍānāṃ trirātram aśaucam 
srāvas tu garbhasya māsatrayād ūrdhvaṃ prāg daśamān māsāt 
kecit tu prāṅ navamād ity āhuḥ 
aprāptakālasya pātaḥ srāva ucyate 
na punar dravarūpasyaiva 
tathā gautamena garbhasraṃsane garbhamāsasamā rātrīḥ iti paṭhitam 
saptamāsyāś ca jīvanti 
ataḥ saptame māse pūrṇam āśaucam 
etat tu jīvato jātasya yuktam anyathā tu garbhamāsasamā ity eva 
iha rajasvalāyā rajasy uparate snānena śuddhir āmnātā 
smṛtyantare tryahād ūrdhvam 
tatraivaṃ vyavasthā 
prāk tryahād rajonivṛttāv api nāsti śuddhir ūrdhvam anuparate 'pi bhavati 
kiṃ tu viśuddhyatīti 
prakṛte punaḥ sādhvīti vacanād anivṛtte rajasi vaidikakarmādhikārānupraveśo nāsti na punaḥ sparśādiniṣedhaḥ 
utktam ādyāś catasro ninditāḥ iti 
rajasvalā strī rajasy uparate snānena sādhvī bhavati śuddhā karmayogyety evaṃ padayojanā 
strīgrahaṇaṃ varṇamātrastryartham 
pūrve tu ślokā brāhmaṇaviṣayā vyākhyātās tadāśaṅkānivṛttyarthaṃ strīgrahaṇam 
uttaratrāpi yatra viśeṣapramāṇaṃ nāsti tatrāpi varṇamātraviṣayatayaiva yathā nṛṇām akṛtamuṇḍānām iti 
nṛṇām akṛtamuṇḍānāṃ viśuddhir naiśikī smṛtā 
nirvṛttamuṇḍakānāṃ tu trirātrāc chuddhir iṣyate 
imāḥ ṣaṣṭhīḥ kartṛkarmaṇoḥ kṛti iti kartṛlakṣaṇāḥ kecid vyācakṣate 
akṛtacūḍa ekāhena śuddhyati 
tathā vayo'vasthāpekṣo 'pi vikalpa ity ekīyamatam uktam 
tasyaiva ślokasya vyavasthāvākye ime 
anye tv adhyāhāreṇa saṃbandhalakṣaṇā āhuḥ akṛtamuṇḍānāṃ mṛtānāṃ ye sapiṇḍāḥ 
tatrottarapakṣaḥ samācārābhipretaḥ 
smṛtyantare sadyaḥśaucam apy āmnātam 
viṣayas tatraiva darśitaḥ ā dantajanmanaḥ sadyaḥ ā cūḍān naiśikī nirvṛttacūḍakānāṃ trirātram iti 
ūnadvivārṣikaṃ pretaṃ nidadhyur bāndhavā bahiḥ 
alaṃkṛtya śucau bhūmāv asthisaṃcayanād ṛte 
ūne asaṃskṛtasya dve varṣe yasya jātasya gate sa ucyate ūnadvivārṣikaḥ 
taṃ pretaṃ bāndhavā bahir grāmaṃ nidadhyur bhūmau nikhātāyāṃ sthāpayeyuḥ 
smṛtyantare nikhanet iti paṭhyate 
alaṃkṛtya pretālaṃkāraiḥ 
ūnadvivarṣe 'pi śrūyamāṇo 'laṃkāraḥ samācārāt kṛtopanayanādāv api vijñeyaḥ 
śucau yatrāsthīni bhūpradeśe na santi 
asthisaṃcayarahitatvena yā śuddhā tatra nikhāya sthāpyaḥ 
smaśāne kilāsthīni saṃcitāni bhavanti 
ata etena vacanena tato 'nyatra nidhānam ucyate 
na punas tādṛśasyāsthisaṃcayo na kartavya ity eva vākyārthaḥ 
agnisaṃskārābhāvād eva tadaprāpteḥ  
nāsya kāryo 'gnisaṃskāro na ca kāryodakakriyā 
araṇya kāṣṭhavat tyaktvā kṣapeta tryaham eva tu 
kāṣṭhavad iti nirapekṣatām āha 
śrāddham api na kartavyaṃ na codakam 
udakakriyāniṣedhena śrāddhaniṣedhaḥ siddhaḥ aṅgāṅgibhāvāt 
ataḥ samācāraprasiddhaḥ śrāddhaniṣedho liṅgena sādhayitavyaḥ 
anye tu smṛtyantaradṛṣṭanikhananapratiṣedhārthaṃ varṇayanti 
tataś ca vikalpaḥ 
kṣapeta udāsyeta 
śāstracoditaṃ vyāpāraṃ na kuryāt 
nātrivarṣasya kartavyā bāndhavair udakakriyā 
jātadantasya vā kuryur nāmni vāpi kṛte sati 
ā trivarṣasyeti ā tṛtīyād varṣāt pratiṣedhaḥ 
na punaś caturvarṣādau 
evamartham evādiśabdaṃ kecit paṭhanti nātrivarṣasya kartavyā trivarṣāder iti 
samācāraś caivam eva 
jātadantasya vā kuryuḥ 
udakakriyāsāhacaryād agnisaṃskāro 'bhyanujñāyate 
nanu ca vikalpe kāmacāraḥ 
tatra kaḥ prayāsasādhyaṃ vittakṣayakaram anuṣṭhānapakṣam āśrayeta 
vyarthas taddupadeśaḥ 
ucyate 
sarvavilakṣaṇo 'yaṃ pitror adhikāraḥ 
pretopakārārtham etat kriyate 
naimittikatvād avaśyakartavyam ity etat prāg evoktam 
tatrāvaśyakartavyatāpratiṣedho 'stītīha niścīyate 
pretopakārārthatvam astīty abhyanujñānena jñāpyate 
tatrākaraṇe nāsti vidhyatikramaḥ 
pretopakāras tv anuṣṭhānād bhavatīti vidhipratiṣedhayor nāsāmañjasyam 
sabrahmacāriṇy ekāham atīte kṣapaṇaṃ smṛtam 
janmany ekodakānāṃ tu trirātrāc chuddhir iṣyate 
sabrahmacārī samānacarṇo 'ta ekodakā rūḍhyā āsapiṇḍebhyaḥ parigṛhyante 
teṣām itaretaraṃ janmani sūtake trirātram 
sadyaḥśaucam api smṛtyantarād udakadāyināṃ vikalpitaṃ draṣṭavyam 
strīṇām asaṃskṛtānāṃ tu tryahāc chuddhyanti bāndhavāḥ 
yathoktenaiva kalpena śuddhyanti tu sanābhayaḥ 
asaṃskṛtā yā vāṅmātreṇa pratigṛhītā na ca vivāhitās tāsāṃ maraṇe bāndhavāḥ patipakṣās trirātreṇa 
sanābhayas tu sapiṇḍāḥ svapitṛpakṣā yathoktena kalpena nirvṛttacauḍakānām iti jāter adhikārāt trirātreṇa 
anyais tūkam sodaryā daśarātreṇa iti 
teṣāṃ cābhiprāyaḥ 
aṣṭavarṣāyāḥ kanyāyā dānaṃ vihitam 
adattāyāś ca nirvṛttacauḍakavyapadeśābhāvāt puṃsa ivopanītasya tadānīṃ kalpāntarasyānāmnānād daśāha eva yuktaḥ 
anyais tu paṭhitam ahas tv adattakanyāsu bāleṣu ca viśodhanam iti 
tatra vyākhyātāraḥ pañcadaśābdadeśīyāpi yā hy adattā kanyā tiṣṭhet tadahar evāśaucam 
mukhyam āmnānam atikramya kālakṣapaṇe pramāṇābhāvāt 
tatrocyate 
bāleṣu ca iti ko 'syārthaḥ 
yāvatā uktam eva yogavibhāge ā dantajanmanaḥ sadyaḥ iti 
na caitena tad bādhituṃ yuktam sāmānyarūpatvād asya tasya ca viśeṣavyavasthāpanarūpatvāt 
ato 'yam ekāhaḥ pṛthag ukto 'pi ā cūḍād eva vyavatiṣṭhate sāmānyasya viśeṣāpekṣatvāt 
tasmād anārṣa evāyam ardhaślokaḥ pratipadyate sparśaviṣayatayā neyaḥ 
sparśapratiṣedho hi mṛtakasūtakayor bālasyāpi puṃvat prāptaḥ 
tadartham etad uktaṃ syāt ahas tv adattakanyāsu bāleṣu ca viśodhanam iti 
evaṃ ca viṣayasaptamyāśritā bhavati 
sā ca yuktā kārakavibhaktitvāt 
itarathā adhyāhṛtya bhāvalakṣaṇā saptamī vyākhyāyeta bāleṣu mṛteṣu jīvatāṃ śuddhiḥ iti 
na ca tadupasparśanād āśaucam etenaitat siddhyatīti 
viṣayāntare tasya ca caritārthatvāt bhūmau parivṛtatvāt bhūmau parivṛtasya ca sparśanasaṃbhavāt 
aviśeṣoktau kuto viśeṣapratipattir iti cet 
tasyācamanakalpo vidyata ity etat saṃnidhau tādṛśasyaiva sparśasya pratīyamānatvāt 
tathā ca rajasvalāspṛṣṭino bālasya sparśanaṃ necchanti 
athāsya viśeṣaṇaṃ syāt 
tathā gautamena tad uktaṃ svasyāṃ smṛtau 
yuktam evādhātum etasya 
tasmād yuktaivādhānakālalakṣaṇā 
akṣāralavaṇānnāḥ syur nimajjeyuś ca te tryaham 
māṃsāśanaṃ ca nāśnīyuḥ śayīraṃś ca pṛthak kṣitau 
kṣāralavaṇam 
yavakṣārādi kṣāram 
lavaṇaṃ saindhavādi 
tan na bhuñjīran 
lavanaviseṣaṇaṃ vā kṣāragrahaṇaṃ tena saindhavasya pratiṣedhaḥ 
nimajjanaṃ ca nadītaḍāgādāv atīrthasnānam aṅgaparigharṣaṇādivarjanam 
māṃsāśanaṃ ca yāvad āśaucaṃ smṛtyantarāt pratiṣidhyate 
evaṃ paṭhyate na striyam upeyur na mārjayeyur na māṃsam aśnīyuḥ 
gṛhyakāras tu tryaham anaśnanta āsīran krītotpannena vā varteran ity āha 
śayīraṃś ca sthaṇḍile parasaṅgavarjam 
sūtake 'pi brahmacaryaṃ smṛtyantare pradarśitam 
saṃnidhāv eṣa vai kalpaḥ śāvāśaucasya kīrtitaḥ 
asaṃnidhāv ayaṃ jñeyo vidhiḥ saṃbandhibāndhavaiḥ 
saṃnidhau yatrāsau mṛtas tatra tat saṃnidhīyate 
anye tu prayāṇakāle ye saṃnihitās teṣām evāyaṃ vidhir ity āhuḥ 
saṃbandhinaḥ samānodakāḥ 
bāndhavāḥ sapiṇḍāḥ 
anye tu grāmāntare nagarāntare 'vasthānam asaṃnidhānaṃ manyante 
teṣāṃ ca
vigataṃ tu videśasthaṃ śṛṇuyād yo hy anirdaśam 
yac cheṣaṃ daśarātrasya tāvad evāśucir bhavet 
videśo grāmāntarādiḥ pūrvavat 
vigataṃ mṛtam 
anirdaśam 
upalakṣaṇam etat 
yasya ya āśaucakālas taccheṣaṃ tasyāśaucam 
punar daśarātragrahaṇaṃ ślokapūraṇārtham 
utpattyapekṣayā janmamaraṇayor āśaucakālavikalpenāvaśyam apekṣyam 
yadā sūtakādyutpannaṃ tadā prabhṛti daśāhādi kalpaḥ na yadā sapiṇḍair jñātam iti 
ataś ca yadātithinā jñātaṃ sūtakādi na tu gṛhasthena tadāpy abhojyam annam 
tathaivotpattinimittamātram idam ubhayatreti 
daśāham āśaucināṃ tata ūrdhvam trirātraikāhāśaucinā tu sacailasnānajā sadyaḥ śuciḥ 
atikrānte daśāhe ca trirātram aśucir bhavet 
saṃvatsare vyatīte tu spṛṣṭvaivāpo viśuddhyati 
yasya yaḥ kṛta āśaucakālo daśāhādis tasya tadūrdhvaṃ trirātram 
yasya tu tryahaikāhādis tasya tata ūrdhvaṃ savāsasaḥ snānamātram eva 
tathā cottaratra vakṣyati savāsāḥ ityādi 
saṃvatsare atīte atikrānte spṛṣṭvaivāpaḥ snātvā śudhyed ity arthaḥ 
hastena ca sapādena ityādivacanāt sarvāṅgasparśanaṃ pratīyate tac ca snānam eva 
nirdaśaṃ jñātimaraṇaṃ śrutvā putrasya janma ca 
savāsā jalam āplutya śuddho bhavati mānavaḥ 
samānodakānām ayaṃ vidhiḥ 
tryahaikāhapakṣe ca sapiṇḍānām api 
savāsā vāsasā sahitaḥ 
jalam āplutya snātvety arthaḥ 
bāle deśāntarasthe ca pṛthakpiṇḍe ca saṃsthite 
savāsā jalam āplutya sadya eva viśudhyati 
bāle 'dantajāte sūnau 
deśāntarasthe pṛthakpiṇḍe ca saṃsthite ity ekārthāni padāni 
pṛthakpiṇḍaḥ samānodaka iti yāvat 
tasmin deśāntarasthe saṃsthite sadyaḥ śuddhiḥ 
saṃnidhau tryahāt tūdakadāyinaḥ ity uktam 
antardaśāhe cet syātāṃ punar maraṇajanmanī 
tāvat syād aśucir vipro yāvat tat syād anirdaśam 
atrāpi daśāhagraṇam āśaucakālopalakṣaṇārtham 
yasya ya āśaucakālas tasminn anivṛtte yadi punar anyad āśaucanimittam utpadyate tadā pūrvaśeṣeṇaiva śuddhir na tv antarā nipatitaṃ yat tadīyād ahnaḥ prabhṛti daśāhādigaṇanā kartavyā 
tathā ca gautamaḥ tac ced antaḥ punar āpatet taccheṣeṇa śuddhyeyuḥ iti 
maraṇajanmanī iti samāse yatnam antareṇa kramāpratipatter vyantareṇāpy upanipātaprāptau samācārāt samānajātīya eveti draṣṭavyam 
punaḥśabdaś ca samānajātīyāpekṣayā samarthataro bhavati 
vipragrahaṇam apy āśaucinām upalakṣaṇārtham 
smṛtyantare tu vihitam rātriśeṣe dvābhyām prabhāte tisṛbhiḥ iti 
etasya brāhmaṇasya pretasparśe daśarātram āśaucam iti prakṛtya na ced antarā mriyeta jāyeta vā śiṣṭair eva divasaiḥ śuddhyeta itīyaṃ smṛtiḥ samānajātīyāsamānajātīyabhedaṃ nānumanyate 
trirātram āhur āśaucam ācārye saṃsthite sati 
tasya putre ca patnyāṃ ca divārātram iti sthitiḥ 
ācārya upanetā 
tasmin saṃsthite trirātraṃ śiṣyasya 
tasya ācāryasya putre patnyāṃ ca saṃsthitāyām ahorātram 
śrotriye tūpasaṃpanne trirātram aśucir bhavet 
mātule pakṣiṇīṃ rātriṃ śiṣartvigbāndhaveṣu ca 
vedaśākhādhyāyī śrotriyaḥ 
upasaṃpannaḥ maitryā prayojanena vā kenacit saṃgataḥ śīlena yukto vā 
pūrvaṃ tu sabrahmacāriṇy ekāham agṛhītavede dṛṣṭam 
abhidhānakośe tu upasaṃpanno mṛtaparyāyaḥ 
bahukālatvād āśaucasya pūrvaiva vyākhyā jyāyasī 
anye tu śrotriye mātule trirātram ity eva saṃbandhanti pakṣiṇīṃ rātrim iti śiṣyādibhiḥ 
bāndhavāḥ śyālakamātṛṣvasreyādayaḥ 
yadā tu mātule pakṣiṇīm iti saṃbandhas tadā mātule bāndhavatvād eva siddhā pakṣiṇī 
punarvacanaṃ nityārtham 
tenānyeṣu bāndhaveṣu yathākāmam 
prete rājani sajyotir yasya syād viṣaye sthitaḥ 
aśrotriye tv ahaḥ kṛtsnam anūcāne tathā gurau 
rājaśabdo 'yam abhiṣekādiguṇayogini varṇamātre lakṣaṇayā vartate 
yata āha yasya syād viṣaye sthitaḥ 
jātiviśeṣāvacchinnaviṣayeśvaravacanatve lakṣaṇā na ca śabdārthaḥ 
sajyotiḥ 
saha jyotiṣā vartate 
divā prete divaiva rātrau tu tan nāsti 
evaṃ rātrau rātrir eva nāhaḥ 
idam eva jñāpakam anyatra rātrigrahaṇe 'hargrahaṇe 'py ahorātrapratipatteḥ 
yathā rātribhir māsatulyābhiḥ tryaham ekāham iti 
ahnā caikena ity atra tu rātrigrahaṇaṃ pādapūraṇārtham 
rātrāv agnir jyotiḥ 
evaṃ hy agnihotrabrāhmaṇe agninā vai tejasā tejasviny ādityena tejasā na bhavati 
aśrotriye avedādhyāyini anūcāne kṛtsnam ahaḥ 
rātrau na bhavaty eva utpanne 'pi rātrau nimitte 
kathaṃ punar aśrotriye 'nūcāne 
evaṃ hi smaryate pravacane sāṅge 'dhītīti 
satyaṃ pravaktāpy anūcāna ucyate 
tenaivaṃ kathaṃcid aṅgādigranthārthānyaḥ pravakti tasminn ayam ahar vidhiḥ 
upasaṃpanne ca gurau pūjyatvena mukhye ācārye vā vidhyantarabhāvāt 
kecit tu aśrotriye tv ity atra nañaṃ saṃbadhnanti 
iha nañaḥ praśleṣeṇa yo 'nyeṣām upādhyāyas tasya ca na kaścit tatremaṃ vidhim ācakṣate 
śuddhyed vipro daśāhena dvādaśāhena bhūmipaḥ 
vaiśyaḥ pañcadaśāhena śūdro māsena śudhyati 
kṣatriyādīnāṃ prāguktavṛttādyapekṣas tryahacaturahādikalpavyāvṛttyartham idam 
brāhmaṇe daśāhas tv anūdyata eva 
atra tv idaṃ vācyam kena kṣatriyādīnāṃ dvādaśāhena niyatakālāprāptir yena kalpāntaravyāvṛttyarthatāvagamyate 
iyam eva hy eṣām iyatkālasya prāpakam 
saty asmiṃs tatra daśāho 'yam āśaucakālas tadupalakṣaṇārtho vijñāyate 
na ca saty apy asmiṃs tasyopalakṣaṇārthatā 
saty api cāturvarṇyādhikāre yasyaiva daśāha uktas tasyaivetare kalpā iti 
smṛtyantare ca brāhmaṇavivakṣayaivoktam ekāhād brāhmaṇasya syāt svādhyāyaḥ ityādi 
teṣāṃ tu smṛtyantare yāni kalpāntarāṇy āmnātāni tāni vikalpyante 
ekādaśe āśaucakālaḥ kaścid vivaraṇakāra āha śuddhyed vipro daśāhena iti 
atrāhargrahaṇaṃ vivakṣitam tena daśamyāṃ rātrau nāsty āśaucam 
tataḥ pūrvedyur nimantraṇādi yuktam 
agniṃ cādhāsyataḥ paurvāhṇikajāgaraṇādināśauca upakrānto bhaviṣyati 
tad ayuktam 
aharvivakṣāyām ādyāsv api rātriṣu na syād āśaucam 
atha daśāhaṃ śāvam iti etasmāt tatra bhaviṣyati 
atrāvivakṣāyāṃ kiṃ pramāṇam 
tasmād ahaḥśabdo 'yam ahorātravacana iti pradarśitam 
tathā ca pūrvaśloke ahaḥ kṛtsnam iti rātrinivṛttyarthaṃ kṛtsnagrahaṇam 
na vardhayed aghāhāni paratyūhen nāgniṣu kriyāḥ 
na ca tat karma kurvāṇaḥ sanābhyo 'py aśucir bhavet 
yasyaiṣā buddhiḥ ya uktās tryahādayaḥ kalpās tulyaṃ daśāhena vikalpyante na vṛttādivyavasthayeti tataś ciratarakālam anyasya saṃbhave kim ity ekāhapakṣaṃ nityasvādhyāyākleśakaraṃ pratipatsye daśāham apāśrayāmi niṣkarmasukham āsiṣye iti  taṃ prati sauhārddena sā vyavasthā spaṣṭīkriyate 
naite tulyā api tu vyavasthitā eva 
vyavasthā ca prāg darśitā 
anyathā yasyāśaucakālo vihitas tasya tataḥ kālāvadhikasya kuto vṛddhiprāptiḥ yenaivam arthvat syāt 
vispaṣṭārthatve ko doṣaḥ 
anye tv āhur atīteṣv apy ahaḥsu yāvat snānādikriyā na kṛtā tāvan naiva śuddhiḥ 
vipraḥ śudhyaty apaḥ ityādi vakṣyati 
tatrāśucitvād ananuṣṭhānena na duṣyāmīti snānādiṣu śuddhaye na pravartate 
tatraivam ucyate na vardhayet nātīteṣv ahaḥsu bāhyāśauce vilambitavyam 
ye tv ahaḥśabdo daśamasyāhno yā rātris tasyām āśaucaṃ na bhavatīti te na samyaṅ manyata ity uktam 
tathā ca gautamaḥ āśaucamadhya āśaucāntara utpanne taccheṣeṇa śuddhiḥ ity uktvā ekasyāṃ rātrau śeṣāyāṃ tayaiva śuddhiṃ manyamāna āha rātriśeṣe dvābhyām iti 
pratyūhen nāgniṣū kriyāḥ 
aśucitvāt sarvaśrautasmārtakriyānivṛttau prāptāyām idam ucyate 
agniṣu yāḥ kriyāḥ sāyaṃhomādyās tā na pratyūhen na pratyasyet 
pratyūho nirhāsa ananuṣṭhānam 
na ca svayaṃ kuryād yata āha na ca tatkarma kurvāṇaḥ sanābhyo 'pīti 
sanābhyo 'pi nāśuciḥ syāt kiṃ punar anyaḥ 
tathā gṛhyam nityāni nivarteran vaitānavarjaṃ śālāgnau caike ity uktvā āha anya etāni kuryuḥ iti 
na ca yad agnyādhānaṃ homamātram eva kriyate kiṃ tarhi sāṅgaprayogaḥ tatraiva kartur narasya saṃbhavāt pradhānahomasya tu dravyatyāgarūpatvāt svayaṃkartṛtaiva 
ato homavaiśvadevadarśapūrṇamāsādyā nivartante 
anyeṣāṃ tu japasaṃdhyopāsanādīnāṃ nivṛttir na darśitā 
tāni ca nityāni 
ato anyeṣām evābhyanujñānaṃ yataḥ smṛtyantare pratiṣiddham homaḥ svādhyāyaś ca nivartate iti 
ato nityakāṃyabhedena vyavasthā 
kāmyaṃ tu naiva kartavyam aśucitvād adhikārāpagamāt 
nanu ca nityeṣv api naivāśucer adhikāraḥ 
na ca śaucam aṅgam 
yadi viguṇaṃ nityam anuṣṭhīyate na kāmyam ity ucyate 
athāsmād vacanād bhavati 
maivam 
iha yad api mānaṃ tad asyānya etāni kuryur iti parakartṛtvam abhyanujñāyate 
tac ca viguṇatvān nityeṣūpapadyate na kāmyeṣu 
vaiśvadeve tu vivadante 
smṛtyantaraṃ codāharanti 
homaṃ tatra na kurvīta śuṣkadhānyaphalair api 
evaṃ yajñavidhānaṃ tu na kuryān mṛtyujanmanoḥ 
ataḥ saṃdhyāhomau darśapūrṇamāsau sāṃvatsarikaṃ cāśvayujyādi kartavyam 
upākaraṇaṃ tu nakṣatrāśrayam eva na paurṇamāsyāśrayam 
divākīrtim udakyāṃ ca patitaṃ sūtikāṃ tathā 
śavaṃ tatspṛṣṭinaṃ caiva spṛṣṭvā snānena śudhyati 
divākīrtiś cāṇḍālaḥ atyantāśucisāhacaryād bhārate ca prayogadarśanān mārjāramūṣikasaṃvāde 
tasminn api ca kāle 'bhūd divākīrtir bhayārditaḥ 
iti 
na nāpitaḥ tasya spṛśyatvāt bhojyānnatvāc ca 
yat tu śmaśrukarmaṇi tasyedaṃ snānam ity āhus tad api siddhatvād avācyam 
avaśyaṃ śmaśrukarmāṇi kārayato romāṇi gātrāṇi spṛśanti tāni śarīrāc cyutāny aśuddhānīti siddhaṃ snānam 
tatspṛṣṭinaṃ tasya spṛṣṭaṃ tatspṛtam tad asyāstīti tatspṛṣṭī 
yenaite spṛṣṭās tad api snānam eva 
iha sarvasyāpratyāsatteḥ tatspṛṣṭinam ity anena saṃbandhaḥ śavasyaiva kecid āhur na divākirtyādīnām 
anye tu ekavākyopanipātād ante śrutatvāt sarveṣāṃ buddhau saṃnidhānāt tacchabdena sarvanāmnā parāmarśa iti 
atra hi śavaparyantānāṃ dvandvaṃ kṛtvā spṛṣṭīty anena saṃbandhaḥ 
tatra tatspṛṣṭīti samāsārthasya buddhau saṃnihitatvāt tacchabdenāvamarśaḥ 
na hi kevalasya śavasya spṛṣṭipadena saṃbandho lakṣyate patitādibhir itaretarayuktatvāt 
kiṃ tu kevalasya padāntasaṃbandhaḥ 
dvandve hy ekaikaḥ śabdaḥ sarvārthābhidhāyī 
tataḥ sarve pratyāsannaḥ 
athāpi śavaspṛṣṭiśabdasya tatspṛṣṭipadena saṃbandhaṃ kṛtvā tato 'nyair abhisaṃbandhaḥ 
tathā sati patitādīnāṃ spṛṣṭipadena saṃbandho na syāt 
tasmāt samācārata eva nirṇayaḥ 
ācamya prayato nityaṃ japed aśucidarśane 
saurān mantrān yathotsāhaṃ pāvamānīś ca śaktataḥ 
aśucayaḥ saṃnidhānāt pūrvoktā eva 
sūryadaivatyā mantrāḥ saurāḥ ud u tyaṃ jātavedasam ityādayaḥ 
pāvamāṇyaḥ dāśatayīṣu navame maṇḍale 'dhītāḥ svādiṣṭayā ityādyāḥ 
yathotsāhaṃ śaktita iti ca eka evārthaḥ 
vṛttavaśāc chabdadvayaṃ paṭhitam 
bahuvacananirdeśāt tritvasaṃkhyāvaśyaṃ kartavyā 
paratas tu yadi gurutarakāryātyayo na bhavati tadā kartavya eva japaḥ 
mantragrahaṇāt pāvamānīr iti ca ṛcām upādānād asamāpte 'pi sūkte tribhya ūrdhvaṃ bhavaty eva śuddhiḥ 
śvāpy atra prakṣeptavyaḥ 
so 'py aśucir eva 
paṭhitaṃ ca gautamīye 'sminn eva varge śunaś ca 
yad upahanyād ity eke iti 
prayataḥ ananyamanā mantradevatādidhyānaparaḥ 
atha vā prayato devatādipūjāpravṛtto yadā paśyet tadaiva kuryān nānyadeti 
nāraṃ spṛṣṭvāsti sasnehaṃ snātvā vipro viśudhyati 
ācamyaiva tu niḥsnehaṃ gām ālabhyārkam īkṣya vā 
naro manuṣyas tasyedam nāram 
sasnehaṃ māṃsamajjādigdham 
gor ālaṃbhanaṃ sparśaḥ 
arkadarśanagavālambau vikalpyete 
ādiṣṭī nodakaṃ kuryād ā vratasya samāpanāt 
samāpte tūdakaṃ kṛtvā trirātreṇaiva śudhyati 
ādeśa ādiṣṭam 
vratādeśanasaṃbandhād rūḍhirūpeṇa brahmacāry ucyate 
tasya brahmacaryāśramasthasya sato ye sapiṇḍāḥ pramīyante teṣām ayam aniṣṭodakadānapratiṣedhaḥ 
prākpramītānāṃ tu vihitam anvāhikaṃ kuryād devapitṛtarpaṇam iti 
ā vratasyeti ā samāvartanād ity arthaḥ 
na punar āntarālikasāhasikād ity arthaḥ 
vratacaraṇasamāpteḥ samāvṛttaḥ sa sarveṣām ekaikasyodakaṃ kṛtvaikasminn ahani trirātram āśaucaṃ kuryāt 
mātus tūdakadānaṃ vratino 'pīṣyate 
na ca vratalopaḥ 
smṛtyantaram udāharanti aparādhya ādiṣṭī nodaka iti 
vṛthāsaṃkarajānāṃ pravrajyāsu ca niṣṭhatām 
ātmanas tyāgināṃ caiva nivartetodakakriyā 
jātaśabdaḥ pratyakem abhisaṃbadhyate 
vṛthajāto yo na devān arcayati na pitṝn na manuṣyān iti 
saty adhikāre 'nāśramī hutāhutaparityaktaḥ saṃvatsaram anāśramī bhūtvā ityādi cirakālāvasthāne mahādoṣaśravaṇāt 
brahmacāriparivrājakābhyām anyasya parapākaratitvam 
ātmārthas tu pāko niṣiddhaḥ 
saṃkarajātā itaretarajātivyatikareṇa pratilomā āyogavādayaḥ 
ninditatvād vṛthājātasāhacaryeṇa 
anulomās tu saty api saṃkīrṇayonitve mātṛjātīyatvād adhikāritvāc ca neha gṛhyante 
na cānulomeṣu saṃkīrṇayonivyavahāraḥ 
saṃkīrṇayonayas tv etāḥ pratilomānulomajāḥ iti 
aniyuktā sutādayayaś cānekapuruṣasaṃsargajāḥ veśyājātāś ca 
pārastraiṇeyās tu asatyanekapuruṣasaṃsargeṇa saṃkarajātāḥ 
ayaṃ ca sapiṇḍānāṃ niṣedhaḥ na tatputrāṇām iti kecit 
ātmatyāgināṃ tu putrāṇām api 
tad ayuktam aviśeṣaśravaṇāt 
pravrajyāsu bāhyāsu bhagālavaraktapaṭādyāsv anadhikārād bahuvacananirdeśāt vratādidarśanabhedena bāhyāḥ 
ātmanas tyāgināṃ puruṣāṇām āyuṣo 'kṣaye svecchayā śarīraṃ tyajanti 
vṛddhānām acikitsyamahāvyādhīnāṃ ca bhiṣakpratyakhātānām iṣyata eva 
yathoktam 
vṛddhaḥ śaucasmṛter luptasya pratyākhyātabhiṣakkriyaḥ 
ātmānaṃ ghātayed yas tu bhṛgvagnyanaśanāmbubhiḥ 
tasya trirātram āśaucaṃ dvitīye tv astisaṃcayaḥ 
tṛtīye tūdakaṃ kṛtvā caturthe śrāddham ācaret  iti 
kuṣṭyādes tu vyādhigṛhītasya iṣyata eva 
yathoktaṃ luptaceṣṭasya 
gṛhasthāvasthāyām api
mahāprasthānagamanā vṛthā necchanti jīvitum 
luptaceṣṭaś cocyate yaḥ śaucādiṣv asamarthaḥ saṃdhyopāsanādiṣu ca 
aparikṣīṇaśarīro vā sādayed yas tv ātmānam aluptaceṣṭo vā 
atas tadviparītasyānujñānaṃ bhavati 
smṛtyantareṣv anyeṣām apy udakakriyāniṣedho vihitaḥ 
yathoktam 
rājabhir nihatānāṃ ca śṛṅgidaṃṣṭrisarīsṛpaiḥ 
ātmanas tyāgināṃ caiva śrāddham eṣāṃ na kalpayet 
udakaṃ piṇḍadānaṃ ca pretebhyo yac ca dīyate 
nopatiṣṭhanti tat sarvam antarikṣe vinaśyati 
nārāyaṇabaliḥ kāryo lokagarhābhayān naraiḥ 
tasmād ebhyo 'pi dātavyam annam eva sadakṣiṇam 
tathānyatra 
caṇḍālād udakāt sarpād brāhmaṇād vaidyutād api 
daṃṣṭribhyaś ca paśubhyaś ca maraṇam pākakarmaṇām 
tathā coktam 
nṛṇāṃ caivāgnidānāṃ ca snānālaṃkārakāriṇām 
taptakṛcchradvaye śuddhir aśrupāte 'nuyāyinām 
tenoddiṣṭaṃ na caivanyaiḥ kāryam asyaurdhvadehikam 
na ca nāmāpi kartavyaṃ tadvaṃśasya tadīyakam 
atyantanarakasthasya tasya pāpīyaso 'dhikam 
kāraṇaṃ kīrtanaṃ nāma sarvaṃ caiva bhayāvaham 
saṃvartena āsv eva kriyāsu sāntapanam āmnātam parāśareṇa taptakṛcchram vasiṣṭhena taptakṛccharasahitaṃ cāndrāyaṇam 
tatrāpūrvādiviśeṣā upekṣyāḥ 
yad uktam caṇḍālad udakāt ityādy upakramya maraṇaṃ pāpakarmaṇām iti tatredaṃ saṃdihyate 
kiṃ yaś cāṇḍāladir buddhipūrvam ātmānaṃ ghātayati tasyāyaṃ vidhir aurdhvadehikākaraṇam tatkaraṇe ca prāyaścittam uta pramādahastasyānicchata iti 
kutaḥ saṃdehaḥ 
iha gautamena prāyānāśakaśastrāgniviṣodakodbandhanaprapatanaiś cecchatām ity uktam 
iha cāviśeṣeṇa śrutam caṇḍālād udakāt iti 
tatra smṛtyantareṇaikaśāstratvād udakād ity atra tāvad avaśyam icchatām iti saṃbadhyate 
sāhacaryād anyatrāpi tathaivety āśaṅkā jāyate 
kiṃ ca pāpakarmaṇām iti śrūyate 
pāpaṃ ca karma pratiṣiddham 
atra pratiṣiddhaṃ yo 'nutiṣṭhati sa pāpakarmety upapadyate 
anuṣṭhātṛtvaṃ ca svavyāpāreṇa paraprayoktṛtayā ca 
tatra na vaidyutadaṃṣṭriśṛṅgyādayaḥ 
te ca na prayujyante 
nāpi te śvabhrodakakhaḍgādisthānīyāḥ 
yena tadupādānenātmānaṃ ghnan svatantraḥ kartā syāt 
kiṃ tarhi yasyedṛśaṃ maraṇam upanataṃ sa pūrvajanmani kṛtapāpaka iti śāstreṇa jñāpyate 
yathā śyāvadantaprabhṛtayaḥ 
tatrāpi kim etena jñāpitena 
aṅgahīnādīnāṃ pūrvapāpasaṃbandhitvaṃ jñāpyate 
prāyaścittam anuṣṭheyaṃ yathā vasiṣṭhenoktam 
kasyacit kṛcchradvayacaraṇaṃ kasyacid abhyadhikam api 
iha mṛtyunā saṃbandhikārasyāpahṛtatvān nārtho 'nena 
yadi vāsau kṛtapātaka ity avasīyate 
tena saha yena kenacit yaunamaukhasrauvāḥ saṃbandhāḥ kṛtāḥ so 'pi pāpakārī syāt 
na caivaṃ śiṣṭānām ācāraḥ 
na hi tādṛśena saṃbandhaṃ kṛtavantaḥ kenacid vicikitsyante 
prāyaścittaṃ nācaranti 
ata icchatām anumīyate 
ye tu gobrāhmaṇahatānām iti smṛtyantare paṭhitvā ātmanas tyāginām iti pṛthak paṭhanti tena viśeṣapakṣaḥ pratibhāti 
ataḥ saṃśayaḥ kiṃ punar atra yuktam 
icchatām iti 
kutaḥ 
pāpakarmavacanāt 
svecchayā yaś cātmavyāpattihetau vyāpāre pravartate tena tasmād u ha na purāyuṣaḥ svaḥ kāmī preyāt iti śāstram atikrāntaṃ bhavati 
sa ca yuktaḥ pāpakarmeti vyapadeṣṭum 
nanu coktaṃ na hi te khaḍgādisthānīyāḥ yenecchayā vadhopapattiḥ 
ucyate 
yaḥ pramādaṃ na rakṣati tena tat kṛtam eveti 
tena yaś cāṇḍāladasyubhūyiṣṭhe 'raṇya ekākī gacchati tasya yady api caṇḍālā māṃ ghnantv itīcchā na bhavati tathāpi tatsamarthācareṇena pramādasyāparihṛtatvād bhavaty eva śāstrātikramaḥ 
evaṃ yo bāhubhyāṃ nadīṃ tarati saṃdigdhāṃ vā nāvam adhirohaty akuśalakarṇadhārādhiṣṭhitām evaṃ tasya vyāpadyamānasya vegakṣayeṇa nauparivartanādinā vā yuktaiva pāpakāritā 
tathā cāgādhatāṃ daṇḍādinā grāhamakarasaṃgaṃ cājñātvā snātāro yady apahriyeran na duṣyeyuḥ 
evaṃ yas tu dṛḍhabandhanāṃ tanvaritrāṃ tariṃ tīvrāmbhasi kuśalāvahitasamarthaprerakapreryamāṇām adhirūḍhaḥ sahasotpatite javini pavane cakravātena picchalam avāptavān plavavyāptyā mriyeta na śāstram atikramet 
evaṃ sarpopahataṃ deśaṃ ca apariharan daṣṭo vyāpadyeta pratyaveyād eva nānyathā 
evaṃ tīkṣṇaśṛṅgāṃ gāṃ hastinaṃ vā dṛṣṭvā dūram anapakrāmato hanyamānasya yukto 'trikramaḥ 
evam araṇye varṣāsūccarantīṣu vidyutsu grāmanagaryor apraveśe duṣṭataiva 
grāmasthasyopari kathaṃcid vidyutpātaḥ syāt tadā na kiṃcid aparādhyati 
ato yuktam idṛśaṃ yathāvihitakriyākaraṇam 
tatra codakakriyāniṣedhaḥ sarvaurdhvadehikapradarśanārthaḥ smṛtyantare 'syodāhṛtatvāt 
pāṣaṇḍam āśritānāṃ ca carantīnāṃ ca kāmataḥ 
garbhabhartṛdruhāṃ caiva surāpīnāṃ ca yoṣitām 
śāstraparityāgena bāhyadarśanāśrayaṃ naraśiraḥkapālaraktāmbarādidhāraṇaṃ pāṣaṇḍam tadāśritāḥ kṛtatalliṅgparigrahāḥ taddarśanavaśavartinyaḥ 
carantīnāṃ ca kāmataḥ 
tadācārakulasthitityāgenecchāmātrānuvṛttyaikānekaparapuruṣasaṃprayogaḥ kāmacāraḥ 
bhartur viṣagarādidānena garbhasya ca pātanaṃ drohaḥ 
surāpyaḥ yathāpratiṣedhaṃ pratiṣiddhāyāḥ pātena 
atra kaścid āha brāhmaṇo na pibet surām iti saty api jātyarthāviśeṣe liṅgāt puṃsa eva brāhmaṇasya pratiṣedho na striyā iti 
yady api strīpuṃsayor ekā jātis tathāpi strītvapuṃstvaliṅge bhidyete 
iha ca brāhmaṇa iti puṃlliṅgasya śabdasya śravaṇād aśrutāyāḥ kaḥ prasaṅgaḥ 
yathā brāhmaṇī pāyayet putrārtham iti na puṃsaḥ pāyayed iti tadvat puṃlligaśrutau na striya upādīyante 
yatra kvacil liṅgaṃ na vivakṣyate yatha brāhmaṇo na hantavyaḥ iti striyā api pratiṣedho vijñāyate tatra dvitīyayā śrutyā brāhmaṇasyepsitatamatvāt prādhānyam 
na ca pradhāne prātipadikārthavyatirekeṇānyaliṅgasaṃkhyādi vivakṣyate 
yathā grahaṃ saṃmārṣṭi iti naikasya saṃmārgaḥ 
iha punar brāhmaṇena surā na peyā iti kartṛtayā sādhanabhāvena kriyāṃ prati nirdeśāt brāhmaṇo na pibet surām ity ākhyātābhihite 'pi tadarthānām api vṛtteḥ prātipadikārthopapattyā prathamāpi tṛtīyānuguṇyeti guṇībhāvaḥ guṇe ca sarvaṃ śrutaṃ vivakṣyate 
yathā paśunā yajeta iti pumān paśur ālabhyate ekaś ca 
atrocyate 
nātra dvitīyātṛtīye guṇapradhānabhāvenāvivakṣāvivakṣayoḥ kāraṇam kiṃ tarhi prāptyaprāptī 
yad aprāptaṃ vidhiviṣayatayopapadyate tad vivakṣyate ananyaparaśabdāvagamyatvāt 
yat tv anyato 'vagatam arthāntaraṃ vidhyartham upādīyate tad yādṛśam eva pramāṇāntarāvagataṃ tādṛśam eva vidheyakāryāntarasaṃbandhitayā śabdena pratipādyate 
brāhmaṇo na hantavyaḥ ity atra vākye vidhiḥ pratiṣedha eva paryavasyati yad anyat tad anyato 'vagatam 
prātipadikārthavivakṣā tu śrutyānarthakyaprasaṅgāt 
liṅgasaṃkhyādes tu pratyayārthasya nāntarīyakatvenāpy upādānasaṃbhavād vivakṣāvivakṣe ucyete 
tatreha na brāhmaṇādibhiḥ puruṣo vidhinā pravartyaḥ taddveṣāt svataḥ pravṛtteḥ tat sarvasya cātra svayaṃ prasaṅgāt 
na hy avidhīyamānaḥ pratiṣedhaḥ kathaṃcid anvetum alam 
anyataḥ prāptyabhāvāt akārakatvād akārakaviśeṣaṇatvāt svabhāvānupraveśenāpi saṃbandhaṃ na labhyate 
tasmād asyānvayasiddhyarthaṃ viṣayabhāva eṣitavyaḥ 
tasmiṃś ca vidhinā viṣayīkṛtena bhāvārtho viṣayatayāpekṣyate 
bhāvārthaś ca pratiṣedhena viṣayāṃśasya gṛhītatvāt tataḥ pracyuto laukikyā ca pravṛttyā siddhānuṣṭhāna ātmavidhisiddhyartham anupreveśam apy akāṃkṣann adhikāramātrasāpekṣavidhau pramāṇāntarataḥ pratipannahananakartṛbhāvasya puṃso 'dhikāratāṃ pratipādayaṃs tadviśeṣaṇadvāreṇānvayaṃ pratipadyata ity upapannam anvitābhidhānam 
tena bhāvārthasya saviśeṣaṇasyāvidheyatvāl laukikī pravṛttir abhyupetavyā 
asti ca rāgalakṣaṇā pravṛttir na tasyā liṅgasaṃkhyāniyamo 'sti dveṣād vā 
tasmād avidheyārthaśabdo 'vagatārthaparatvād abhidhānaśaktim utsṛjya pramāṇāntarato yathāvadhṛtasvarūpam arthaṃ lakṣayati 
tatra liṅgasaṃkhyayos tātparyataḥ śabdenānabhidhānāt kuto vivakṣā 
kevalaṃ prātipadikanirdeśārthaṃ yena kenacid vacanena nirdeśaḥ kartavyaḥ na kevalā prakṛtiḥ prayoktavyeti tadarthaṃ liṅgasaṃkhyayor upādānam 
ata iyam atrāvagatiḥ 
hanane 'dhyavasitakartṛbhāvaḥ sa nañarthe niyujyate 
ataḥ pratiṣedhavākye dvitīyāśrutir avivakṣāyām atantram 
yatrāpi hi tṛtīyā śrūyate prathamā vā brāhmaṇena na pātavyā brāhmaṇo na pibet iti tatrāpi tadarthaś cānyataḥ prāpter avidheyatvād anūdyate 
yādhikāraviśeṣaṇatvenaiva saṃbaddhā tatra te dvitīyāviśiṣṭe prathamātṛtīye 
satyām api ca dvitīyāśrutau yad aprāptaṃ tadvidheyatvād vivakṣyate yathā bhāryām upagacchet apatyam utpādayet iti 
na hi laukiko bhāryārthaḥ upayamanenaiva tatsiddheḥ 
nāpi vākyāntare vidhinā kvacid upātto yena yathāvagamam uddiśyeta yathā āśvinaṃ gṛhṇāti maitrāvaruṇaṃ gṛhṇāti daśaitān adhvaryur gṛhṇāti iti saṃkhyāviśiṣṭā eva grahā upādīyante 
ato nirjñātasaṃkhyatvāt saṃmārgavidhau yathāsaṃkhyāvagamaṃ nirdiśyate 
atra punar vākyāntarābhāvād asyaivotpattivākyatvāc chrutasaṃkhyāparityāge pramāṇābhāvān nirapekṣābhidhānaśaktisamarpitasyaikasya parityāgaḥ puruṣabuddhiprabhava eva syāt 
evaṃ paśunā yajeta iti yāgaviṣayatvād vidhes tasya ca sādhyasvabhāvatvāt sādhanākāṃkṣāyāṃ samarpitasaviśeṣaṇakāritasahitasya vidheyatve yady arthamātre vidhivyāpārāparisamāpteḥ svārthaparaśabdābhihitāpekṣitasvārthāḥ kim iti nayanti 
pramaṇāśāstravidas tu svayaṃ vidhiṃ vadanti anyoktam avagāhante 
yat tv asmābhir uktaṃ tat sukhopāyagrāhyam 
nātimahatī vyutpattir atropayujyate 
iyad eva ca tatsāram 
iyatī sā vidyānuṣṭhānopayoginī yadadhikam āhopuruṣikāmātraṃ tadarthavāda eva 
tatra hy arthavādād viśeṣāvagatir bhavati yatrākāṃkṣā vidher anivṛtteti 
yathokam upadadhātīti bahuṣu bhojanasādhaneṣu sarpistailalavaṇādiṣu satsu kenety anavasāye ghṛteneti gamyate 
yathā tu rātriṣv anuṣṭhānāśravaṇād ākāṃkṣāyāṃ pratitiṣṭhantīty arthavādaḥ 
ataḥ pratiṣṭhākāmasyeti gamyate 
iha punar brāhmaṇā iti parisamāptatvāt padārthasya nivṛttākākṣeti stutimātrāpekṣayārthavādaḥ 
atha liṅgadarśanamātratayopanyasyate devānām aśnatā haviḥ iti 
tasmāc chreyaḥ saṃpannaṃ pāpīyān anvetītivat tad api puṃsaḥ pratiṣiddhatvāt pākṣikenānuvādena sālambanam iti na kiṃcit 
strīṇām api devānnaśeṣam ājyādiprāśanam asty eva 
vedodāharaś ca darśapūrṇamāsādiṣu videyakarmāsi iti 
na ca śrāddasya kartuḥ surāṃ pāyayed iti codanayā tāsāṃ pānam anumīyate 
brahmahatyādānenaiva grahaḥ 
tasmāj jātimātrasya pratiṣedha ity eṣa etasyāṃ vipratipattau nirṇayaḥ 
ācāryaṃ svam upādhyāyaṃ pitaraṃ mātaraṃ gurum 
nirhṛtya tu vratī pretān na vratena viyujyate 
svagrahaṇam ācāryaviśeṣaṇaṃ manyate guror gurau saṃnihite ity atideśāt tadācārye 'pi prāpte pratiṣedhaḥ 
anye tu svaśabdaṃ bāndhavavacanaṃ vyācakṣate 
atra tu pitaraṃ mātaram iti na vaktavyam 
nityārthaṃ tv abhidhānam iti 
guruḥ alpaṃ vā bahu vāpi ity anena ya uktaḥ 
etān nirharato vrataviyogo nāstīti śrutasāmarthyād darśayati 
anyān nirhṛtyānena viyujyata iti padārthasiddhiḥ 
dakṣiṇena mṛtaṃ śūdraṃ puradvāreṇa nirharet 
paścimottarapūrvais tu yathāyogaṃ dvijanmanaḥ 
puradvāreṇeti puragrahaṇaṃ grāmādīnām apy upalakṣaṇārtham 
yatrānekadvārasaṃbhavas tatrāyaṃ niyamaḥ 
yo yatreṣṭe tasyāyam upadeśaḥ 
amaṅgalyatvāc ca śūdrād ārabhya karmeṇopadiṣṭam 
ataś ca yathāyogam iti vaiśyakṣatriyabrāhmaṇāḥ paścimādibhir yathāsaṃkhyaṃ saṃbandhanīyāḥ 
na rājñām aghadoṣo 'sti vratināṃ na ca satriṇām 
aindraṃ sthānam upāsīnā brahmabhūtā hi te sadā 
rājaśabdo yady api kṣatriyajātau vartate tathāpīha aindraṃ sthānam upāsīnāḥ iti kāraṇasyopādānāj janapadeśvaravacano lakṣaṇayā vijñāyate 
uttaraśloke nipuṇaṃ vakṣyāmaḥ 
vratinḥ vratacāriṇaḥ cāndrāyaṇādisthāś ca 
satriṇaḥ gavāmayanikā anyasmin vā yajñe dīkṣitāḥ 
tathā ca gautamaḥ anṛtvigdīkṣitabrahmacāriṇām iti 
atrārthavādaḥ aindraṃ sthānam ādhipatyaṃ padaṃ prajaiśvaryam upāsīnāḥ kurvāṇā rājānaḥ brahmatvaṃ prāptā vratinaḥ satriṇaś ca 
aghadoṣam āśaucam 
anye tu satatadānapravṛttān satriṇo manyante 
mukhyayānuvṛttyā kratuviśeṣe vartate 
rājño māhātmike sthāne sadyaḥ śaucaṃ vidhīyate 
prajānāṃ parirakṣārtham āsanaṃ cātra kāraṇam 
mahān ātmā yasya sthānasya tan māhātmakam 
yasmiṃ sthāne sthitasya puṃsaḥ prajānāṃ parirakṣā 
māhātmyaṃ tad evocyate 
tac ca prajaiśvaryam 
yad āha āsanaṃ cātra kāraṇam iti 
tad uktam nātra jātimātram kiṃ tu prajāpālanādhikāraḥ 
āsanaśabdo 'pīha nāsanaśayyādivacanaḥ api tu tatpadaṃ prāptavato yat kartavyaṃ tad āha 
ataḥ akṣatriyo 'pi yadi prajāpālane samarthaḥ tasyāpy āśaucābhāva eva pūrvair vyākhyātaḥ 
prajānāṃ parirakṣārtham iti 
na sarveṇa sarvāśaucanivṛttiḥ kiṃ tarhi prajāpālanavirodhi yadāśaucadhāraṇaṃ tan nivartate 
yathā durbhikṣādau svakośād annadānena prajābharaṇam tathā divyāntarikṣabhaumeṣūtpāteṣu śāntiḥ 
akasmāt sabhyaiḥ kartavyena rājñā atha vā āśrameṣu dvijātīnāṃ dharmasaṃśayasattvena prathamejyādāv apy asti pravaktṛtvam tad api prayojanam 
ḍimbāhavahatānāṃ ca vidyutā pārthivena ca 
gobrāhmaṇasya caivārthe yasya cecchati pārthivaḥ 
ḍimbo bahujanasaṃkulaḥ aśastrakalaho vā 
āhavaḥ saṃgrāmo yuddham 
tatra hatānāṃ sadyaḥ śaucam 
vidyud aśaniḥ etad vyākhyātam 
pārthivaḥ pṛthivyā īśvaraś cāturvarṇyasya yaḥ kaścit 
brāhmaṇārthe gavārthe ca yuddhād anyatrāpi jalāgnidaṃṣṭrihatasya 
yasya cecchati pārthivaḥ svakāryārthaparipālanādhikṛtasya 
kuta etat 
yato rājñāṃ paripālana evāśaucanivṛttis tatra kuto 'nyasyāviśeṣeṇa tadicchayā vinivṛttiḥ syāt 
somāgnyarkānilendrāṇāṃ vittāppatyor yamasya ca 
aṣṭānāṃ lokapālānāṃ vapur dhārayate nṛpaḥ 
vapus tejo'ṃśaḥ 
vittapatir vaiśravaṇaḥ 
apāṃpatir varuṇaḥ 
atraiva dvitīyo 'rthavādaḥ 
lokeśādhiṣṭhito rājā nāsyāśaucaṃ vidhīyate 
śaucāśaucaṃ hi martyānāṃ lokebhyaḥ prabhavāpyayau 
etair lokeśair adhiṣṭhito rājā 
nāsya śaucāśaucam yato martyānāṃ manuṣyāṇām ābhyām adhikāraḥ 
tayoś ca prabhavāpyayau pravṛttinivṛttī lokebhyaḥ sakāśān martyānāṃ na tu lokeśānām eva 
udyatair āhave śastraiḥ kṣatradharmahastasya ca 
sadyaḥ saṃtiṣṭhate yajñas tathāśaucam iti sthitiḥ 
yena śasyate hanyate tac chastram 
ataḥ pāṣāṇalaguḍādināpi hatasya yajñasaṃsthā niṣpadyate nāyudhair eva khaḍgādibhiḥ 
āhūyante yatretaretaraṃ spardhamānā yuddhāya sa āvahaḥ saṃgrāmaḥ 
kṣatradharmaḥ aparāṅmukhatvaṃ prajārthaṃ prabhuprayuktaṃ ca 
sadyaḥ saṃtiṣṭhate samāptim eti 
yajñaḥ jyotiṣṭomādiḥ 
tatpuṇyena yujyata iti yāvat 
āśaucam api sadya eva 
atra kecit kṣatradharmahatasya ity anena sadyaḥ ity abhisaṃbadhnanti 
tataś ca yaḥ saṃgrāmabhūmau mṛtaḥ tasyaivāyaṃ vidhiḥ na tu yo 'nyedyus tato 'nyatra gataḥ 
tad etad vicāryam 
vipraḥ śudhyaty apaḥ spṛṣṭvā kṣatriyo vāhanāyudham 
vaiśyaḥ pratodaṃ raśmīn vā yaṣṭiṃ śūdraḥ kṛtakriyaḥ 
daśāhādīnāṃ kalpānāṃ paripūrṇa āśaucakāla idam aparaṃ kartavyam 
apaḥ spṛṣṭveti snānam upadiśyata iti prāg vyākhyātam 
kṛtakriya iti kṣatriyādibhir abhisaṃbadhyate 
kriyā ca snānam eva anyasyāśrutatvāt 
snātvā vahanādīni spṛśeyuḥ 
anye tu śrāddhakriyām āhuḥ 
śrāddhādi kṛtvā sarva eva viśudhyati 
tatrāpi brāhmaṇa udakaṃ hastena spṛṣṭvā kṣatriyādayas tu vāhanādibhiḥ 
etad vo 'bhihitaṃ śaucaṃ sapiṇḍeṣu dvijottamāḥ 
asapiṇḍeṣu sarveṣu pretaśuddhiṃ nibodhata 
pūrvottaravastūpasaṃhāropatattyupanyāsārthau pūrvottarāv ardhaślokau 
asapiṇḍaṃ dvijaṃ pretaṃ vipro nirhṛtya bandhuvat 
viśudhyati trirātreṇa mātur āptāṃś ca bāndhavān 
bandhuvad iti dharmeṇa na mūlyena 
mātur āptāṃś ca 
āptagrahaṇaṃ pratyāsannabāndavamātulādigrahaṇārtham 
asmāc cānumīyate asapiṇḍaḥ asamānodako na sarvasapiṇḍād anyaḥ 
yady annam atti teṣāṃ tu daśāhenaiva śuddhyati 
anadann annam ahnaiva na cet tasmin gṛhe vaset 
anaśnato nivasataś ca pūrvoktas trirātra eva 
anaśnato na nivasataś ca ekāha eva 
aśnataḥ nivasataś ca daśāha eva 
anugamyecchayā pretaṃ jñātim ajñātim eva ca 
snātvā sacailaṃ spṛṣṭvāgniṃ ghṛtaṃ prāśya viśuddhyati 
anugamanaṃ buddhipūvam anuvrajanam 
yathākathaṃcid adhigamane na ca sacailam 
snānam agnisparśo ghṛtaprāśanaṃ ca smucchitaṃ śuddhihetuḥ 
na vipraṃ sveṣu tiṣṭhatsu mṛtaṃ śūdreṇa nāyayet 
asvargyā hy āhutiḥ sā syāc chūdrasaṃsparśadūṣitā 
na nāyayen na nirhārayet 
sveṣu tiṣṭhatsu samānajātīyeṣu satsu 
āhutigrahaṇān na dāhayed iti 
vipragrahaṇam atantram 
kṣatriyavaiśyayor api śūdrasaṃsparśo doṣa evety arthavādāt pratiṣedhaḥ pratīyate 
jñānaṃ tapo 'gnir āhāro mṛn mano vāryupāñjanam 
vāyuḥ karmārkakālau ca śuddheḥ kartṝṇi dehinām 
jñānādīni kālaśuddheḥ dṛṣṭāntatayopādīyante 
tathaitāni svaviṣaye śuddhikāraṇāni 
evaṃ kālo 'pi nātrātiśaṅkitavyaḥ 
eteṣāṃ yasya yatra śuddhihetutvaṃ tad ihaiva prakaraṇe teṣāṃ vakṣyate 
anyeṣāṃ tatra tatra deśe 
tatra jñānam ādhyātmikaṃ sāṃkhyayogopadiṣṭam 
tena hi avidyāvāsanāpāsanena rāgādikṣaye nirdoṣajñānam upaiti 
vakṣyati ca buddhir jñānena śudhyati iti 
tapaḥ kṛcchracāndrāyaṇādi 
tat pātakopapātakānāṃ śuddhihetuḥ 
agnir mṛnmayādiṣu punaḥ pākena iti 
āhāraḥ pavitrāṇāṃ payomūlānām 
so 'pi tapa iva śodhayati 
mṛdvāriṇāṃ śuddhihetutā prasiddhaiva 
manaso vakṣyate manaḥ satyena iti 
upāñjanaṃ maṭhādeḥ sudhāgomayādinā saṃmārjanānulepane 
vāyuś caṇḍālādispṛṣṭe tṛṇakāṣṭhādau rathāpatite 
karmāṇi saṃdhyopāsanādīni 
uktaṃ ca pūrvāṃ saṃdhyāṃ japaṃs tiṣṭhen naiśam eno vyapohati iti 
etac ca dvitīye vyākhyātam 
saty api tapasaḥ karmatve prādhānyakhyāpanārthaṃ pṛthag upadeśaḥ 
prāyeṇa ca śāstre bhedenaiva karmaṇas tapo nirdiśyate karmaniṣṭhās taponiṣṭhāḥ iti 
sarveṣām eva śaucānām arthaśaucaṃ paraṃ smṛtam 
yo 'rthe śucir hi sa śucir na mṛdvāriśuciḥ śuciḥ 
ko 'sya prasaṅgaḥ 
yathā mṛdvāriśucāv avilambaṃ kṛtotsargaḥ pravartate tathā pramādaskhalite paradravyāpaharaṇādāv avilambitaṃ prāyaścittaṃ śuddhaye samāśrayaṇīyam 
ekādaśe vakṣyati 
kṣāntyā śuddhyanti vidvāṃso dānenākāryakāriṇaḥ 
pracchannapāpā japyena tapasā vedavittamāḥ 
ye vidvāṃsas te kṣāntyaiva śudhyanti 
te hi dveṣerṣyāmatsarair nopahanyante 
tato duṣkṛteṣu pravṛtteṣu nityaśuddhā bhavanti 
kṣāntir nāma cittadharmaḥ sarvatra sāmyam 
dānasyāpy akāryakṛcchiddhir uktā dānena vadhanirṇekam ityādinā 
pracchannapāpānām api rahasyādhikāre japa ukta eva 
tapo vedavidāṃ vedābhyāsa eva jñānaṃ ca 
yathoktam brāhmaṇasya tapo jñānam iti 
kṛcchrādi tu sarveṣāṃ śuddhihetur na vedavidām eva 
mṛttoyaiḥ śudhyate śodhyaṃ nadī vegena śudhyati 
rajasā strī manoduṣṭā saṃnyāsena dvijottamāḥ 
nadyaḥ pārāvāre kṣīṇodakāyā aśuddhyupahate tasyā eva vegaṃ gatāyāḥ kūlaṃkaṣāyā udakaṃ vegena śudhyati 
na yathānyāsyā bhūmeḥ bhūmiḥ śudhyati pañcabhiḥ iti śuddhaye pratītir naivaṃ nadītīreṣu 
atha vā vegavatyā aśucipravāhasaṃsargeṇāśucyāśaṅkāyām idam ucyate nadī vegeneti 
naivaṃ mantavyaṃ itaś cāmutaś cāśucipravāhaiḥ saṃspṛṣṭā na śudhyati 
śārīre vyabhicāre 'nupalabhyamāne parapuruṣarūpaguṇānucintanena manoduṣṭā rajasā ṛtau śoṇitena srutena śudhyati strī 
saṃnyāsaḥ ṣaṣṭhe vakṣyate 
tena dvijottamāḥ śuddhā bhavanti 
na kathaṃcin mānasāpacāre 
yad aviduṣā cintitaṃ sūkṣmaprāṇivadhādi tad eṣām apanīyate 
adbhir gātrāṇi śudhyanti manaḥ satyena śudhyati 
vidyātapobhyāṃ bhūtātmā budhir jñānena śudhyati 
iyān evādhikārī kartā ca puruṣo yad āntarātmā antaḥkaraṇaṃ manaḥ buddhiḥ śarīraṃ bhogāyatanam 
indriyāṇāṃ bhautikatvān na pṛthaktvam 
atra kiṃcit kenacic chodhyate 
kālena tu sarvam iti stutiparam 
gatrāṇīty avayavair avayavinaṇ lakṣayati 
adbhiḥ snānena śrīraṃ śudhyati 
manas tu sadasadātmakam tasyāsatsaṃkalpād aśuddhiḥ satyena sādhusaṃkalpena nivartate 
pūrvaṃ manasaḥ śuddhihetutvam uktam tadadhyāhāreṇa nedaṃ vāco manaḥśuddhikaraṇam 
tathā ca śrutiḥ manasā vā iṣitā vāg vadati yā hy anyamanā vācaṃ vadaty asuryā vai sā vāg avedajuṣṭā iti 
vidyayā sāṅkhyavedāntābhyāsajanyayā tapasā ca kṛcchrādinābhyupetaḥ śudhyati bhūtātmā 
bhūtaśabdas tattvavacanaḥ 
pāramārthiko 'yam ātmānupacitāhaṃpratyayavedyaḥ na tu bhūtamaya ātmā śarīrātmeti mantavyam 
buddhir avidyamānārthākāradarśanīyā svapnādiṣv asatsiddhāntaprakalpitārthābhiniveśatayā vastvātmārthākārayor asadbhedādhyavasāyena duṣyantī 
yā vānupabhuktajanmāntarakṛtāśubhakarmajā ekaikaduṣkṛtajā vā buddhir ātmano yāvat sahajā avidyātmakābhedagrahaṇalakṣaṇā guṇātmavivekābhāvalakṣaṇā vā dhanaputrādyabhiṣaṅgarūpā tṛṣṇātiśayahetuḥ sā tu jñānena svaprakāśāśrayayā pramāṇavyutpattyā śudhyati 
buddhyarthayor bhedād ākāravatvād arthasya viṣayākāreṇa ca pariṇāmāsiddhir nirvikāratvaniścayād buddhiśuddhiḥ 
pūrvatra ca vidyā vedārthavedanam eva 
tasyāś ca hetutvam yathaidhas tejasā vahniḥ itivad iti 
evaṃ śuddhaḥ pūto brahmalokam avāpnotīty eṣā sā caturvidhā śuddhiḥ 
yathaitā śuddhayaḥ parapuruṣārthahetavas tajjananādiṣv iyam iti praśaṃsā 
eṣa śaucasya vaḥ proktaḥ śārīrasya vinirṇayaḥ 
nānāvidhānāṃ dravyāṇāṃ śuddheḥ śṛṇuta nirṇayam 
nānāvidhānāṃ dravyāṇāṃ bahuprakārāṇāṃ taijasamārtikadravakaṭhinavyastasaṃhatakāryadravyādibhedair dravyāṇām upakaraṇabhūtānām pūrvasyāḥ śuddher bhedam etenāha 
tatra buddhyātmanaḥ pradhānatā śuddhiḥ 
dravyāṇāṃ tu tatsaṃparigrahāt 
iha tu viparītam 
śṛṇuta nirṇayam 
pūrveṇārthasyāsāṃkāryārthaḥ ślokaḥ 
taijasānāṃ maṇīnāṃ ca sarvasyāśmamayasya ca 
bhasmanādbhir mṛdā caiva śuddhir uktā manīṣibhiḥ 
taijasāny ucyante yāny agnisaṃyogād dravībhavanti rajatasuvarṇatāmrāyasatrapusīsādīni 
maṇayaḥ sphaṭikakalpāḥ 
aśmā pāṣāṇaḥ 
tadvikāraḥ pātram aśmamayam 
sarvasyeti pādapūraṇārtham 
parvatagrāvṇo nadīsthasya cety ālaṃbanam 
bhasmanet ekakāryatvān mṛdbhasmanī vikalpyete 
āpaḥ samuccīyante 
kiṃ punar atra kāryam 
lepagandhāpamārjanam 
uktam lepagandhāpakarṣaṇe śaucam amedhyasya ihāpi yāvan nāpaity amedhyāktāt  iti 
tatra rūpataḥ pāruṣyaṃ samānaṃ mṛdbhasmanoḥ snehanimittakāryabhede śuddhiḥ 
aśuceḥ śucitvāpādanaṃ pratyavāyāpanayena saṃvyavahārayogyatā 
yady evam āśuddhir vācyā idam anena saṃpṛktam aśucīti 
nanu laukikāḥ padārthās tatraloka eva jñāsyante 
naivam 
sāmānyamātraṃ lokāj jñāyate 
yaj jugupsitaṃ mūtrapurīṣaśoṇitasaṃsargeṇa tādṛśaṃ loke 'śucīty āha 
yad ayogyaṃ sparśanādikriyāsu tad aśuci 
kathaṃ ca tasyāyogyatety etac chāstrād eva vivektavyam 
kiṃ ca paradravyādau yo na skhalati sa śucir ucyate 
ato nānayā padārthaprasiddhyeha kiṃcit sidhyati 
apahatam aśucīti siddhe 'pi idam anenāpahanyata iti nāntareṇa śāstraviśeṣaṃ siddhyati 
kathaṃ punaḥ śāstrāt padārthaviśeṣāvasāyaḥ yāvatā kartavyatāparatvena śāstraṃ pramāṇam na padārthaprasiddhau pāṇinivat vedamūlatvābhyupagamān manvādismṛtīnām 
ucyate 
anena dravyeṇa yad duṣṭaṃ tena na vyavahartavyam ity asty eva vidhyanumānam 
yat saṃsargeṇa vyavahārapratiṣedhaḥ sa upaghātahetur ity avagamo na virudhyate 
evaṃ śuddhāv api yad upahataṃ dravyaṃ tena yathāvihitaṃ kṛtaprakṣālanādikriyeṇa vyavahartavyam iti śakyate vidhimūlatā pratipattum 
na ca śuddhiḥ kartavyeti vidhyarthaḥ 
tathā saty akurvan pratyaveyāt 
kiṃ tu dṛṣṭārthe vyavahāre yena kenacit pātreṇa śucinānyena vā kartavye 'rthitvāt prāpte niyamaḥ śāstrīyaḥ itthaṃbhūtena vyavahartavyaṃ saty arthitve nānitthaṃbhūtena 
nanu ca niyamapakṣe 'bhyudayārthino 'dhikāraḥ 
anyasya tu kāmaprasaṅgaḥ 
yathā kusādhutvacintāyāṃ vācakatvāviśeṣe 'pi niyamaḥ puṇyapāpayoḥ iti 
satyamyady aśuddhapātrasya pratiṣedho na syāt 
pratiṣedhe tu sati kuto 'kṛtaśuddhinā vyavahāraḥ 
śuddhividhis tu pratiprasavamātram 
pratiprasave kuto 'bhyudayaḥ 
kevalaṃ pratiṣedhātikramo na bhavati 
bhavatu vā padārthādhigamaparaiva smṛtir iyam sādhvasādhuvivekavat svalpasmṛtivac ca 
yat tu kāryamūlatvaṃ manvādivākyānām iti kenaitad uktam 
yatra yādṛśyam mūlatvena śakyate 'vagantuṃ tatra tad evābhyupagamyate 
aṣṭakādau kāryarūpe tādṛśam eva vākyaṃ mūlam siddhe tv arthe siddhārthaviṣayam eva 
padārthavyavasthāyām idaṃ prathamatā vyavahāramūleti na kadācit kṛtiḥ 
iha tu na kathaṃcid vyavahāramūlaṃ saṃbhavati 
vaidikamantrasādhyāyāṃ ca śuddhau kā vyavahāramūlatā śakyā 
vidhiś cānarthakaḥ syāt 
nanu ca pāṇiner api vidhir asti sādhubhir bhāṣitavyaṃ nāsādhubhir iti 
naiṣā pāṇineḥ smṛtiḥ 
sā hy etāvati paryavasitā sādhur ayam ayaṃ neti 
etat tu dharmasūtrakāriṇāṃ smaraṇaṃ yady apy asti 
abhidhānasārāc caitan nipuṇato 'vagantavyam 
nanu tatsmṛtāv api vidhiḥ śrūyate 
dāyādā evaṃ vibhajeran caturo 'ṃśān harc jyeṣṭhaḥ jyeṣṭha eva tu gṛhṇīyāt iti 
kiṃ vidhyartha eva liṅgāntare praiṣādau smaryate 
padārthā vidhirūpāḥ vidhiseṣāḥ praiṣdayaḥ sarvatra pravartanāpratipatter iti cet hetuhetumator āśiṣi prāptakālādiṣu kā pravartanā 
na ca grahaṇaṃ vidheyam arthitayā prāptatvāt 
svaparāṃśayor aviśiṣṭāyām arthitāyāṃ niyamārtho vidhir iti cet adṛṣṭakalpena vihitāṃśātirekeṇa vidhiniyamānupapatteḥ 
pratiṣedhākhyāparisaṃkhyeti cet yuktam etat 
kiṃ tu vibhāgakāla eva yaḥ kaścid adhikam aṃśaṃ bhrātṛbhir anujātam ādadīta sa pratyaveyāt satyām apy anujñāyām na caikavastvaṃśe svatvaṃ jñāpyeta 
grahaṇavidhau hi svatvāpattir upāttā 
tasya yad anyat tad asvam iti vijñāyate pratiṣedhaḥ 
punas tadatikrameṇāpi parigrahe syād eva svāmyam 
ataś ca cauryādināpīṣyate 
na tadā idam asya svam idaṃ neti parigṛhād ṛte niścīyate 
tasmād vidhiniyamaparisaṃkhyānām asaṃbhāvād iyaty aṃśe 'yaṃ svāmīyaty aṃśe 'yam iti etāvān vibhāgārthaḥ 
ato 'yam arthāntare liṅ bhajerann iti prāptakālatāyām 
hareyur ityādiṣu laukikapravṛttyanuvādaḥ yathā kṣudhito bhuñjīta yogakṣemārtham īśvaram abhigacchet iti 
gautamaś ca spaṣṭam evāha rikthakrayaḥ ityādi 
tasmād aṣṭakādismṛteḥ śuddhyaśuddhivacanasya saṃskāravidhitaiva śiṣyate vidhimūlatvād vidhiśiṣṭaiva 
ataḥ śuddhyaśuddhī ubhe api śāstrāvaseye 
tataḥ śuddhir api vācyā 
ucyate 
uktaiva tarhi vasā śukram iti 
nṛgrahaṇaṃ ca tatra smṛtyantaradarśanena pradarśanārtham 
śvamārjārakharoṣṭrakapikākaviḍvarāhagrāmyakukkuṭākhuśṛgālakravyādamṛgaśakuntanakhinakulānāṃ 
vasādigrahaṇaṃ ca romamāṃsānāṃ 
śuddhivacanāc cāsuddhānāṃ mūtrādyupahātānām ayaṃ saṃskāraḥ kartavyaḥ na punar evam eva prayujyamānānām 
na hi suvarṇādayo bhāvāḥ svarūpeṇāśuddhāḥ yena prayogakāle śuddhim apekṣeran 
atha vādṛṣṭārtho dṛṣṭaprayogāśrayaḥ saṃskāro vidhīyate 
prāṅmukheneva bhojane 
tatra śuddhivacanaṃ virudhyate 
ye tu pātrāṇāṃ bhojanārambhe saṃmārjanaprakṣālane te samācārataḥ na punar asyāḥ śuddhismṛteḥ 
yad apy anyad aspṛśyaṃ puruṣasya patitacāṇḍālādi tathā laśunapalāṇḍusurāmāṃsādi tad api dravyāṇām upaghātakam 
tatra kasminn upaghāte kā śuddhir iti smṛtyantarasamācārāv anveṣaṇīyau 
uktaś ca viśeṣo hārītāpastambaparāśaramunibhiḥ 
tāni tu vacanāny asmābhir iha sarvāṇi na parivartitāni 
lekhakaviśeṣaprasaṅgāc candragomitantrakāravat 
nirlepaṃ kāṃcanaṃ bhāṇḍam adbhir eva viśuddhyati 
abjam aśmamayaṃ caiva rājataṃ cānupaskṛtam  
taijasaviśeṣayoḥ kāñcanarājatayor nirlepayor ayaṃ vidhiḥ 
anyeṣāṃ tu tāmrādīnāṃ yathocchiṣṭasparśe dhāvanād iṣṭakādibhiḥ 
yatra kṣīraṃ vā pānīyaṃ vā pītaṃ tatra na bhavati lepaḥ 
yatra māsaghṛtakṣīrādibhir ucchiṣṭaiḥ saṃśliṣyanty avayavās tatra vakṣyati tasmāt tayoḥ svayonyaiva iti 
lepagandhāpakarṣaṇavacanāc ca yo lepo yenaivāpakraṣṭuṃ śakyate tatra tad evopādeyam na bhasmavāriṇī eva 
tathā ca hārītaḥ godhūmakuṣṭhakakalāyayavamudgamasūracūrṇaiḥ ityādi paṭhati 
evaṃ śvacāṇḍālodakyādisparśe tu nirlepayor api bhasmanā triḥsaptakṛtvaḥ parimārjanam iti hārītaḥ 
śaṅkhas tu taijasānāṃ kuṇaparudhiraretomūtrapurīṣopahatānām āvartanam ullekhanaṃ bhasmanā vā triḥsaptakṛtvaḥ parimārjanam iti 
tatra cirakālamūtrādivāsitānām āvartanam 
nāmākṛtim upamṛdyecchātas tadākṛtisaṃpādanam āvartanam 
ullekhanaṃ tīkṣṇena śastreṇāśmanā vā nigharṣaḥ 
smṛtyantare tv ākaradāhāvacūlanāny āmnātāni 
tatra suvarṇakārair varṇīkṛtasya śuddhiḥ ākaraḥ 
dāhaḥ agnau suvarṇakārair niṣṭhāpanam 
avacūlanaṃ dāhonnotānāṃ suvarṇakārāṇāṃ suvarṇaghanabhāṇḍe tena sarvata ahananaṃ tasmin varṇākare 
tathā coktam ākarāḥ śucayaḥ sarve iti 
abjaṃ śaṅkhasphaṭikādi 
śaṅkhasya tu salepasya gaurasarṣapakalkena gomūtrodakābhyāṃ kṣīreṇa ca 
smṛtyantare hi paṭhyate adbhiḥ śaṅkhasya iti kṣīrodakābhyāṃ gaurasarṣapakalkenocchiṣṭasnehayuktasya iti 
anupaskṛtam akhātapūritam atha vātyantānupahatam 
sarvaśeṣaś cāyam 
tena śuṣkāmedhyacaṇḍālādisparśe saty api nirlepatve prākpradarśitaiva śākhāntarīyā śuddhiḥ 
apām agneś ca saṃyogād dhaimaṃ raupyam ca nirbabhau 
tasmāt tayoḥ svayonyaiva nirṇeko guṇavattaraḥ 
arthavādo 'yam 
agnir vai vāruṇāni ityārabhya akāmayata ityādyarthavādeṣu hemnaḥ suvarṇasya rūpyasya cotpattiḥ śrutā 
puruṣadharmeṇāgnir varuṇānīr apo 'kāmayata maithunadharmeṇa samayujyata tata etad dvayaṃ nirbabhau udbhūtam 
atas tayoḥ svayonyā svenotpattikāraṇenāgninā atyantopaghāta udakena ca 
sayonyā iti pāṭhe samānotpattinā bhasmaneti vyākhyeyam 
taddarśanāc ca mṛdo 'pi kadācid anujñāyante 
nirṇekaḥ śodhanaṃ guṇavattaraḥ 
tāmrāyaḥkāṃsyaraityānāṃ trapuṇaḥ sīsakasya ca 
śaucaṃ yathārhaṃ kartavyaṃ kṣārāmlodakavāribhiḥ 
yathārham 
yasya yad arhati yena yasya malam apakraṣṭuṃ śakyata ity arthaḥ 
ata eva smṛtyantaroktam api labhyate vāhanīyāś trapusīsakavikārā gomayatuṣaiḥ iti 
yathā
gavāghrātāni kāṃsyāni śūdrocchiṣṭāni yāni ca 
śuddhyanti daśabhiḥ kṣāraiḥ śvapakopahatāni ca  iti 
ata eva kṣārabhedāś ca kāñjikadāḍimādiyojitāḥ siddhā bhavanti 
dravāṇāṃ caiva sarveṣāṃ śuddhir utpavanaṃ smṛtam 
prokṣaṇaṃ saṃhatānāṃ ca dāravāṇāṃ ca takṣaṇam 
kṣaraṇadharmāṇo dravāḥ ghṛtatailodaśvitprabhṛtayaḥ 
teṣāṃ ca kākādyucchiṣṭānāṃ prasthamātraparimāṇānām utpavanaṃ kasyacid aṃśasyāpanayanaṃ pūrvabhāgasthitasya 
smṛtyantare tv evam āmnātam kuśāgrābhyāṃ pavamānaḥ suvarjanaḥ ityanuvākena 
anye tu plāvanam utpavanam āhuḥ anyat samānajātīyaṃ tāvad āsicyate yāvat pūrṇe bhāṇḍe kāścin mātrā avasravanti 
sākṣād upaghāta etat 
alpānāṃ tyāga eva 
bhāṇḍopaghāte tu pātrāntaranayanam 
ucchiṣṭasaṃsparśe tu tailasarpiṣī udake 'vadhāya japed ity uktam 
tatrārthāt pātrotkṣepaḥ 
na hi tailasya udake kṣiptasya pātrarahitasyopayogaḥ saṃbhavati 
sāhacaryāt ghṛtasyāpi 
etac cotpavanaṃ dravāṇām 
yatra madyāmedhyasaṃsargakṛtau gandhavarṇau na dṛśyete 
tayos tu satyos tyāga eva 
sarvaṃ caitad baudhāyanasmṛtau parigṛhītam 
pakvānāṃ tu dravyāṇāṃ punaḥpāko 'pi śaṅkhenāmnātaḥ 
sarveṣāṃ ye 'py amedhyā madyādayas teṣām apy eṣaiva śūdrādīn prati śuddhiḥ 
atra tūtpavanaṃ plāvanam eva 
yathā vasiṣṭhenoktam bhūmiṣṭhānāṃ tūdakavat 
saṃhatā kaṭhināḥ śītaṃ ghṛtaṃ āmikṣāguḍaparpaṭakādayaḥ 
teṣāṃ yaḥ pradeśa upahatas tam apanīya śeṣasya śuddhiḥ 
uktaṃ ca śaṅkhena śuṣkāṇām uddhṛtadoṣāṇām iti 
atha vā samudāyād avayavinaḥ saṃhatāḥ śayanāsanasaraṇādayaḥ sajātīyavijātīyadravyasaṃghātātmakāḥ 
uddhṛtadoṣāṇām iti sarvatra draṣṭavyam 
śavaśuṣkāmedhyasaṃsargeṣu yaḥ pradeśo vṛttasaṃsargas tasya prakṣālanam avaśiṣṭasya prokṣaṇam 
dāravāṇāṃ kevaladārukṛtānāṃ bṛsīphalakādīnāṃ kāṣṭhamayānāṃ ca śavacaṇḍālapurīṣasaṃsarge takṣaṇam 
anye tu purīṣasaṃsarga evecchanti 
takṣaṇena gandhalepādyapanetavyam 
avaśiṣṭasya mṛdvāribhyāṃ prakṣālanaṃ prokṣaṇaṃ vā 
śvādyupaghāte tu prakṣālanam eva purīṣavat 
khaṭvāśayyādīnāṃ ca dārucarmasūtraghaṭitānāṃ saṃhatatvena śuddhiḥ 
mārjanaṃ yajñapātrāṇāṃ pāṇinā yajñakarmaṇi 
camasānāṃ grahāṇāṃ ca śuddhiḥ prakṣālanena tu 
carūṇām sruksruvāṇāṃ ca śuddhir uṣṇena vāriṇā 
sphyaśūrpaśakaṭānāṃ ca musalolūkhalasya ca 
ślokadvayaṃ śrutisiddhārthānuvādena dṛṣṭāntatayā neyam 
grahacamasādīnāṃ yajñapātrāṇāṃ prayogāntare prayujyamānānāṃ pūrvaprayogalagnājyahavirlepādisaṃsargaparihārārtham uṣṇena vāriṇā lepādyapakarṣaḥ kartavyaḥ 
tato yathāśruti kvacit pāṇinā kvacid darbhaiḥ kvacid daśāpavitreṇa saṃmārgaḥ kartavyaḥ 
iyaṃ prāyogikī śuddhiḥ 
ucchiṣṭādyupaghāte tu laukikapātravat 
na somenocchiṣṭā bhavanti iti viśeṣaśruter anyatropaghāte sāmānyaśuddhir astīti jñāyate 
grahacamasasphyā yājñikebhya ākāraviśeṣeṇāvasātavyāḥ   
adbhis tu prokṣaṇaṃ śaucaṃ bahūnāṃ dhānyavāsasām 
prakṣālanena tv alpānām adbhiḥ śaucaṃ vidhīyate 
bahutvaṃ dhānyānāṃ droṇādhikye smaryate 
anye tu puruṣāpekṣayā deśakālāpekṣayā ca varṇayanti 
kasyacid durgatasya kuḍavārdham api bahu bhavati 
tathā kasyāṃcid avasthāyāṃ vardhitakośo bahutām eti 
tathāha baudhāyanaḥ
deśaṃ kālaṃ tathātmānaṃ dravyaṃ dravyaprayojanam 
upapattim avasthāṃ tu jñātvā śuddhiṃ prayojayet 
evaṃ vāsaḥsv api kecid āhuḥ tribhya ūrdhvaṃ bahūni 
yady api triprabhṛtiṣu bahutvam yataḥ alpānām iti bahuvacanaṃ śrutam atas triparyantāny alpāni 
adbhir ity upalakṣaṇam 
tena yasya vāsaso yenaiva doṣasaṃsargo vyapaiti tad api draṣṭavyam 
tac ca prāg darśitam 
prokṣaṇasaṃbandho 'bgrahaṇaniyamārthaḥ 
udakenaiva prokṣaṇaṃ kartavyam 
etenaiva ca bhedena dviḥpāṭhaḥ 
etac ca mahaty upaghāte śavapurīṣacāṇḍālādisparśe 
anyathā tv alpānām iti prokṣaṇam eva 
yadi prakṣālitasyāpi lepādi vāsaso nāpaiti tadā tanmātracchedanam utsargo vā iti gautamenoktam 
cailavac carmaṇāṃ śuddhir vaidalānāṃ tathaiva ca 
śākamūlaphalānāṃ tu dhānyavac chuddhir iṣyate 
carmaṇām vardhrāṇāṃ spṛśyānām na tu śvaśṛgālādisamanvitānāṃ svabhāvāśucīnām 
upānatkavacādīnām api tadvikārāṇām eṣa eva vidhiḥ 
atra hi prakaraṇe prakṛtyāpi vikṛtir gṛhyate vikṛtyāpi prakṛtiḥ 
tathā ca dāravāṇām ity atra dārūṇām apy eṣaiva śuddhiḥ 
vasiṣṭhena hi dāravāṇāṃ śuddhim abhidhāya dārvasthibhūmyāni ity uktam 
yadi ca vikṛtyā prakṛtir na gṛhyeta tadanuktakśuddhividhānena dārūṇāṃ katham atideśaḥ kriyeta 
prakṛtes tu vikāragrahaṇaṃ tadbuddhyanapāyād yuktam eva 
vaidalāni vārkṣatvagādīni 
smṛtyantare pakṣapavitracarmacāmaratṛṇavetrabālavalkalānām eṣaiva śuddhir vihitā 
tatra mayūrādipakṣās tannirvṛttāś ca chatrapicchikādayo gṛhyante 
pavitraṃ darbhas teṣāṃ darbhamayānāṃ ca vāsasām 
tṛṇaśabdena tālapatrāṇy ucyante 
tṛṇarājaṃ vidus tālam iti smaryate 
tatraikadeśāt samudāyapratipattir dattaśabdādivad devadatte 
bālā gavāśvājānāṃ na manuṣyāṇām teṣāṃ cyutānām apṛśyatvāt 
sarvā ceyaṃ dravyāntaropaghāte śuddhir ucyate na svabhāvopahatau celadhānyayor ekarūptvāc chuddeḥ 
śākāder dhānyavad vacanam 
yathā dhānyānām avaghātādisaṃskārāntararahitānāṃ dhānyāvasthānām eva prokṣaṇaprakṣālane śuddhihetū tadvac chākādīnām api 
tenāpakavānām ayaṃ vidhiḥ 
pakvānāṃ tu saty api śākādiśabdavācyatve śuddhyantaram anveṣaṇīyam 
yathoktam suvarṇavāriṇā pāvakajvālayā ca ityādi 
ākarād āhṛtānāṃ tu śākādīnām udaśviddadhikṣīrādīnāṃ prokṣaṇaparyagnikaraṇe viśeṣato hārītenāmnāte 
tathā śimbīdhānyānām udgharṣaṇadalanapeṣaṇādi 
etac ca pādasparśe śaṅkānivṛttyartham 
tad uktam ākarāḥ śucayaḥ sarve iti 
kauśeyāvikayor ūṣaiḥ kutapānām ariṣṭakaiḥ 
śrīphalair aṃśupaṭṭānāṃ kṣaumāṇāṃ gaurasarṣapaiḥ 
ūṣāḥ kāñcanamṛdaḥ 
ariṣṭakādayaḥ prasiddhāḥ 
snehādilepe saty udakena teṣāṃ dravyāṇāṃ cūrṇasaṃmiśreṇa lepanocchedanādi kartavyam 
kauśeyaḥ paṭṭaviśeṣaḥ 
evam aṃśupaṭṭam āvikam ūrṇāmayaṃ tasya hārītenoktam ādityenorṇāmayānām 
tan nityaṃ pradhriyamāṇānām anekapuruṣasya śarīrasaṃsparśe draṣṭavyam nānyasminn upaghāte 
vāsastvādeḥ teṣāṃ kevalayoḥ prokṣaṇaprakṣālanayoḥ prāptayoḥ snehādilepāpakarṣaṇe atidiśyete 
kṣaumagrahaṇaṃ śāṇādīnām api pradarśanārtham 
kṣaumavac chaṅkhaśṛṅgāṇām asthidantamayasya ca 
śuddhir vijānatā kāryā gomūtreṇodakena vā 
asthiśṛṅgadantāḥ spṛśyānāṃ gomeṣahastyādīnām na śvagardabhādīnām 
gomūtrodakayor vikalpaḥ 
gaurasarṣapakalkas tu samuccīyate 
prokṣaṇāt tṛṇakāṣṭhaṃ ca palālaṃ caiva śudhyati 
mārjanopāñjanair veśma punaḥpākena mṛnmayam 
vrīhyādikāṇḍaṃ srastarādiprayojanaṃ palālam 
tṛṇāni kuśaśādvalādīni 
nanu ca dāravāṇām ity atra vikṛtiḥ prakṛter grāhikety uktam 
kimarthaṃ kāṣṭhagrahaṇam 
niyamārtham prokṣaṇam eva 
tena yāvan na mahān upaghātas tāvad dārūṇi na takṣyante 
caṇḍālādisparśe tu somasūryāṃśumārutaiḥ ity anenaiva śuddhiḥ 
tadvikāraṇāṃ tu darvyādīnāṃ prakṣālanatakṣaṇe svalpopaghāte 'nnādyupayogināṃ kartavye 
mārjanaṃ śodhanaṃ gṛhasya dūmāṃdhakārādyapanayanam 
upāñjanaṃ sudhāgomayādibhir bhūmivilepanam 
etac ca śavacaṇḍālodakyādibhir bhittisaṃsparśe vyāpini draṣṭavyam 
avyāptau tu tāvanmātrasyaiva 
ūrdhvaṃ śavopaghāte tu bhittitakṣaṇaṃ sūryaraśmyanupraveśo 'gnijvālābhimarśanam 
kvacit punar navīkaraṇam ityādipaṭhitaṃ saṃmārjanam 
mṛnmayānāṃ punaḥpākaḥ 
paryagnikaraṇam ucchiṣṭapuruṣasaṃsparśādau draṣṭavyam 
punaḥpākas tu madyabhāṇḍādisaṃsparśe draṣṭavyaḥ 
sākṣātsparśe tu tyāga eva 
yathoktam
madyair mūtrapurīṣair vā ṣṭhīvanaiḥ pūyaśoṇitaiḥ 
saṃspṛṣṭaṃ naiva śudhyeta punaḥpākena mṛnmayam  iti 
saṃmārjanopāñjanena sekenollekhanena ca 
gavāṃ ca parivāsena bhūmiḥ śuddhyati pañcabhiḥ 
seko gomūtreṇodakena vā 
kṣīreṇāpi kvacid uktaḥ 
ullekhanaṃ śastrādinā lekhākaraṇam āvāpanaṃ ca 
āvāpanaṃ ca bhūmeḥ iti gautamanirdeśād eva 
pañcabhir iti punarvacanam abhighātāpekṣayā vyastasamastaprayogadarśanārtham 
tatra saṃmārjanaśūnyaṃ śodhanam upāñjanaṃ tv avakararahitāyāḥ kevalam api 
mūtrapūrīṣādilepe ullekhanasaṃmārjane 
seko nadīpulinavanādiṣu 
gavāṃ parivāsaḥ ekāhamātraṃ goṣṭhīkaraṇam 
etac ca śmaśānabhuvaḥ sarvaṃ kartavyam 
āvapanaṃ tu yatra pūrvam asthikapālikādy asti tad uddhṛtya mṛdām anyāsāṃ prkṣepaḥ yatra cāntarhitam evamādikālāntareṇāśaṅkyamānasadbhāvam ityādivat tatrāpi 
pakṣijagdhaṃ gavā ghrātam avadhūtam avakṣutam 
dūṣitaṃ keśakīṭaiś ca mṛtprakṣepeṇa śudhyati 
atra jagdhipadāl liṅgād annaviṣayatāsya ślokasya pratīyate 
pakṣibhis tu śukādibhir anyaiś ca bhakṣyair yad annam ucchiṣṭīkṛtam na tu kākakaṅkagṛdhrādibhiḥ 
tatra hi mahat prāyaścittam patatriṇāvalīḍham iti tad etad uktaṃ prakṛtaśuddhe bhojanaprāyaścittam 
tathā ca tattulyaprāyaścittasya gavā ghrātasya naiva śuddhiḥ 
bhaved ayaṃ nyāyaḥ 
tathāpi smṛtyantarasamācārāv anveṣyau 
evaṃ hi śiṣṭā daśaśarāvādhikaṃ kākādikravyādopahataṃ tāvanmātram apanīyāvaśiṣṭaṃ śodhayitvopayuñjate arvāk tu tat tyajanti 
atrāpy avasthāviśeṣo 'pekṣyaḥ 
smṛtyantare tu kṛṣṇaśakuninopahatam api niṣiddham 
avadhūtaṃ mukhaśvāsenāvakampitam 
vāsaso vā yasyopari rajo'panayanārtham utkṣepaṇādi kriyate ākāśadeśāt 
avakṣutaṃ yasyopari kṣutaṃ tad eva 
keśā manuṣyāṇāṃ cyutāḥ 
kīṭāḥ kṣudrajantavaḥ kṛmayaḥ 
te kecid gṛhasvedānnādyajāś te jīvanto makṣikāvan nopaghnanti 
mṛtānāṃ teṣām annasaṃsparśe śuddhir iyam 
ye tv amedhysaṃsargajās te viḍbhojinaś ca teṣāṃ jīvatām api 
gautamīyam nityam abhojyaṃ keśakīṭāvapannam iti 
bahuvyāptau sarvatra tyāgaḥ 
mahārāśāv aśucikīṭasaṃsarge 'pi svalpe tanmātrāpanayanam avaśiṣṭasya śuddhiḥ 
kāñcanarajatadarbhamaṇīnāṃ vārisahitānāṃ sparśaḥ smṛtyantare keśādyavapanne vihitaḥ 
avajvalanam api kvacit 
ye tu bhūmer imāṃ śuddhim āhus taiḥ smṛtyantarasamācāro vākyārthaś ca tyaktaḥ 
yāvan nāpaity amedhyāktād gandho lepaś ca tatkṛtaḥ 
tāvan mṛd vāri cādeyaṃ sarvāsu dravyaśuddhiṣu 
amedhyam aspṛśyam 
tac ca yad yasya yad abhojyaṃ tasya tad aśuddhihetuḥ yathā brāhmaṇasya surāmadye na śūdrasya 
tad ayuktam 
prāg ghomād dhavīṃṣy abhojyāni na ca tāny apṛśyāni 
surāmadyādīni tu sparśe 'pi pratiṣiddhāni brāhmaṇasya 
tasmād yasyaiva sparśaḥ pratiṣiddhaḥ sa eva saṃsargeṇāśucitvam āpādayati 
ato nāyaṃ niyamaḥ yad abhojyaṃ tad apṛśyaṃ yat tv apṛśyaṃ tad abhojyam iti 
āktaṃ liptam upadigdham 
tāvad ity āvṛttividhānam 
mṛd vāri sati prayojane 
prayojanaṃ ca gandhalepāpanayanam 
śuṣkāmedhyasaṃsarge ciravṛttasaṃsarge vā kālenāpi tayor gandhalepayoḥ sakṛd eva mṛdvāribhyāṃ mārjanam 
nanu mṛdvāryādīnāṃ śuddhyartham ādānaṃ dṛṣṭārthaṃ tatraiva śuddhyaty apagate lepa iti kim anena yāvan nāpaiti iti 
ucyate 
ekā liṅge ityādau saṃkhyātikramārtham 
uktayā saṃkhyayā aśakye purīṣādilepāpanaye anādṛtyāśrutasaṃkhyādhikāpy āśrayaṇīyā 
saṃkhyāvacanaṃ tu tato nyūnatayāpy apanīte lepe saṃkhyā pūrayitavyety evamartham 
mṛdvārigrahaṇaṃ śuddhisādhanopalakṣaṇārthaṃ varṇayanti 
ataś ca yady apy aśuddhihetubhūtaṃ vāriṇā kṣālitam api kṣārādinā saṃmārṣṭavyam anyathā na dṛśyeta 
apaiti apagacchati nivartata iti yāvat 
tatkṛtaḥ tenāmedhyena kṛtaḥ 
ataś ca kastūrikādivastragandho nāpaiti naiva duṣyeta 
kuṃkumādyanuliptasya yaḥ pradeśo 'medhena saṃsṛjyet tatra kuṃkumādy apy apamārjitavyam 
amedhyasaṃsṛṣṭaṃ hi tat tatrāpi gandhalepagrahaṇāt 
yadi gātrarūḍhaḥ kuṃkumavarṇo nighṛṣyamāṇo na śakyetāpakraṣṭuṃ syād eva śuddhiḥ 
trīṇi devāḥ pavitrāṇi brāhmaṇānām akalpayan 
adṛṣṭam adbhir nirṇiktaṃ yac ca vācā praśasyate 
pavitrāṇi śuddhāni 
devagrahaṇaṃ stutiḥ 
brāhmaṇagrahaṇam api samācārāt sarvavarṇārtham 
adṛṣṭaṃ yad anārakṣapradeśasthaṃ dravyam adṛṣṭaśvakākādisaṃsargaṃ 
na ca sadbhāvamātreṇa tadupaghātāśaṅkā niṣpramāṇikā kartavyā 
evaṃ mahānasādau sūdādibhir akṛtaśaucair vyavahardbhiḥ pākyaṃ dravyam adṛṣṭaṃ paribhoktuṃ na duṣyati 
na punar iyam āśaṅkā kartavyā uttarakāle tat prāg avijñātopaghāte na doṣaḥ 
tathā hi amatayaitāni ca ityādi virudhyeta 
evaṃ tāvad yatra doṣasaṃbandho na kenacit pramāṇenāvagamyeta tac chuddham 
yatra punar asaty api niścāyake pramāṇe kutarkeṇa saṃbhavyate tatrādbhir nirṇektavyam 
yathā samānadeśasthālīpīṭharādi śvakākādibhir upahanyamānaṃ dṛṣṭam anyad adṛṣṭam apy adbhir nirṇektavyam 
tathaivaṃvidham eva vācā praśaṃsanīyam 
śuddham etad astv iti śiṣṭā vācayitavyāḥ 
brāhmaṇavacanāc chuddhir bhavtīty āhuḥ 
praśasyata iti laḍ ayaṃ vidhau draṣṭavyaḥ 
ye tv āhur dṛṣṭopaghātaṃ yat tasya vyavahartrā sākṣāc chuddhau kriyamāṇāyām adṛṣṭāyām śiṣṭāś ced āhuḥ kṛtam asya śaucam iti tatra pratyetavyam iti vākpraśastasyārthaḥ 
tad ayuktam 
āptavacanasya sarvatraivāprāmānyasyānaṅgīkṛtatvāt paunaruktyaprasaṅgaḥ 
anye tv adbhir nirṇiktam iti dṛṣṭāntatayā vyākhyānayanti 
adṛṣṭavākpraśaste vidhīyete 
yathādbhir nirṇiktaṃ śuddham evam adṛṣṭaṃ vākpraśastaṃ vidhīyate 
nanu ca yady adṛṣṭadoṣaṃ pratyakṣānumānāgamaiḥ śuddhaṃ tat kathaṃ saṃvatsarasyaikam api iti 
bhakṣyaviṣayaṃ tat 
spṛśyaviṣayā śuddhir iyam 
gurulaghutayā vā āpadanāpadbhedena vā vyavasthā 
āpaḥ śuddhā bhūmigatā vaitṛṣṇyaṃ yāsu gor bhavet 
avyāptāś ced amedhyena gandhavarṇarasānvitāḥ 
bhūmigrahaṇam upalakṣaṇārtham 
tena praṇālikāgatā api śucaya eva 
svabhāvaśucayo hy āpo bhūmigatā ākāśagatāś ca 
kiṃ tu bhūmer amedhyadravyasaṃsargāt kiṃcid aśucitvam 
tatra gatānāṃ sargato 'śucitvaprāptau yāvatīnāṃ ca śuddhis tadartham idaṃ vaitṛṣṇyaṃ yāsu gor bhaved iti 
vaitṛṣṇyaṃ pipāsāvicchedaḥ 
parimāṇopalakṣaṇārthaṃ caitat 
tatra cirantanair vyākhyātaṃ liṅgadarśanena yathā vai goḥ sasnāmbhasi plāvya iti 
yatra goḥ sāsnādi majjati tṛṣṇā ca vicchidyate tāvatyaḥ 
yās tu medhyabhūmigatās tāḥ svalpā api śuddhāḥ 
kathaṃ punar amedhyavyāptir avaseyā gandhavarṇarasānvitāḥ 
amedhyeneti tṛtīyāntaṃ ṣaṣṭhyā vipariṇamyate 
amedhyasaṃbandhibhir gandhādibhir yady anvitāḥ saṃyuktā bhavanti tato vyāptā ucyante 
evaṃ ca kṛtvā pānīyaṃ taḍāgādiṣu yady ekasmin pradeśe 'medhyaṃ dṛśyate pradeśāntare gandhādiśūnyaṃ śuddhyed eva 
nityaṃ śuddhaḥ kāruhastaḥ paṇye yac ca prasāritam 
brahmacārigataṃ bhaikṣyaṃ nityaṃ medhyam iti sthitiḥ 
kāravaḥ śilpinaḥ śūdarañjakatantuvāyādayas teṣāṃ hasto nityaṃ śuddhaḥ 
ataś ca jananamaraṇāśaucayos tatspṛśyatāsti 
na tu purīṣādilepe dṛśyamāne śuddhatā vijñeyā 
yad uktam sadyaḥ śaucāḥ prakīrtitāḥ iti tad evedam 
atra cāpaunaruktyam manuśāstre 'syānupadeśāt 
viṣayāntaram apy asti 
anācāntās tantuvāyā vayanti tantūnāṃ stambhaviśleṣaṇārthaṃ yat piṣṭamaṇḍādi dīyate tadbhājanaṃ ca yatra tatra bhūmau vidhīyate tāvatī yāśuddhiḥ sānena nivartyate 
na tu svabhāvāśucīnāṃ sparśas tais tasya śuddhatā vijñeyā na hi teṣāṃ tatkārukarmavihitam 
evaṃ caiṣaivopapattir iti mlecchasaṃsṛṣṭānām api nāśucitvam tatra śaṅkhavacanāt prokṣaṇābhyukṣaṇe 
tatra hi paṭhitam kāruhastaḥ śucis tathākaradravyāṇi iti 
paṇyaṃ vyavahārāya yad dravyaṃ rūpakair vikrīyate 'nyena vā dravyeṇa mīyate tat paṇyaṃ tac ca prasāritam āpaṇabhūmau śuci 
anekakretṛsaṃsparśād bhūmau ca lepanādirahitāyāṃ sthāpanādyupaghātas tena nāśuci punaḥ punar dṛśyamānopaghātam 
prasāritagrahaṇād gṛhāvasthitasya buddhau sthite 'pi paṇye na śuddhiḥ 
siddhānnānāṃ tu saktvapūpādīnāṃ saty api śucitve 'bhakṣyatā śaṅkhavacanād eva āpaṇīyāny abhakṣyāṇi iti 
brahmacārigatam asmād eva sāhacaryāt pūrvoktā śuddhir īdṛśa upaghāte vijñāyate 
bhikṣamāṇasya rathyākramaṇam aśucidarśanaṃ kṣavathuniṣṭhīvanam anekahastasaṃpāto bhikṣāyā ityādyupaghātaḥ saṃbhāvyate 
medhyatayāśucitvam āha 
nityam āsyaṃ śuci strīṇāṃ śakuniḥ phalapātane 
prasrave ca śucir vatsaḥ śvā mṛgagrahaṇe śuciḥ 
sarvastrīṇām āsyaṃ śuci paricuṃbanādau 
striyaś ca ratisaṃsarge iti smṛtyantaram 
ratisaṃbandhinīṣv eva na mātṛbhagiṇyādiṣu 
atra ucchiṣṭapratiṣedho 'yaṃ na mantavyo yoṣitaḥ 
saty api ratisaṃbandhitve nāśnīyād bhāryayā sārdham iti vacanān na bhujyeteti siddhaṃ caturthādhyāye 
nityagrahaṇān na saṃyogavelāyām eva kiṃ tarhi tadarthāyām eva apravṛttau 
śakuniḥ phalapātane 
pakṣimātravacane 'pi śakuniśabdaḥ kākakaṅkādīnāṃ viṭbhujā neṣyate samācārāt 
pātanagrahaṇād vṛkṣasthasya phalasyāyaṃ vidhiḥ 
prasrave duhyamānāyā gor vatsaḥ payaḥprakṣaraṇārthaṃ staneṣu saṃśliṣyate 
atha vocyate gāvo medhyā mukhād ṛte iti vacanād aśucitve prāpte tannivṛttyarthaṃ vacanam atas tadīyāsyasaṃsparśasya 
na tu śvā śuciḥ 
mṛgaṃ tu yadākheṭakādau gṛhṇāti hantuṃ tadā śuciḥ 
śvabhir hatasya yan māṃsaṃ śuci tan manur abravīt 
kravyādbhiś ca hatasyānyaiś caṇḍālādyaiś ca dasyubhiḥ 
pūrvaṃ śvā mrgagrahaṇe iti mrgavadhe śvā śucir ity etāvad eva vivakṣitam 
iha tu tena gṛhīto 'nyair vā daṇḍādighāteneti viśeṣaḥ 
uttarārdhaślokārtho vidhīyate 
kravyādbhiḥ śyenajambūkaprabhṛtibhiḥ 
caṇḍālādyaiḥ ādigrahaṇaṃ śvāpadādīnām abādhāya 
dasyavo niṣādavyādhādayaḥ prāṇivadhanīvinaḥ 
ūrdhvaṃ nābher yāni khāni tāni medhyāni sarvaśaḥ 
yāny adhastāny amedhyāni dehāc caiva malāś cyutāḥ 
khaśabdo 'yam indriyavacanaḥ 
tena pādayor grahaṇe karmendriyāṇi yāny adhastāny amedhyāni iti bahuvacanam 
etad ayuktam ūrdhvaṃ nābher ity anena virodhāt 
tatra nābher ūrdhvaṃ medhyataratvam uktam prakarśaś ca 
yady adhastān medhyatvaṃ bhavati tata upapadyate 
na hi bhavati śuklaḥ kṛṣṇatara iti 
na cāyam indriyavacanaḥ kiṃ tarhi chidrārtho 'yam 
tad uktam sapta śīrṣaṇyāḥ prāṇāḥ iti 
adho dve chidre 
strīpuṃsopasthabhedād bahuvacanam 
evaṃ saty antarāsyasparśe 'pi hastādeḥ śuddhatā yadi tadgataśleṣmasaṃbandho na bhavati 
tathā dūṣikāduṣṭena punaś cāsaṃsparśanāya 
makṣikā vipruṣaś chāyā gaur aśvaḥ sūryaraśmayaḥ 
rajo bhūr vāyur agniś ca sparśe medhyāni nirdiśet 
makṣikāgrahaṇaṃ svedajānām 
gograhaṇam ajaiḍakasya 
aśvagrahaṇaṃ hastyaśvatarāṇām 
sūryagrahaṇaṃ jyotiṣām 
vipruṣa udabindavaḥ sparśamātrānubhavena yā adṛśyamānarūpaviśeṣāḥ 
chāyā caṇḍālādīnām 
bhūś caṇḍālādispṛṣṭā padbhyām ākramyamāṇā śuddhā 
anyasyās tu saṃmārjanādi vihitam 
ete makṣikādayaḥ purīṣādi spṛśanto na dūṣayanti 
ajāśvaṃ mukhato medhyaṃ gāvo medhyā mukhād ṛte 
mārjāranakulau spṛśyau subhāś ca mṛgapakṣiṇaḥ 
iti smṛtyantare 
viṇmūtrotsargaśuddhyarthaṃ mṛdvāry ādeyam arthavat 
daihikānāṃ malānāṃ ca śuddhiṣu dvādaśasv api 
dehāc caiva malāḥ cyutāḥ ity aśuddhatāyām idam ucyate 
viṇmūtre utsṛjyete yena sa viṇmūtrotsargaḥ pāyvādiḥ tasya śuddhyarthaṃ mṛdvāry ādeyam arthavat 
anādṛtya saṃkhyāṃ yāvatībhir gandhalepāv apasarpatas tāvatīr apo mṛdaś ca gṛhṇīyāt 
dehe bhavā daihikā malā aśucitvāpādakāḥ 
tadarthāsv api śuddhiṣu mṛdvāriṇī ubhe apy arthvatī ādeye 
smṛtyantare paṭhyate 
ādadīta mrdo 'paś ca ṣaṭsu pūrveṣu śuddhaye 
uttareṣu tu ṣaṭsv adbhiḥ kevalābhis tu śudhyati 
viśuddheṣu śleṣamādiṣu smṛtyantare paṭhitam snehavisraṃsanaṃ nāsikyaṃ śleṣmāvakṣate 
teṣām eva saty apy uttaraṣaṭkatayā na mṛda ādātavyā eva 
vasā śukram asṛṅ majjā mutraviṭ ghrāṇakarṇaviṭ 
śleṣmāśru dūṣikā svedo dvādaśaite nṛṇāṃ malāḥ 
yāny etāni dvādaśamalāni darśitāni 
nṛgrahaṇaṃ pañcanakhānāṃ pradarśanārtham 
śvaśṛgālādīnāṃ tv aspṛśyatvād eva siddham 
viṇmūtre tu sarvasyājāvikagavāśvebhyo 'nyatra 
ekā liṅge gude tisras tathaikatra kare daśa 
ubhayoḥ spata dātavyā mṛdaḥ śuddhim abhīpsatā 
viṇmūtrotsargānantaraṃ meḍhrasya śuddhyartham ekā mṛd dātavyā vāmena 
smṛtyantare śuddhividhānād yāvatī tasmin haste yāti tāvatī sodakā grahītavyā 
ahaṃ tu brave arthavat iti vacanenoktam eva parimāṇam 
kecit paṭhanti 
prathamā prasṛtir jñeyā dvitīyā tu tadardhikā 
tṛtīyā mṛttikā jñeyā tribhāgakarapūraṇe 
etac ca parimāṇaṃ pāyāv eva 
anyatra tv arthavat iti 
ekotsarge 'pīyaty eva saṃkhyā 
āvṛttividhānaṃ cedam 
mṛdāṃ bhedo gavādivat 
tathā cātrocyate valmīkād dūratarād aśvasthānāc cānyetyādi 
evam iha sitā kṛṣṇā lohitetyādy api nādaraṇīyam 
abhīpsatā icchateti 
etac chaucaṃ gṛhasthānāṃ dviguṇaṃ brahmacāriṇām 
triguṇaṃ syād vanasthānāṃ yatīnāṃ tu caturguṇam 
śaucavidhir āśramaviśeṣeṇa 
anāśramiṇas tu mṛdvāry ādeyam arthavad ity etad eva 
śūdrasyāpi gārhasthye 'dhikāro 'sty evety eṣā saṃkhyā 
kṛtvā mūtraṃ purīṣaṃ vā khāny ācānta upaspṛśet 
vedam adhyeṣyamāṇaś ca annam aśnaṃś ca sarvadā 
mūtrotsargadeśān mūtrādisaṃbandhān kṛtvā śodhayitvā yathoktena vidhinā 
ācāntaḥ khāni indriyāṇi upaspṛśet 
vedam adhyeṣyamāṇaś ca dvitīye svādhyāyavidhau 
prāthamikārthatvāt karoteḥ kṛtvā utsṛjyeti pratīyate 
unmṛjya mūtraṃ purīṣaṃ ca pāyūpasthaṃ kṣalayitvā ācāmet 
vedam adheṣyamāṇaś ca svādhyāyavidher dharmatayoktam adhyeṣyamāṇas tv ācāntaḥ iti 
idaṃ tv adhyāpayato 'dhyeṣyato vā 
anyathā vedam udāharanta ucyante 
laukikāni kriyāntarāṇi kṛtvā nānācānto vedākṣarāṇy uccārayet 
annam aśnaṃś ca 
trir ācāmed apaḥ pūrvaṃ dviḥ pramṛjyāt tato mukham 
śārīraṃ śaucam icchan hi strī śūdras tu sakṛt sakṛt 
ayam anuvādaḥ strīśūdrārthaḥ 
uktam apy etat strīśūdrārtham ucyate 
kecid vyācakṣate śudraḥ spṛṣṭābhir adbhiḥ iti sparśamātram apāṃ śūdreṇa kartavyam 
ataḥ parimārjanaṃ śrotrādisparśanaṃ vā prāptaṃ sacchūdraviṣayatayā vidhīyate 
strīṇāṃ tu hṛdgābhiḥ pūyate vipraḥ iti jātinirdeśāt puṃvat prāptāv idam ucyate 
śārīraṃ śaucam anvicchann iti vacanasāmarthyād yady adhyayanabhojanayoḥ śuddhaḥ pravarteta tadā nāvaśyaṃ trir āvṛttiḥ syāt 
nāpi pramārjanam 
kiṃ tarhi ācamanaṃ yāvatīnāṃ tāvatīnām apām indriyasparśanaṃ ca 
nānyo brahmacāridharmokta ācamanavidhiḥ 
śūdrāṇāṃ māsikaṃ kāryaṃ vapanaṃ nyāyavartinām 
vaiśyavac chaucakalpaś ca dvijocchiṣṭaṃ ca bhojanam 
sāmānyoktaḥ sacchūdrāṇāṃ prasaṅgenāyaṃ dharma ucyate 
nyāyavartino dvijaśuśrūṣavo mahāyajñānuṣṭhāyinaś ca 
tair vapanaṃ muṇḍanaṃ māṃsikaṃ kartavyam 
tṛtīyārthe ṣaṣṭhī 
atha vā brāhmaṇāśritās tatparatantrāḥ 
brāhmaṇaiḥ kāryam 
anekārthatvāt karoter upadeṣṭavyam iti pratipattiḥ 
vaiśyavat śaucakalpaviśeṣāḥ sūtakādāv ācamane ca 
dvijocchiṣṭaṃ ca bhojanaṃ etat prāgvyākhyātam 
nocchiṣṭaṃ kurvate mukhyā vipruṣo 'ṅgaṃ na yanti yāḥ 
na śmaśrūṇi gatāny āsyaṃ na dantāntaradhiṣṭhitam 
niṣṭhīvyoktvānṛtāni ca iti niṣṭhīvane ācamanavidhānād anācāntasyāśuddhitā jñāpitā 
vipruṣām api mukhān niṣkramaṇaṃ niṣṭhīvanam eva 
ato vipruṣāṃ śleṣmanirasanarūpaniṣṭhīvanād ācamanaprāptāv idam āha 
mukhe bhavā mukhanirgatā vā mukhyāḥ 
vipruṣa ity anucchiṣṭaṃ kurvanti na ced aṅge nipatanti iti 
nanu ca vipruṣaḥ śuddhā ity uktam mukhajā vipruṣaḥ ity atra 
daihikamalavyatirekeṇānyatra 
idam eva jñāpakam 
na sarvo viṣayaḥ saṃdarśitaḥ 
śmaśrūṇi dāḍikālomāni 
āsyagatāni praviṣṭāni 
nocchiṣṭaṃ kurvantīty anuṣaṅgaḥ 
ataś cānyat pūgaphalādi janayaty eva 
tathā dantāntaradhiṣṭhitaṃ lagnam 
smṛtyantare viśeṣaḥ dantaśliṣṭe tu dantavad anyatra jihvāvimarśanāt 
prākcyuter iti eke 
cyuteṣv āsrāvavad vidyān nigirann eva tacchuciḥ iti 
cyuteṣv ajihvayeti vidyāt jihvāsaṃsparśe śucitvaniṣedhāt 
spṛśanti bindavaḥ pādau ya ācāmayataḥ parān 
bhaumikais te samā jñeyā na tair aprayato bhavet 
parān ācamayataḥ parebhya ācamanaṃ dadata ity arthaḥ 
etad uktaṃ bhavati 
yaḥ parasmā ācamanaṃ dadāti tasyācamayitṛhastād adho 'ṅgulivivarebhyaḥ patadbhir udabindubhir bhūmyabhighātotthair yad ācāmanasya dātuḥ pādau spṛśyete tadā na tair aśucir bhavati 
bhaumikair yathānupahatāyāṃ bhumau sthitāḥ kāścid udakamātrāḥ śuddhā evaṃ te 'py ucchiṣṭā hastāt patanta udabindavaḥ 
na taiḥ spṛṣṭaḥ aprayataḥ aśuciḥ 
paragrahaṇād ya ācāmati tena tatsaṃsargo rakṣitavyaḥ anyena ca samipasthena 
pādagrahaṇāc ca jaṅghādyantasparśo duṣṭa eva 
ucchiṣṭena tu saṃspṛṣṭo dravyahastaḥ kathaṃcana 
anidhāyaiva tad dravyam ācāntaḥ śucitām iyāt 
ācamanārheṇa prāyaścittena yuktaḥ puruṣa ucchiṣṭa ucyate 
tad yathā kṛtamūtrādyutsargaś cākṛtaśaucācamanādiś ca yaś cāmedhyādisaṃsparśadūṣito yadi puruṣo dravyahastaḥ hastena ca gṛhītaṃ bhakṣyabhojyādi dravyavastrādi vā yena sa ucyate dravyahastaḥ 
vajrahastādivat prayogavavyavasthā 
sa cet spṛṣṭo bhavati tadā anidhāyaiva tad dravyam anapanīya hastagṛhītadravya evācāmet 
kathaṃ punar hastasthe dravya ācamanasaṃbhavaḥ 
ā maṇibandhanāt pāṇī prakṣālayet iti tatra vidhiḥ 
kecid āhuḥ 
śarīrasaṃsparśamātraṃ dravyasya vivakṣitam na hastasyaiva evam aśuddhāv api skandhādyāropite 'pi dravye ucchiṣṭasyāśuddhataiva tathaivācānte śuddhiḥ 
ato hastāt pradeśāntare prakoṣṭhotsaṅgādike tu dravyaṃ gṛhītvācāmet 
abhiprāyo yathaiva puruṣāśaucasaṃbandhād aśucy evaṃ tacchaucāc chuddhiḥ 
gautamena tu dravyahasta ucchiṣṭo nidhāyācāmet ity uktam 
atra vyākhyānayanti 
saty api tulyasahitatve 'tra nidhānam evābhipretam 
itarathā dravyahastasyobhayoḥ śuddhau kartavyāyāṃ kaḥ prasaṅgo dravyanidhānasya 
ato 'ntareṇa vacanaṃ nidhānāprāpter vacanaṃ nidhānārtham eva 
kathaṃ tarhi dravyasya śuddhiḥ 
prayatena puruṣeṇa grahaṇāt smṛtyantaravihitena vā prokṣaṇena 
pracarann annapāneṣu ucchiṣṭaṃ saṃspṛśed yadi 
ācāmed dravyam abhyukṣya evaṃ caiva na duṣyati  iti 
yady antareṇa vacanam atra nidhānaṃ labhyate apy anidhāyaiveti vacanam anarthakam 
ekavākyatvāt smṛtīnām iha niścitena vidhānena tathāpy evaṃ vijñāyate 
adya punar matabhedo gamyate 
tataś ca vikalpaḥ 
tasya ca vyavasthā 
garīyo dravyaṃ nidhīyate anyad aṅgasthaṃ kṛtvāvagamyate 
yadāpi svayam annam aśnāti bhūyiṣṭaṃ vā ucchiṣṭaṃ spṛśati ācamanārhena vākṛtācamanena spṛśyate sarvo 'pi dravyasyocchiṣṭaṃ saṃsparśaḥ 
vānto viriktaḥ snātvā tu ghṛtaprāśanam ācaret 
ācāmed eva bhuktvānnaṃ snānaṃ maithuninaḥ smṛtam 
vamanavirecane prasiddhe 
aśitam annaṃ yena mukhenodgīrṇaṃ sa vāntaḥ puruṣaḥ 
yasyoccāravegā aṣṭasaṃkhyāyā ūrdhvaṃ jātāḥ harītakyādibhakṣaṇena vyādhinā vā sa viriktaḥ 
tau snānaṃ prathamaṃ kuryātām 
tato 'nte ghṛtaprāśanaṃ kṛtvaitad anyad annam adyatām 
na cānena ghṛtaprāśanena bhojanāntaranivṛttiḥ 
prāyaścitteṣu dravyaśuddhir iyaṃ bhasmodakamārjanavad ghṛtaprāśanam 
ācamed eva bhuktvānnam 
annaṃ bhuktvā tad ahar eva yadi vamanavirecane syātāṃ tadācamanam eva kevalam na snānaghṛtaprāśane 
aparais tu svatantraṃ vyākhyāyate 
bhuktvācāmed eva 
bhojanānantaram ācamanaṃ vihitaṃ tasyaivāyam apavādaḥ 
maithuninaḥ 
striyāṃ kṛtaśukrotsargaḥ snānena śudhyati 
suptvā kṣutvā ca bhuktvā ca niṣṭhīvyoktvānṛtāni ca 
pītvāpo 'dhyeṣyamāṇaś ca ācāmet prayato 'pi san 
kṣutvā anicchato vāyupreryamāṇasya yo nāsikācchidrād upajāyate śabdaḥ sa kṣavathuḥ taṃ kṛtvā 
prayato 'pi san 
etad adhyeṣyamāṇapadenaiva saṃbadhyate 
prayato 'py adhyeṣyamāṇa ācamyādhīyīta adhyayanavidhyaṅgatayācamanaṃ kuryād ity arthaḥ 
snānādibhyas tv anantaraṃ sakṛd eva 
yat punar uktam
suptvā kṣutvā ca bhuktvā ca pītvāpo vai munis tathā 
ācāntaḥ punar ācāmen niṣṭhīvyoktvānṛtaṃ vacaḥ  iti 
evam abhisaṃbandho 'tra kartavyaḥ ācānto bhuktvāpunar ācāmet 
yatra punar dvir ācāmed iti paṭhyate tatrānantaryeṇaikakriyāvṛttiḥ 
eṣa śaucavidhiḥ kṛtsno dravyaśuddhis tathaiva ca 
ukto vaḥ sarvavarṇānāṃ strīṇāṃ dharmān nibodhata 
ādyena padatrayeṇa śuddhiprakaraṇopasaṃhāraś caturthena vakṣyamāṇasaṃkṣepavacanam 
śaucavidhiśabdaḥ sāmānyaśabdo 'pi dravyaśuddhisaṃnidhānād gobalīvardavad itaraviśeṣaparaḥ saṃpadyate 
strīṇāṃ dharmā asādhāraṇastrīkartṛkā eva 
yas tu sādhāraṇo yāgādiḥ sa iha nocyate 
bālayā vā yuvatyā vā vṛddhayā vāpi yoṣitā 
na svātantryeṇa kartavyaṃ kiṃcit kāryaṃ gṛheṣv api 
svātantryaṃ strīṣu kasyāṃcid avasthāyāṃ nāstīty upadeśārthaḥ 
vayovibhāgavacanaṃ tu yatrāsyāḥ pārtantryaṃ tatpradarśanārtham avivakṣitasvarūpam  
bālye putur vaśe tiṣṭhet pāṇigrāhasya yauvane 
putrāṇāṃ bhartari prete na bhajet strī svatantratām 
tathā coktam
tatsapiṇḍeṣu vā satsu pitṛpakṣe prabhuḥ striyāḥ 
pakṣadvayāvasāne tu rājā bhartā striyā mataḥ 
tatsapiṇeṣv ityādinā cāsati svāmini kartavyam 
pitrā bhartrā sutair vāpi necched viraham ātmanaḥ 
eṣām hi viraheṇa strī garhye kuryād ubhe kule 
avyavasthānaṃ vacanīyatāhetuḥ kathito garhye kuryād iti 
eṣāṃ hi viraheṇa nivasantī gacchantī vā grāmāntaram ity adhyāhāryam 
sadā prahṛṣṭayā bhāvyaṃ gṛhakārye ca dakṣayā 
susaṃskṛtopaskarayā vyaye cāmuktahastayā 
ābhikṣṇavacanaḥ sadāśabdo nityaśabdavat 
nityaprahasitayā iti 
saty apy anyatra krodhaśokavege bhartur darśane mukhaprasādasmitanarmavacanādinā praharṣo darśanīyaḥ 
kumāryā bhartṛmatyāś cāyam upadeśaḥ 
gṛhakārye ca dakṣayā 
arthasaṃgrahavyayayoḥ dharmkārye snānādau ca 
arthasya saṃgrahe cainām ityādinā gṛhakāryam uktam 
tatra dakṣayā caturayā bhavitavyam 
atra saṃskārādi śīghraṃ niṣpādyam 
susaṃskṛtopaskarayā 
upaskaraṃ gṛhopayogi bhāṇḍaṃ kuṇḍaghaṭikādi tat susaṃskṛtaṃ susaṃmṛṣṭaṃ śobhāvat kartavyam 
vyaye ca mitrajñātyātithyabhojanārthe dhane amuktahastayā udārayā na bhavitavyam 
na bahuvyayitavyam ity arthaḥ 
susaṃskṛtāny upaskarāṇi yasyā iti bahuvrīhiḥ 
evaṃ mukto hasto yasyā iti vigrahaḥ 
paścān nañsamāsaḥ 
rūḍhyā udāravacano muktahastaśabdaḥ 
yasmai dadyāt pitā tv enāṃ bhrātā vānumate pituḥ 
taṃ śuśrūṣeta jīvantaṃ saṃsthitaṃ ca na laṅghayet 
bhrātā vānumate pituḥ 
yathaiva pitrānujñātasya bhrātur dātṛtvam evaṃ pitur nirapekṣasyāpi dātṛtvaśrutau bhāryāyā anumate sati dānaṃ boddhavyam 
sarvatra sahādhikārād ubhayoś ca duhitari svāmyāt 
asati pitari mātrāpi deyeti navame darśitam 
mātrāpitror apatyaṃ tannimittaṃ ca svāmyam iti yuktā itaretarāpekṣā 
śuśrūṣeta ārādhayet 
saṃsthitaṃ ca mṛtaṃ ca na laṅghayet 
laṅghanam atikramaṇam 
na svātantryeṇāsītety arthaḥ 
yathā jīvati bhartari tatparavatī evaṃ mṛte 'pi tadaiva tatparatantrayā bhavitavyam 
yata āha pradānaṃ svāmyakārakam 
yadaiva pitrā dattā tadaiva pituḥ svāmyaṃ nivartate yasmai dīyate tasyotpadyate 
ataś ca na vivāhakāla eva dānaṃ prāg api vivāhād varaṇakāle asti dānaṃ 
kimarthas tarhi vivāhaḥ 
maṅgalārthaṃ svastyayanaṃ yajñaś cāsāṃ prajāpateḥ 
prayujyate vivāhe tu pradānaṃ svāmyakāraṇam 
abhilaṣitārthaniṣpattir maṅgalam tatsādhanaṃ tadarthaṃ prayujyate 
tatra prajāpater yajñaḥ iti kriyāviśeṣaṇatvān napuṃsakam 
svasti īyate prāpyate yena tat svastyayanam 
yad asya priyaṃ vastu vidyate tan na naśyatīty arthaḥ 
āsāṃ strīṇām 
teṣu vivāheṣu 
yajñaḥ prajāpater devatāyāḥ kriyate prajāpate na tvad etāni iti vivāhe ājyahomāḥ keṣāṃcid āmnātāḥ 
upalakṣaṇaṃ caitad anyāsām api devatānāṃ pūṣavaruṇāryamṇām 
tathāhi tatra mantravarṇāḥ 
pūṣaṇaṃ nu devam varuṇaṃ nu devam ityādayo devatāntaraprakāśanaparāḥ 
pradānād evāsaty api vivāhe svāmyam utpadyata ity etad atra jñāpyate 
vivāhayajñas tu maṅgalārtha ityādy avivakṣitam 
dārakaraṇaṃ vivāha iti smaryate 
saty api svāmye naivāntareṇa vivāhaṃ bhāryā bhavatīti 
anṛtāv ṛtukāle ca mantrasaṃskārakṛt patiḥ 
sukhasya nityaṃ dāteha paraloke ca yoṣitaḥ 
sarvatraiva pratiṣiddhavarjam iti anṛtāv api sukhasya dātā 
mantrasaṃskāro vivāhavidhis tasya kartā mantrasaṃskārakṛt 
paraloke ca 
patyā saha dharme 'dhikārāc ca tatphalāvāpteḥ paralokasukhasya dātety ucyate 
viśīlaḥ kāmavṛtto vā guṇair vā parivarjitaḥ 
upacāryaḥ striyā sādhvyā satataṃ devavat patiḥ 
dyūtātisakto viśīlaḥ 
kāmapradhānaṃ vṛttam asyeti kāmavṛttaḥ 
guṇair vā parivarjitaḥ 
śrutadhanādiguṇavihīnaḥ 
upacāryaḥ ārādhanīyaḥ 
nāsti strīṇāṃ pṛthag yajño na vrataṃ nāpy upoṣitam 
patiṃ śuśrūṣate yena tena svarge mahīyate 
bhartrā vinā kṛtānāṃ yajñādhikāro nāstity etad asakṛt pratipāditam 
tena vratopavāsāv api kurvatī tadanujñāṃ gṛhṇīyāt 
vrataṃ madyamāṃsādinivṛttisaṃkalpaḥ na tu kṛcchāṇi 
tatra japahomayor aṅgatvāt tadabhāvāc ca striyāḥ 
na ca vaktuṃ yuktam japahomavikalaṃ kṛcchrānuṣṭhānam asyā bhaviṣyati 
na hi svecchayāṅgatyāgo yuktaḥ 
sarvāṅgakalpayuktasya karmaṇo 'bhyudayasādhanatvenāvagatatvāt 
na hi puruṣaśaktibhedāpekṣayāṅgānām upacayāpacayau bhavataḥ 
santi ca sarvāṅgopasaṃhāreṇa savarṇās traivarṇikāḥ prayogam anuṣṭhātum 
ato na striśūdrasyābhyudayakāmasya kṛcchreṣv adhikāraḥ 
prāyaścitteṣu viśeṣaṃ vakṣyāmaḥ 
upoṣitam upavāsaḥ āhāraviccheda ekarātradvirātrādiṣu 
śuśrūṣate paricarati 
pāṇigrāhasya sādhvī strī jīvato vā mṛtasya vā 
patilokam abhipsantī nācaret kiṃcid apriyam 
patyur lokaḥ patyā saha dharmānuṣṭhānena yo 'rjitaḥ svargādiḥ sa patilokaḥ tam abhīpsantī prāptukāmā nācaret kiṃcid apriyaṃ parapuruṣasaṃsargādi śāstrapratiṣiddham 
na hi mṛtasya kiṃ priyam apriyaṃ cāśakyam avasātum 
na ca jīvato yat priyaṃ tad eva mṛtasya bhavāntaropapannānāṃ tu prītibhedāt 
tasmād yat pratiṣiddhaṃ svātantryaṃ tad evāpriyam 
tan nācaret 
kāmaṃ tu kṣapayed dehaṃ puṣpamūlaphalaiḥ śubhaiḥ 
na tu nāmāpi gṛhṇīyāt patyau prete parasya tu 
tad eva saviśeṣaṃ darśayati 
puṃvat strīṇām api pratiṣiddha ātmatyāgaḥ 
yad apy āṅgirase patim anumriyeran ity uktam tad api na nityavad avaśyaṃ kartavyam 
phalastutis tatrāsti 
phalakāmāyāś cādhikāre śyenatulyatā 
tathaiva śyenena hiṃsyād bhūtāni ity adhikārasyātipravṛddhataradveṣāndhatayā satyām api pravṛttau na dharmatvam 
evam ihāpy atipravṛddhaphalābhilāṣāyāḥ saty api pratiṣedhe tadatikrameṇa maraṇe pravṛttyupapatter na śāstrīyatvam 
ato 'sty eva patim anumaraṇe 'pi striyāḥ pratiṣedhaḥ 
kiṃ ca tasmād u ha na purāyuṣaḥ preyāt iti pratyakṣaśrutivirodhe 'yaṃ smṛtir apy eṣā śakyate kalpayitum 
yathā vedam adhītya snāyāt ity adhyayanānantaram akṛtārthāvabodhasya snānasmaraṇam 
ato mṛtapatikāyā anapatyāyā asati bhartṛdhanādau dāyike ca kartanādinā ca kenacid upāyena jīvantyā jīvitasyātipriyatvāt tadupekṣaṇasyāśāstratvāt pratiṣiddhatvād āpadi sarvavyabhicārāṇāṃ viśvāmitrajāghanīm ityādinānujñātatvād vyabhicāropajīvitāprāptāv idam ucyate 
kāmam asyām avasthāyāṃ śarīraṃ kṣapayet kṣayaṃ nayet puṣpamūlaphalair yathopapādaṃ vṛttiṃ vidadhīta 
na tu nāmāpi gṛhṇīyāt patir me tvam evādyety anyasya 
yat tu
naṣṭe mṛte pravrajite klībe 'tha patite patau 
pañcasv āpatsu nārīṇāṃ patir anyo vidhīyate  iti 
tatra pālanāt patim anyam āśrayeta sairandhrakarmādinātmavṛttyartham 
navame ca nipuṇaṃ nirṇeṣyate 
proṣitabhartṛkāyāś ca sa vidhiḥ 
kāmaśabdaprayogo 'rucisaṃsūcanārtham 
dehakṣapaṇam apy akāryam idaṃ tv anyad akāryataraṃ yad anyena puruṣeṇa saṃproyogaḥ 
āsītāmaraṇāt kṣāntā niyatā brahmacāriṇī 
yo dharma ekapatnīnāṃ kāṃkṣantī tam anuttamam 
eṣa evārtho vispaṣṭīkriyate 
ā maraṇād brahmacāriṇy āsīta 
asyām āpadi na vyabhicāreṇātmānaṃ jīvayet 
kṣāntā 
tatkṛtaṃ duḥkham avadhīrayantī 
na brahmacaryaṃ kṣudutkṛtaṃ yena cittaṃ kallolena khaṇḍayet 
ekaḥ patir yāsāṃ tāḥ ekasya vā patnya ekapatnyaḥ tāsāṃ sāvitrīprabhṛtīnāṃ yo dharmo yasya phalaṃ varadānābhiśāpādiṣu śaktatā taṃ kāṃkṣantī kāmayamānā brahmacaryaṃ na jahyāt 
asyām avasthāyāṃ mūlaphalāśinyā yadi bhavati maraṇaṃ tato na doṣaḥ 
anekāni sahasrāṇi kumārabrahmacāriṇām 
divaṃ gatāni viprāṇām akṛtvā kulasaṃtatim 
pūrveṇāpadi jīvikārthaḥ parapuruṣasaṃsargo niṣiddho 'nena putrārthā pravṛttir niṣidhyate 
evaṃ kila śrūyate nāputrasya loko 'sti iti 
liṅgaṃ ca tatrāvivakṣitam ataḥ putrārthe prasaṅga idam ucyate 
bahūni sahasrāṇi kumārā eva brahmacāriṇo 'kṛtadārā naiṣṭhikās teṣām anekāni sahasrāṇi divaṃ gatāni svargaṃ prāpnuvanti 
niyogas tu navame gurvicchayā vihitaḥ nātmatantratayā putrārthinyāḥ 
akṛtvā kulasaṃtatiṃ kulavṛddhyarthā saṃtatis tām akṛtvā putrān ajanayitvety arthaḥ 
anekānīti nañsamāsasyottarapadārthaprādhānyena bahuvacanaṃ cintyam 
saty apy ekatvapratiṣedhe dvyādisaṃkhyāvacanaṃ durlabham 
tathā hy ayaṃ svadharmāveśena parityaktasvagatikatvenācchāditatadrūpo 'py atidīrghasaṃkhyāviśeṣān ācaṣṭe 
yathā modo grāma iti 
uktaṃ ca cūrṇikākāreṇa anekasmād iti sidhyati iti 
ekavacanaprayogaśiṣṭisiddhiḥ darśitavān 
asahāyavacano vāyam anekaśabdaḥ 
asahāyāni gatāni bhāryā sahāyabhūtā eṣāṃ nāsīd ity arthaḥ 
mṛte bhartari sādhvī strī brahmacarye vyavasthitā 
svargaṃ gacchaty aputrāpi yathā te brahmacāriṇaḥ 
eṣa evārtho bhūya ucyate pratipattidārḍhyārtham 
apatyalobhād yā tu strī bhartāram ativartate 
seha nindām avāpnoti paralokāc ca hīyate 
putro me jāyatām ity abhilāṣaḥ 
so 'patyalobhaḥ tato hetor yā bhartāram atikramya vartate 'nyena saṃprayujyeta 
sā iha loke nindāṃ garhāṃ prāpnoti svargaṃ na prāpnoti 
nānyotpannā prajāstīha na cānyasya parigrahe 
na dvitīyaś ca sādhvīnāṃ kvacid bhartopadiśyate 
anyena bhartrā yā utpāditā prajā sā naiva tasyāḥ prajā 
anyadāreṣu ca yā puṃsotpāditā sāpi tasya na bhavati 
patiṃ hitvāvakṛṣṭaṃ svam utkṛṣṭaṃ yā niṣevate 
nindyaiva sā bhavel loke parapūrveti cocyate 
na kevalaṃ nindām eva yena
vyabhicāre tu bhartuḥ strī loke prāpnoti nindyatām 
śṛgālayoniṃ prāpnoti pāparogaiś ca pīḍyate 
ato nāticared bhartāraṃ dṛṣṭādṛṣṭaphalalobena  
patiṃ yā nābhicarati manovāgdehasaṃyatā 
sā bhartṛlokam āpnoti sadbhiḥ sādhvīti cocyate 
anena nārī vṛttena manovāgdehasaṃyatā 
ihāgryāṃ kīrtim āpnoti patilokaṃ paratra ca 
strīdharmopasaṃhāraślokā ṛjavaś ca strīdharmā ity ato mayātra vyākhyānādaraḥ kṛtaḥ 
etāvat tatropadeśārthaḥ 
yathā puṃso 'nyayā saha punaḥpravṛttikarma neha saṃsthitaṃ ca na laṅghayet ity anena nyāyena punaḥ sahapravṛttir iti tathā svargaṃ gacchaty aputrāpi ity anenāpatyajananam āpadi pratiṣidhyate  niyogasmṛtyā tu tat punar abhyanujñāsyate  tad etad apatyotpādanam uktapratiṣiddhatvād vikalpyate 
anayos tu smṛtyoḥ katamā smṛtir jyāyasīti na śakyaṃ kartum atiśayāvadhāraṇaṃ yenaikatrāpatyam anyatrāsyāḥ saṃyamaḥ 
ubhayor api vastu nirvahati   
evaṃ vṛttāṃ savarṇāṃ strīṃ dvijātiḥ pūrvamāriṇīm 
dāhayed agnihotreṇa yajñapātraiś ca dharmavit 
nyāyaprāptāptānuvādaḥ ślokaḥ 
evaṃ tasyāḥ sādhvītyādyukta evātrāgnihotiṇaḥ saṃskāraḥ 
na vāgnayo ha vā ete patnyāṃ pramītāyāṃ dhāryante iti 
bhāryāyai pūrvamāriṇyai datvāgnīn antyakarmaṇi 
punar dārakriyāṃ kuryāt punar ādhānam eva ca 
tad etat punar adhikārārtham udāhriyate 
idam apy anyayā sahādhikārapratiprasavaḥ 
yadā tv arthe prayojane dharmakarmānuṣṭḥāne vā tadāpy asahāyabhāvād vānaprathe pārivrājye vādhikārasyāpratiṣedhaḥ 
tathā ca śrutiḥ jarasā ha vā etasmād vimucyate iti 
arthalopena vā 
apare tv āhuḥ 
atra yadā iti kalpayiṣyate 
etena yāvajjīvahomīyaśruter avirodhaḥ siddho bhaviṣyati 
anena vidhinā nityaṃ pañcayajñān na hāpayet 
dvitīyam āyuṣo bhāgaṃ kṛtadāro gṛhe vaset 
upasaṃhāraślokaḥ 
pañcayajñagrahaṇaṃ ca sarvaprasiddhyartham iti 
iti mānave dharmaśāstre bhṛguproktāyāṃ saṃhitāyāṃ
pañcamo 'dhyāyaḥ 
iti śrībhaṭṭavīrasvāmisūnor bhaṭṭamedhātithisvāminaḥ kṛtau
manubhāṣye pañcamo 'dhyāyaḥ samāptaḥ 
atha ṣaṣṭho 'dhyāyaḥ
evaṃ gṛhāśrame sthitvā vidhivat snātako dvijaḥ 
vane vaset tu niyato yathāvad vijitendriyaḥ 
gṛhopalakṣita āśramo gṛhāśramaḥ 
gṛhā dārāḥ 
tatra sthitvā tam anuṣṭhāya vane vased iti vidhiḥ 
sthitveti ktvāpratyayena paurvakālyaṃ gārhasthyasya vanavāsād darśayati 
krameṇāśramaḥ kartavyaḥ 
kṛtagārhasthyo vanavāse 'dhikriyate 
samuccayapakṣam āśrityaitad uktam 
anyathāviplutabrahmacaryād api vanavāso vidyata ity etad api vakṣyate 
vijitendriyaḥ pakvakaṣāyaḥ kṣīṇarāga ity arthaḥ 
evaṃ vidhivad yathāvad itipadāni vṛttapūraṇāni 
tāni prāk tatra tatra vyākhyātāni 
etāvad vidhīyate 
gārhasthyaṃ kṛtvā vanavāsa āśrayitavyaḥ 
gṛhasthas tu yadā paśyed valīpalitam ātmanaḥ 
apatyasyaiva cāpatyaṃ tadāraṇyaṃ samāśrayet 
yad uktaṃ tyaktaviṣayopabhogagardho 'dhikriyata iti tad eva darśayati 
valī tvakśaithilyam 
palitaṃ keśapāṇḍuryam 
apatyasyāpatyaṃ putrasya putra ity āhuḥ 
saty api duhitur apatye dauhitre putrasyāpi kanyāyāṃ jātāyāṃ naivaṃ vidhim icchanti śiṣṭāḥ 
anye tu śiraḥpālityaṃ pautropattiṃ ca vayoviśaṣalakṣaṇārtham āhuḥ 
yasya kathaṃcit pālityaṃ na bhavet so 'pi vārdhikye vanām samāśrayet 
yathaiva jātaputraḥ kṛṣṇakeśas tu ādhāne 'dhikriyate evaṃ jātapautraḥ palitaśirāḥ 
tadāpi putrajanmakṛṣṇakeśatā ca vayoviśeṣopalakṣaṇārtham eva 
nātiśīghraṃ nāticiram ity arthasyopalakṣaṇatve tu pramāṇaṃ vaktavyam 
saṃtyajya grāmyam āhāraṃ sarvaṃ caiva paricchadam 
putreṣu bhāryāṃ nikṣipya vanaṃ gacchet sahaiva vā 
vrīhiyavamayam annaṃ tataḥ prabhṛti nāśnīyād ity etat saṃtyajyety ucyate 
tad uktaṃ mūlāśī ityādi 
paricchadaḥ gavāśvavastrāsnaśayyādiḥ 
yadi bhāryāyā icchā tadā sahagamanam anyathā ekākinaḥ 
anye tu taruṇīṃ nikṣipya vṛddhayā saheti varṇayanti 
satyāṃ bhāryāyām ayaṃ vidhiḥ putreṣu nikṣepaḥ vanagamanaṃ vā 
asatyām api mṛtāyāṃ vanavāsa āpastambādibhiḥ smaryate punar ādhānaḥ ity atra 
yasyendriyacāpalyaṃ nāsti sa vānaprathaḥ 
itaraḥ punar dārān parigṛhṇīyād iti vyavasthā 
agnihotraṃ samādāya gṛhyaṃ cāgniparicchadam 
grāmād araṇyaṃ niṣkramya nivasen niyatendriyaḥ 
agnaya evāgnihotraśabdenoktāḥ 
śrautān agnīnt samādāya gṛhītvā gṛhyaṃ ca agnihotraparicchadaṃ sruksruvādi 
grāmyasya paricchadasya tyāgavidhānād agnisaṃbaddhasya pratiprasavo 'yam 
munyannair vividhair medhyaiḥ śākamūlaphalena vā 
etān eva mahāyajñān nirvaped vidhipūrvakam 
etān eva ye gṛhasthasya vihitāḥ 
nirvaped anutiṣṭhet 
vidhipūrvakam ity anuvādaḥ ślokapūraṇārthaḥ 
vasīta carma cīraṃ vā sāyaṃ snāyāt prage tathā 
jaṭāś ca bibhṛyān nityaṃ śmaśrulokanakhāni ca 
carma gomṛgādīnām 
cīraṃ vastrakhaṇḍam 
sāyaṃ divasāvasānasamayaḥ 
prage cāhnaḥ prathamodaye 
evaṃ sāyaṃ snānavidhānād rātrau bhojanam asyāhuḥ bhukte snānapratiṣedhāt 
tad ayuktam ity anye 
yataḥ snātakavratam ataḥ snānam ācared bhuktvā iti 
mahābhārate tu puruṣamātradharmatayā smaryate 
traikālikam apy asya snānaṃ bhaviṣyati vaikalpikam 
jaṭāśmaśrulokanakhāni na kartayet 
yadbhakṣaḥ syāt tato dadyād baliṃ bhikṣāṃ ca śaktitaḥ 
ammūlaphalabhikṣābhir arcayed āśramāgatam 
munyannair ity uktam 
tāni ca nīvārādīni vanyāni dhānyāni tathā śākādīni vanyāny eva 
annaśabdo bāhulyena dhānyavikāre bhaktasaktupiṣṭādau prayujyate 
tataḥ śākādīnāṃ saty api munyannatve pṛthag upādānam 
munayas tāpasās teṣām annāni munyannāni 
agnau pākadharmān mahāyajñān nirvapet 
yadā kālapakvaphalāśī tadā na nirvaped ity āśaṅkāyām āha yadbhakṣaḥ syāt 
yad eva bhakṣayet tad eva piṣṭādi yathāsāmarthyaṃ dadyāt 
baliṃ anagnihotraṃ indrāyendrapuruṣetyādi yad vihitam 
agnau tv asmin pakṣe homo nāsti 
tad ayuktam 
baliśabdasya cejyāmātravacanatvād agnāv anagnau ca tulyam etat 
athapy ayaṃ pakṣaḥ syād yad eva bhakṣayet tad eva agnāv eva pakvenāgnau homaḥ kartavyas tathāpi tāvanmātraprayojanaṃ śākādi vakṣyati svayaṃ kālapakvaṃ bhokṣyate 
sarvathā kālapakvāśino 'py asti vaiśadevo 'ganāv eva 
abādibhir dvandvo 'yam 
adbhir mūlaphalaiḥ bhikṣayā ca nīvārādinārcayed āśramāgataṃ pāntham 
svādhyāye nityayuktaḥ syād dānto maitraḥ samāhitaḥ 
dātā nityam anādātā sarvabhūtānukampakaḥ 
āśramabuddhyā svādhyāyādīnāṃ nivṛttim āśaṅkamāna āśramāntaratvād asyānivṛttyartham āha nityayuktaḥ 
na yathā gārhasthye 
tatra hi gṛhaceṣṭārthā api vyāpārāḥ santi teṣv anuṣṭhīyamāneṣu nāsti svādhyāyaḥ 
dānto damayuktaḥ madavarjitaḥ 
maitraḥ mitrakarmapradhānaḥ priyahitabhāṣī 
saṃnihitasya cittānukūlanaparaḥ sa samāhitaḥ 
nāsaṃbaddhaṃ nāprākaraṇikaṃ bahu parādhīno 'pi brūyāt 
dātā apāṃ mūlabhikṣāṇāṃ ca 
anādātā pathyauṣadhādyartham āśramāntarād āgataṃ na yāceta 
sarvabhūtānukampakaḥ 
anukampā kāruṇyam 
saty api kāruṇikatve na parārtham anyaṃ yāceta 
vaitānikaṃ ca juhuyād agnihotraṃ yathāvidhi 
darśam askandayan parva paurṇamāsaṃ ca yogataḥ 
vitāno vihāras tatra bhavaṃ vaitānikam 
tretāgniviṣayaṃ karma śrautaṃ taj juhuyāt kuryāt 
agnihotraśabdo yavāgvādau homasādhane dravye vartate na karmanāmadheyam 
tataś ca taj juhuyād āhavanīye 'gnihotrādibhir juhotīty artha upapannaḥ prathamapakṣe 'gnihotraśabdo juhotinā 'bhinnārthaḥ 
nanu ca putreṣu bhāryāṃ nikṣipye iti pakṣāntaram uktam 
tatra kathaṃ tayā vinā śrauteṣv adhikāraḥ 
proṣitasya yatheti cet yathā proṣito vā yajamānaḥ saṃvidhānād dūrastho 'py adhikriyate saṃvidhāne evaṃ bhavati kartā tadvat patny api vanaṃ pratiṣṭhamānam anujñāsyati na sahādhikāro virotsyata iti 
tad api vārtam 
daivān mānuṣād vā pratibalāt kathaṃcit pravāsopapatteḥ yuktam īdṛśam anuṣṭhānam na svecchayā 
satyāṃ śaktau bahūni cāṅgāni parilupyeran 
darśapaurṇamāsayoḥ vedo 'si vittir asi ityādi patnīṃ vācayed ity uktam tad dhīyeta 
athocyeta sahaprasthānapakṣe vidhir ayaṃ bhaviṣyatīti etad api na viśeṣasyāśrutatvāt 
nikṣepapakṣe cāgnīnāṃ pratipattyantaram anāmnātam 
kiṃ ca sahatvapakṣe 'pīdaṃ virudhyate 
vāsantaśāradair medhyair munyannaiḥ svayam āhṛtaiḥ 
puroḍāśāṃś carūṃś caiva vidhivan nirvapet pṛthak  iti 
āraṇyāni munyannāni nīvārādiny abhipretāni 
grāmyasya paricchadasya tyāgavidhānāt 
vrīhyādibhiś ca vede puroḍāśā vihitās te ca grāmyaḥ 
na ca smṛtiśrutiṣu utpannanyāyena vrīhiśāstravidhinyāyena vā kenacin medhyenāraṇyenānnena prayogaḥ parisamāpyeta nikṣepe 
te ca bhāryayā durupapādāḥ 
kathaṃ yāvajjīvaśrutau satyām agnīnāṃ tyāgo bhāryāyā vā 
tasmād āśramāntaravidhānaṃ vaitānikānāṃ ca karmaṇām anuṣṭhānaṃ na saṃvadet 
kartavyo 'tra yatnaḥ 
kecid āhuḥ vaitānikaśabdaḥ smārteṣv eva karmasu stutyā prayuktaḥ 
na ca smārteṣu vrīhyādi niyamaśāstram asti 
tatra hy āmnāyate
yadannaḥ puruṣo rājaṃs tadannās tasya devatāḥ 
iti 
ataś ca munyannair anuṣṭhānam aviruddhaṃ bhaved vrīhyādiśāstravirodhaḥ parihṛtaḥ syāt 
sahādhikāras tatrāpi vidyate 
tasya kaḥ parihāraḥ 
ubhayoḥ smārtatvād asyām avasthāyāṃ bādhiṣyate 
yat tu śrautavacanaṃ patnyā saha yaṣṭavyam iti tac chrauteṣv eva 
atha vā naivāyaṃ vidhir gṛhasthāgneḥ 
kiṃ tarhi śrāvaṇikenāgnim ādhāya it gautamena paṭhitam 
ihāpi vakṣyati vaikhānasamate sthitaḥ iti 
tasmāc chrāstravihitāni karmāntarāṇy evaitāni 
darśapūrṇamāsādayas tu śabdāḥ bhaktyā tatra prayuktāḥ 
atas tatra tadādhānam abhāryasyaiva 
gārhasthyopāttānāṃ pratipattir uktā agnīn ātmani vaitānān iti 
yat tu yāvajjīvaśrutau satyāṃ katham agnīnāṃ tyāga iti etac cāturāśramyānukramaṇaprakaraṇe nirūpyiṣyate 
anye punar āhuḥ 
homo grāmyānām annānāṃ pratiṣiddhaḥ na tu devatādyartha upayogaḥ 
nanu ca yajamānapañcamā iḍāṃ bhakṣayanti iti tatrāpi vidyate bakṣaḥ 
satyam 
sa tu śāstrīyo na laukikaḥ 
laukikasya ca pratiṣedhaḥ saṃtyajya iti 
grāmapraveśaś ca tasya tadartho na virudhyate 
tathā vakṣyati grāmād āhṛtya vāśnīyād iti 
tad etad asat 
munyannaiḥ iti vidhānāt 
tad evaṃ śrāvaṇikenāgnim ādhāya ityādi sarvam upapannam 
tathā hi agnihotraṃ samādāya ity paṭhyate 
na tu saṃtyajya iti 
samāropaṇam api mumūrṣos taptatapaso vakṣyate prathamapravāse 
na ca turāyaṇādiśabdānāṃ śravaṇikāgniviṣayatve kathaṃcid upapattiḥ 
mṛtabhāryasya tadādhānaṃ vācanikaṃ bhaviṣyati 
yadā vā brahmacaryād eva vanavāsam icchet tadā śrāvaṇikādhānam 
tasmād āhitāgneḥ sahāgnibhir vanaprasthānaṃ sabhāryasya 
tatra ca yathāvidhi vrīhyādinā śrautakarmānuṣṭhānam 
vrīhyādīnām api munyannatā kathāmcid upapādyā 
vrīhiyavāv api pavitram 
bhāryānikṣepaś cānāhitāgneḥ kathaṃcit smārthe 'gnau gatiḥ 
ubhayoḥ smārtatvāt 
yasya ca dve bhārye jāte ekayā cāgnayo nītās tasya dvitīyāṃ bhāryāṃ nikṣipyeti vacanam 
askandayan 
skandanaṃ vidhyatikramaḥ yathāvihitam anuṣṭhānasyāsaṃpādanam 
etac ca pādapūraṇam 
yogata ity etad api 
yogata askandayan yuktyāvināsayan 
yuktir vidhir eva 
darśeṣṭyāgrayaṇaṃ caiva cāturmāsyāni cāharet 
turāyaṇaṃ ca kramaśo dākṣasyāyanam eva ca 
darśeṣiś ca āgrayaṇaṃ ceti samāhāradvandvaḥ 
cāturmāsyaturāyaṇadākṣāyaṇāḥ śrautakarmaviśeṣavacanāḥ 
nityā eva turāyaṇādayaḥ keṣāṃcit 
vāsantaśāradair medhyair munyannair svayam āhṛtaiḥ 
puroḍāśāṃś carūṃś caiva vidhivan nirvapet pṛthak 
yadā munyannair iti na pūrveṇa saṃbadhyate tadā nāsti codyam vaitānikāni kathaṃ vrīhyādicoditāni kriyeran 
atra carupuroḍāśā vaikhānasaśāstroktā eva veditavyāḥ 
vasante jāyante pacyante vā vāsantāni 
evaṃ śāradair medhyair ity anuvādaḥ 
svayam āhṛtaiḥ 
pratigrahādīni vṛttikarmāṇi niṣidhyante 
smārtānām uktānāṃ karmaṇām anuṣṭhānārthaṃ punarhṛtyādināpaharaṇam 
vidhivat pṛthag iti pūraṇe 
devatābhyas tu tad dhutvā vanyaṃ medhyataraṃ haviḥ 
śeṣam ātmani yuñjīta lavaṇaṃ ca svayaṃ kṛtam 
parvasu yad devatābhyo dattaṃ tacchiṣṭam eva bhakṣayen na śākamūlaphalādi 
śeṣam ātmani yuñjīta ātmanimittam upayojayet ātmārthaṃ śarīrasthityartham ity arthaḥ 
svayaṃ kṛtaṃ ca lavaṇaṃ na saindhavādi niṣeveta 
sthalajaudakaśākāni puṣpamūlaphalāni ca 
medhyavṛkṣodbhavāny adyāt snehāṃś ca phalasaṃbhavān 
sthalajāni udakajāni adyāt 
tathā puṣpamūlaphalāni ca 
varjayen madhu māṃsaṃ ca bhaumāni kavakāni ca 
bhūstṛṇaṃ śigrukaṃ caiva śleṣmātakaphalāni ca 
bhaumāni kavakāni 
kavakaśabdaḥ prāgvyākhyātaḥ chatrākaśabdaparyāyaḥ 
tāni ca kavakāni bhūmau jāyante vṛkṣakoṭarādāv api 
ato viśeṣaṇārthaṃ bhaumagrahaṇam 
samācāravirodho gṛhasthadharmeṣu cāviśeṣeṇa kavakānāṃ pratiṣedhaḥ 
vānaprasthasya ca niyamātiśayo yuktaḥ 
tasmād bhaumānīti svatantrapadam 
tatra gojihvikā nāma kaścit padārtho vanecarāṇāṃ prasiddhas tadviṣayaṃ bhoddhavyam 
na tu yat kiṃcid bhuvijātamātrasya 
kavakānāṃ pratiṣiddhatvāt punaḥpratiṣedho bhūstṛṇādīnāṃ tatsamaprāyaścittārthaḥ 
bhūstṛṇaśigrukaśabdau śākaviśeṣavacanau vāhikeṣu prasiddhau 
tyajed āśvayuje māsi munyannaṃ pūrvasaṃcitam 
jīrṇāni caiva vāsāṃsi śākamūlaphalāni ca 
ṣaṇmāsanicayasamānicayapakṣayor āśvayuje tyāgaḥ 
nanu munyannaṃ tāvad eva saṃcayaṃ yatkarmaparyāptam 
tatra naivādhikam asti 
kasya tyāgaḥ 
ucyate 
na śakyā tulā grahītum arjanakāle 
ato yat kiṃcid avaśiṣṭam asti tasyāśvayuje tyāgaḥ 
jīrṇāni caiva vāsāṃsi 
ajīrṇānāṃ nāsti tyāgaḥ 
na phālakṛṣṭam aśnīyād utsṛṣṭam api kenacit 
na grāmajātāny ārto 'pi puṣpāṇi ca phalāni ca 
āraṇyasyāpi phālakṛṣṭasya pratiṣedhaḥ 
grāmajātāny aphālakṛṣṭāny api saṃtyajya grāmyam āhāram ity anena pratiṣedhaḥ 
ārto 'pi anyāsaṃbhave 'py avaśyakartavyatvād devatādyarcanasya pratinidhipakṣe 'pi nopādeyam ity arthaḥ 
apiśabdo bhinnakramo draṣṭavyaḥ puṣpāṇy api nopādeyāni kiṃ punar dhānyāni 
agnipakvāśano vā syāt kālapakvabhug eva vā 
aśmakuṭṭo bhaved vāpi dantolūkhaliko 'pi vā 
agninā pakvaṃ śākaudanādi tadaśanaṃ yasya so 'gnipakvāśanaḥ 
kāle svayam eva yat pakvaṃ tad eva bhuñjīta vārkṣaṃ phalam 
atha vā dhānyānām eva nīvārādīnāṃ niṣpiṣyedaṃ bhakṣaṇam 
aśmabhiḥ pāṣāṇaiḥ kuṭṭayitvā piṣṭarūpaṃ kṛtvā bhuñjīta 
yad vā yadṛtūpapannaṃ vṛntakādibhir bahis tuṣakapāṭakaṃ tad aśmabhir apanīya kavāṭam antaḥphalaṃ bhakṣayet 
dantā ulūkhalam asya dantolūkhalikaḥ 
dantais tuṣakavāṭam apanīya bhakṣayet 
asaty api saṃskāre sa na kartavyaḥ 
yadi vā pūrvavad aśanaviśeṣopalakṣaṇam tādṛśam aśnīyād yad asya dantā eva ulūkhalakāryam avaghātaṃ saṃpādayanti 
sadyaḥprakṣālako vā syān masasaṃcayiko 'pi vā 
ṣaṇmāsanicayo vā syāt samānicaya eva vā 
yat pūrvam aśanam uktaṃ tad aikāhikabhojanaparyāptam evārjayet 
māsopayogī vā saṃcayo māsaparyāptaḥ saṃcayo māsasaṃcayaḥ 
so 'syāstīti ṭhan kartavyaḥ 
yadi vā māsasaṃcayaka iti bahuvrīhisamāso 'tra kartavyaḥ māsaparyāptaḥ saṃcayo 'syeti 
evam uttarayor api 
naktaṃ cānnaṃ samaśnīyād divā vāhṛtya śaktitaḥ 
caturthakāliko vā syāt syād vāpy aṣṭamakālikaḥ 
dvirbhojanasya puruṣārthatayā vihitatvād anyatarasmin kāle nivṛttir vidhīyate 
yathā yathā vayo 'tikrāmati tathā tathā bhojanakālaṃ jahyāt 
caturtham apy aṣṭamāvadhikatayāśrayet 
trīṇy ahorātrāṇy atītya caturthe 'hani sāyaṃ bhuñjāno 'ṣṭamakāliko bhavati 
bhojanasya prakṛtatvāt tadviṣayaś caturthakālasaṃbandhaḥ pratīyate 
cāndrāyaṇavidhānair vā śuklakṛṣṇe ca vartayet 
pakṣāntayor vāpy aśnīyād yavāgūṃ kvathitāṃ sakṛt 
pakṣāntau pūrṇamāsyāmāsye 
atra śritāṃ yavāgūm aśnīyāt 
sakṛd iti sāyaṃ prātar vā 
puṣpamūlaphalair vāpi kevalair vartayet sadā 
kālapakvaiḥ svayaṃ śīrṇair vaikhānasamate sthitaḥ 
kālapakvaiḥ 
panasādīnām agnināpi pākaḥ kriyate tanniṣedhārtham 
tad agnipakvaṃ gṛhasthasyāniṣiddham 
vaikhānasaṃ nāma śāstram yatra vānaprasthasya dharmā vihitās teṣāṃ mate sthitaḥ 
anyām api tacchāstroktāṃ caryāṃ śikṣeta 
bhūmau viparivarteta tiṣṭhed vā prapadair dinam 
sthānāsanābhyāṃ viharet savaneṣūpayann apaḥ 
viparivartanaṃ kevalāyāṃ bhūmāv ekena pārśvena niṣadya punaḥ pārśvāntareṇāvasthānam 
āhāravihārakālau varjayitvā evaṃ varteta nopaviśen na cakramet na śayyāyāṃ nāsane na bhittau niṣīded ity arthaḥ 
prapadaiḥ pādāgrair vā tiṣṭhet 
sthānāsanābhyāṃ ca dine 
rātrau tu kevalasthaṇḍilaśāyitāṃ vakṣyati 
savaneṣu prātarmadhandināparāhṇeṣu upayann apa iti ca 
asaṃbhave nadyādīnām uddhṛtodakenāpi snānaṃ darśayati 
grīṣme pañcatapās tu syād varṣāsv abhrāvakāśikaḥ 
ārdravāsās tu hemante kramaśo vardhayaṃs tapaḥ 
pañcabhir ātmānaṃ tāpayet 
catasṛṣu dikṣu agnīnt saṃnidhāpya madhye tiṣṭhed upariṣṭād ādityatāpaṃ seveta 
prāvṛṣy abhrāṇy evāvakāśa āśrayaḥ yasmin deśe devo varṣati taṃ pradeśam āśrayed varṣanivāraṇārthaṃ chatravastrādi na gṛhṇīyāt 
hemante śītopalakṣaṇārtham 
etena śiśire 'py eṣa eva vidhiḥ ārdravāsastvam 
kramaśaḥ krameṇa 
upaspṛśaṃs triṣavaṇaṃ pitṝn devāṃś ca tarpayet 
tapaś caraṃś cogrataraṃ śoṣayed deham ātmanaḥ 
upasparśanaṃ snānam 
anyad api ūrdhvabāhvādi māsopavāsadvādaśarātrādi tapaḥ 
ugrataraṃ prakṛṣṭataraṃ śarīrapīḍājananaṃ kurvan śoṣayec charīram 
agnīn ātmani vaitānāṃt samāropya yathāvidhi 
anagnir aniketaḥ syān munir mūlaphalāśanaḥ 
vitāne bhavā vaitānāḥ śrautāḥ 
tān samāropayed bhasmapānādividhānena 
ātmani samāropaṇavidhiś ca śravaṇakād avagantavyaḥ 
cirakālaṃ yadā tapaś caritaṃ bhavati saptatyavasthāṃ vayaḥ prāptam tadā vānaprastha eva sann anagnir aniketaḥ parṇakuṭīṃ nivāsārthāṃ jahyāt 
kva tarhy āsīta 
upariṣṭād vakṣyati vṛkṣamūlaniketanaḥ iti 
muniḥ syād iti saṃbadhyate 
tenāyam artha ukto bhavati 
vāṅniyamaṃ kuryād iti 
maunavratadhārī niyatavāg ucyate loke 
mūlaphalāśanaḥ 
anyānnanivṛttyartham etat 
nīvārādāiny āraṇyāny api nāśnīyāt 
aprayatnaḥ sukhārtheṣu brahmacārī dharāśayaḥ 
śaraṇeṣv amamaś caiva vṛkṣamūlaniketanaḥ 
sukhaprayojaneṣu vastuṣu prayatnaṃ na kuryāt 
ātapapīḍitaḥ chāyāṃ nopasarpet 
śītārdito nāgniṃ samindhīta 
yadi tu daivopapāditādityatāpādinā śītādiduḥkhanivṛttir bhavatīty atraiva duḥkhāpanodaḥ kriyate na niṣidhyate 
varṣādikālād anyatraitad vidhīyate tatra pratipannasya dharmasya vidhānāt 
atha vā vyādhitas tasyauṣadhaprayatno nivāryate 
vyādhinivṛttir api sukham ucyate 
atas tannivṛttyarthaṃ yatnaṃ na kuryāt 
dharāśayaḥ kevalais tṛṇair ācchādite sthaṇḍile śayīta 
śaraṇeṣv āśrayeṣu gṛhavṛkṣamūlādiṣu mamakāram ātmīyābhiniveśaṃ na kuryāt 
vṛkṣamūlāni niketaṃ gṛhasthānīyaṃ kuryāt 
tad asaṃbhave śilātalaguhādayo 'pi vihitāḥ 
tāpaseṣv eva vipreṣu yātrikaṃ bhaikṣam āharet 
gṛhamedhiṣu cānyeṣu dvijeṣu vanavāsiṣu 
pañcamyarthe saptamī 
tāpasebhyaḥ phalamūlāsaṃbhave bhaikṣam āharet 
gṛhamedhibhyo gṛhasthebhyo vā vanavāsibhyaḥ 
yātrikaṃ yāvatā sauhityaṃ bhavati 
asaṃbhave tu 
grāmād āhṛtya vāśnīyād aṣṭau grāsān vane vasan 
pratigṛhya puṭenaiva pāṇinā śakalena vā 
grāsagrahaṇān na mūlaphalabhikṣaiva grāmyānnāśanam anyāsāmbhave 'nenānujñātam 
gṛhītvā puṭenaiva pāṇinā bhājanarahitena śakalena śarāvādyekadeśakhaṇḍena 
etāś cānyāś ca seveta dīkṣā vipro vane vasan 
vividhāś caupaniṣadīr ātmasaṃsiddhaye śrutīḥ 
etā dīkṣā niyamān anyāṃś cāntarjalasthānacakṣurnimīlanādikaṃ seveta 
śrutīr aupaniṣadīḥ rahasyādhikārapaṭhitāni vedavākyāni adhīyīta cintayed bhāvayec ca ātmasaṃsiddhaye 
brahmaprāptyarthaṃ vā upāsaṇā uktāḥ 
vividhā ity anuvādaḥ 
ṛṣibhir brāhmaṇaiś caiva gṛhasthair eva sevitāḥ 
vidyātapovivṛddhyarthaṃ śarīrasya ca śuddhaye 
aviśeṣeṇoktā anyāś ca seveta 
śākyapāśupatādidīkṣādisevanam api prāptaṃ tan niṣedhati 
ṛṣibhir mahābhārate saṃtapyamānādyaiḥ sevitā varṇyante 
brāhmaṇaiś ca gṛhasthair yāḥ sevitāḥ 
tad uktam uttareṣāṃ caitad avirodhi iti 
vidyā ātmaikatvavijñānam tacchrutisevanena vṛddhiṃ nayet dṛḍhīkuryāt 
śarīrasya ca śuddhaye āhāraniyamadīkṣāh seveta 
aparājitāṃ vāsthāya vrajed diśam ajihmagaḥ 
ā nipātāc charīrasya yukto vāryanilāśanaḥ 
prācyā udīcyāś ca diśor antarālam aparājitā dik lokeṣv aiśānīty ucyate 
diśam āsthāya cetasi nidhāyaiṣā mayā gantavyeti tatas tām eva vrajet 
ajihmagaḥ akuṭilagāmī 
śvabhranadīsrotāṃsi na pariharet 
ā nipātāc charīrasya yukto vāryanilāśanaḥ 
prācyā udīcyāś ca gamanavidhir ayam 
yāvan na patati tāvad vāyubhakṣo 'mbubhakṣaś ca syāt 
yuktaḥ yogaśāstrair ātmānaṃ yuktvā 
tad etan mahāprasthānam ucyate 
āsāṃ maharṣicaryāṇāṃ tyaktvānyatamayā tanum 
vītaśokabhayo vipro brahmaloke mahīyate 
pūrvoktāni tapāṃsi mahāprasthānaṃ cānantaroktaṃ maharṣicaryā 
āsām anyatamayā nadīpraveśena bhṛguprapatanenāgnipraveśenāhāranivṛttyā vā śarīraṃ tyajet 
asya phalaṃ vītaśokabhayasya brahmalokaprāptiḥ 
narakādiduḥkhānubhavaḥ śokaḥ 
bhayaṃ narakaṃ gamiṣyāmīti 
tad asya vyeti 
avyavadhānenaiva nārcirādikrameṇa brahmalokaṃ prāpnoti 
iha sthānaviśeṣo brahmalokaḥ svargād api niratiśayas tatra mahīyate pūjyamāna āste 
na tu brahmaṇaḥ svārājyaṃ prāpnoti lokagrahaṇāt 
caturthe hy āśrame mokṣaṃ vakṣyati 
na kevalakarmakṛto mokṣa ity āhuḥ 
nanu cāsyāpy uktam vividhāś caupaniṣadīr ātmasaṃsiddhaye srutīḥ iti 
ātmasaṃsiddhiś ca ātmopāsanatayā tadbhāvāpattiḥ 
na hy anyaḥ saṃsiddhiśabdasyārtha upapadyate 
aupaniṣadīṣu śrutiṣu tadbhāvyaṃ yoginām ātmānam brahmasaṃśtho 'mṛtatvam eti iti ca 
atha sāyujyaṃ gacchatītyādi 
athocyate 
anyā api tapaḥsiddhayaḥ śrūyante 
sa yadi pitṛlokakāmo bhavati ityādi saṃkalpitārthopapāditā sārṣṭitā sālokyaṃ ca puruṣasya bhaviṣyati 
na punar mokṣa iti 
tad ayuktaṃ viśeṣābhāvāt 
yathaiva parimitaphalāsūpāsanāsv adhikriyate evam amṛtatvaprāptāv api 
na kvacic chrūyate parivrājakenaivopāsanāny advaitaviṣayāṇi kartavyāni 
nanu ca trayo dharmaskandhāḥ ity upakramya yajño 'dhyayanaṃ dānam ity anena gṛhasthadharmā uktāḥ 
tapa eva ity anena vānaprasthaḥ 
brahmacāry ācāryakulavāsī ity anena naiṣṭhikaḥ 
brahmasaṃsthaḥ ity anena parivrājakaḥ 
eteṣāṃ trayāṇāṃ puṇyalokā uktāḥ 
pāriśeṣyād etadvyatiriktasyāmṛtatvam 
naivam 
brahmaṇi saṃtiṣṭhate prayatate tatparasya brahmasaṃsthasya yaugikatvād asya śabdasya 
nanu ca yadi sarveṣām adhikāras tadaitāvad eva vaktavyam brahmasaṃstho 'mṛtatvam eti iti 
naivam 
āśramāṇāṃ svavidhivākyāvagataṃ phalaṃ saṃpatkṣayiṇaḥ puṇyalokā bhavanti ti brahmasaṃsthasya tadāśramāvasthitasyaivāmṛtatvam apunarāvṛttilakṣaṇaṃ vidhīyate 
nanu cādvaitarūpaṃ brahmety ātmavidaḥ 
sa ca nivṛttakarmākhyaḥ 
āśramāś ca pravṛttamārgākhyāḥ kriyākārakaphalabhedānuṣṭhānātmakāḥ 
tatrādvaitātmavijñāne samānabhedāśrayāṇi ca gṛhasthādyagnihotrakarmādīnīti parasparavirodhaḥ 
atrocyate 
samānam etat pārivrājye 'pi yamaniyamānām iṣṭatvāt te ca bhedāśrayāḥ 
athāpy ucyeta karmasaṃnyāsino nivṛttimārgāvasthāyino naiva kecic chāstrārthavidhayaḥ santi 
nāyaṃ śāstrārthaḥ 
ahaṃkāramamakāratyāga eva saṃnyāso vakṣyate nāśeṣaśāstrārthatyāgaḥ 
tasyāpi kṣudhādyupahatasya bhikṣādau pravartamānasyāsty eva kriyākārakasaṃbandhaḥ 
tatra laukike dṛṣṭārthabhede pravartamānasya advaitātmavijñānabhāvanam aviruddham śāstrīya tv agnihotrādau virodhād iti ko yuktakāry evaṃ vadet 
athocyate 
kṣudhādyupahatasyāpy advaitatyāgo virodhinā bhojanena tāvatkāla eva 
yathāndhatamasi calitasya gacchataḥ kaṇṭakapradeśe pādanyāsaḥ savitari punar udite labdhaprakāśasya punar nyāyyam evādhvanyasyākaṇṭake 'vasthānam 
tathā kṣudhādyupaghāte vicchinnātmavijñānasya kṣaṇam ālokasthānīyāyāṃ kṣunnivṛttau punar dṛḍhasaṃskāravaśād advaita evāvasthānam iti 
tat tāpase 'py aviruddham 
gṛhasthasyāpi putradārāditayopāsanam aviruddham 
bahuvyāpāratas tu bhedasātmyatāṃ gatasya kuto 'dvaitasaṃskārotpattiḥ 
uktaṃ ca gṛhasthadharmeṣu ekākī cintayet iti 
tathā putre sarvaṃ samāsajya iti 
nanu ca tasmād u ha na purāyuṣaḥ svaḥ kāmī preyāt iti śrutiḥ 
tatra kuto vānaprasthasya śarīratyāgaḥ 
na hi sā śrutir vānaprasthād anyatrānayā smṛtyā viṣaya upasthāpayituṃ śakyate 
balīyasī hi śrutiḥ 
sā ca smṛtyanurodhena na saṃkocam arhati 
ucyate 
jarasā viśīrṇasyāniṣṭasaṃdarśanādinā vā vidite pratyāsanne mṛtyau mumūrṣato na śrutivirodhaḥ 
evaṃ hi tatra śrūyate na purāyuṣaḥ iti 
avasthāviśeṣe hy anabhiprete maraṇe etāvad evāvakṣyat na svaḥ kāmī preyāt iti 
ariṣṭopadeśaś copaniṣatsv evam arthavān bhavati 
yasya tv etannimittaṃ maraṇaṃ nāsti 
vaneṣu ca vihṛtyaivaṃ tṛtīyaṃ bhāgam āyuṣaḥ 
caturtham āyuṣo bhāgaṃ tyaktvā saṅgān parivrajet 
itaḥprabhṛti caturthāśramamatiḥ 
tṛtīyaṃ bhāgam iti 
kaṃcit kālaṃ sthitvety arthaḥ 
yāvatā kālena tapaḥ sutaptaṃ bhavati viṣayābhilāṣaś ca sarvo nivṛttaḥ 
na hi mukhyatṛtīya āyuṣo bhāga evānena śakyo jñātum 
na hi varṣaśatāpekṣāśramāṇām yato valīpalitāpatyotpattī tṛtīyāśramapratipattau kāla uktaḥ 
na ca sarvasya pañcāśad varṣadeśīyasya tad utpadyate 
uktaṃ cānyatra tapasi ṛddhe parivrjet iti 
nanu ca yathānyeṣām āśramāṇāṃ kālo vivṛto grahaṇāntaṃ brahmcaryam valīpalitādyavadhi gārhasthyam naivam iha kaścit paricchedahetur asti 
yadi yathāśrutaṃ tṛtīyo bhāgaḥ samāśriyeta yac ca tapasi ṛddhe iti tatrāpi kālāpekṣā yuktaiva 
na jñāyate kiyatā tapasā ṛddhir bhavati 
ataḥ kālaparicchedo na vacanārhaḥ 
uktam atra na śatavarṣāpekṣayā tṛtīyāyur bhāganiścayaḥ saṃbhavati 
uktaś ca kālaḥ kāyapāke pravrajyā pratipattavyā 
yāvatā tapasā yāvati ca vayasi punar madavṛddhir nāśaṅkyate tadā parivrajet 
vihṛtyāsitvā yathoktaṃ vidhim anuṣṭhāyeti yāvat 
saṅgatyāgaś ca mamatāparigrahaḥ ekārāmatā 
āśramād āśramaṃ gatvā hutahomo jitendriyaḥ 
bhikṣābalipariśrāntaḥ pravrajan pretya vardhate 
samuccayapakṣaṃ upodbalayati 
āśramād āśramam iti 
gṛhasthāśramād vānaprasthāśramaṃ gatvā hutahoma ubhayor apy āśramayor yadā jitendiryas tadā parivrajet 
pretya vardhate mṛtvā vibhūtyatiśayaṃ prāpnoti 
bhikṣābalidānena pariśrāntaḥ ciram 
āśramadharmānuvādo 'yam 
ṛṇāni trīṇy apākṛtya mano mokṣe niveśayet 
anapākṛtya mokṣaṃ tu sevamāno vrajaty adhaḥ 
apākaraṇam ṛṇasaṃśuddhiḥ 
mano mokṣe neveśayet 
mokṣaśabdena pravrajyāśramo lakṣyate 
tatra prādhānyena mokṣaikaphalatocyate 
na tathānyeṣv āśrameṣu 
tato mokṣaḥ parivrājyā 
kāni punas tāni trīṇi ṛṇāny ata āha 
adhītya vidhivad vedān putrāṃś cotpādya dharmataḥ
iṣṭvā ca śaktito yajñair mano mokṣe niveśayet 
tribhir ṛṇair ṛṇavā jāyate yajñena devebhyaḥ prajayā pitṛbhyaḥ svādhyāyenarṣibhyaḥ iti śrutyanuvādinī smṛtir iyam 
nanu ca gṛhī bhūtvā pravrajet 
atha vetarathā brahmacaryād eva pravrajet iti jābālaśrutiḥ 
ucyate 
utpattimātram āśrityoktam udāharati 
tatredaṃ virudhyate anutpādya tathā prajām iti 
yady eṣā śrutir asti kiṃ tarhi 
idam ucyate 
pratyakṣavidhānād gārhasthyasya iti 
pravrajet iti tena tu pravrajitenemāni karmāṇi kartavyāny anayā vetikartavyatayety etan nāsti 
gṛhasthasya tv agnihotrādīni sāṅgakalapāny āmnātānīty etadabhiprāyam etat 
ye tv etāṃ śrutim adṛṣṭvā smārtā eva naiṣṭhikādayas te ca gṛhasthāśrameṇa pratyakṣaśrutividhānena bādhyante 
ye ca klībādyanadhikṛtaviṣayatayā smṛtivākyānām arthavattāṃ varṇayanti teṣām abhiprāyaṃ na vidmaḥ 
yadi tāvad ājyāvekṣaṇaviṣṇukramādyaṅgāśaktau śrauteṣu nādhikriyate yatas tathāvidhāṅgayuktaṃ karma yaḥ saṃpādayituṃ samarthas taṃ praty adhikāraśrutīnāṃ arthavattve jāte na tad asamartham api kurvīteti 
yady evaṃ smārtheṣv api naiṣṭhikasya gurvartham udakumbhādyāharaṇaṃ bhaikṣaparicaraṇam pārivrājye 'pi na dvitīyām api rātriṃ grāme vaset iti kutaḥ paṅgvadhayoḥ smārtakarmakramādhikāraḥ 
upanayanaṃ caiṣām asti liṅgam 
tata eṣāṃ vivāhārthanaṃ yady arthitā tu dāraiḥ iti 
yady apy upanayanam ādityadarśanam agnipradakṣiṇaṃ parītyeti ca vihitam yato nānupanītasya vivāhasaṃbhavo vrātyatvāt ato yāvac chakyaṃ guruśuśrūṣaṇaṃ viguṇam api brahmacaryam evam asti 
klībasya tu prakṛter anupaneyataiva 
sa ca pitataś ca na kvacid adhikṛtaḥ 
tasmād anadhikṛtaviṣayaṃ pārivrājyaṃ naiṣṭhikatā ceti na manaḥ paritoṣam ādadhāti 
satyam uditahomanindāvad bhaviṣyati 
samuccayapakṣam āśritya anapākṛtya iti nindāvacanam na punaḥ pratiṣedha eva 
atha vā yadākṛtadāraparigrahasya pravrajyāyām adhikāra ity evam etan neyam 
anadhītya dvijo vedān anutpādya tathā prajām 
aniṣṭvā caiva yajñaiś ca mokṣam icchan vrajaty adhaḥ 
yajñair āhitāgnir nityaiḥ paśusomaiḥ 
prājāpatyāṃ nirūpyeṣṭiṃ sarvavedasadakṣiṇām 
ātmany agnīnt samāropya brāhmaṇaḥ pravrajed gṛhāt 
prājāpatyā adhvaryuvede vihitā 
tasyāṃ ca sarvasvadānam vihitam 
tāṃ kṛtvātmany agnayaḥ samāropyante 
samāropaṇe 'pi vidhis tata evāvagantavyaḥ 
sārvavedasaṃ dakṣiṇāsyāstīty anyapadārthaḥ 
vedo dhanam tat sarvaṃ deyam 
idam arthe vihitaḥ svārthiko va prajñāder ākṛtigaṇatvāt 
anye tu puruṣamedhaṃ prājāpatyām iṣṭim āhuḥ 
tatra brahmaṇe brāhmaṇam ālabhate iti prathamaḥ paśuḥ brahmā ca prajāpatiḥ mukhyena vyapadeśapravṛtteḥ prājāpatyaḥ puruṣamedhaḥ 
sarvasvadānam agnisamāropaṇaṃ pravrajyā ca tatraiv vihitā 
evaṃ hi tatra śrutiḥ athātmany agnīnt samāropya tatrāropaṇenādityopasthānād apekṣamāṇair araṇyam abhipretāt tadaiva devamanuṣyebhyaḥ sthiro bhavati iti 
yat tv ātmany agnīnt samāropya pravrajyayā vyapadiṣṭā athāha eta eva ātmano yajñā ity atas tanmaraṇāt tasyai dattā ātmany eva samāropitā bhavanti 
ato bhāryāmaraṇapakṣe pravrajyā nāvaśyaṃ punar dārakriyā iti tan na 
kiṃ tu tasyāḥ pūrvamaraṇe bhāryāyai datvāgnīn antyakarmaṇīti paṭhitam iti vaktavyam iti 
pauruṣeyo hy ayaṃ grantho na vedaḥ yenoktam upālabhemahīti parihāraḥ syāt 
yo dattvā sarvabhūtebhyaḥ pravrajaty abhayaṃ gṛhāt 
tasya tejomayā lokā bhavanti brahmavādinaḥ 
gārhasthyanindayā caturthāśramapraśaṃsā 
yajñe hi paśavo hanyante 
prarohadharmakāś cetanāḥ iti darśane tṛṇauṣadhīnāṃ cheda ity etad bhūtabhayam 
tad gṛhāt pravrajitasya samāropitāgner nāstīty uktam 
abhayaṃ sarvabhūtebhyo datveti 
anenāśuṣkāṇāṃ tṛṇapalāśānām anupādānam āha 
tejomayā nityaprakāśā 
udayāstamayau yatrādityasya na vibhāvyete 
yathoktam ata ūrdhvam ādityo naivodeti na vāstam eti ity upaniṣatsv ity evam āhur vacāṃsi 
yasmād aṇv api bhūtānāṃ dvijān notpadyate bhayam 
tasya dehād vimuktasya bhayaṃ nāsti kutaścana 
eṣa evārthaḥ punar uktaḥ 
dehād vimuktasya vārtamānikaṃ śarīraṃ yasya patatīty arthaḥ 
āgārād abhiniṣkrāntaḥ pavitropacito muniḥ 
samupoḍheṣu kāmeṣu nirapekṣaḥ parivrajet 
pavitrair mantrajapair darbhakamaṇḍalukṛṣṇājinair upacito yuktaḥ 
atha vā pāvanaiḥ kṛcchraiḥ 
munir akiṃcidvādī 
samupoḍheṣu upahṛteṣu kenacit kāmeṣu spṛhaṇīyeṣu mṛṣṭabhojanādiṣu yadṛcchāto gītādiśabdeṣu saṃnihiteṣu putrādiṣu vā samupasthiteṣu nirapekṣo bhavet 
naitāṃś ciraṃ snigdhena cakṣuṣā paśyen nākarṇayen na taiḥ sahāsīta 
yata āha 
eka eva caren nityaṃ siddhyartham asahāyavān 
siddham ekasya saṃpaśyan na jahāti na hīyate 
ekarāmatānena vidhīyate 
eka evety anena pūrvasaṃstutaparityāga ucyate 
asahāyavān iti bhṛtyādeḥ pūrvasyāpi parigraho na kartavyaḥ 
saṃvidrāgadveṣavinirmuktasya sarvasamatā evaṃ bhavati 
anyathā eṣa eva bhṛtyādir antikasthaḥ tatraivaṃ buddhiḥ syāt ayaṃ madīyo nāyam iti 
eṣa eva saṅgo 'vadhihetur yathā tv eṣa saṃpatsyate yadā na jahāti na kvacit putrādis tena tyakto bhavati 
ato na hīyate na viyujyate putrādibhis tadviyogaduḥkhaṃ nāsādayati 
itarathā saṅgāt punas tyāge mahad duḥkham 
na tasya kaścin mriyate sa na kasyacid iti 
anagnir aniketaḥ syād grāmam annārtham āśrayet 
upekṣako 'sāṃcayiko munir bhāvasamāhitaḥ 
śrautānām agnīnāṃ pūrvam abhāva ukto 'nena gārhasthyasyocyate 
atha vā pākapratiṣedho 'yam agnyarthasya cendhanasya śītādinivṛttiprayojanasya 
niketo gṛham 
grāmam ekāṃ rātrim annārtham āśrayet 
kṛtaprayojano 'raṇye śeṣaṃ kālam 
eṣā caikarātrir grāme gautamenokā 
tatra yadi samayā grāmaṃ tadānnārtha eva praveśaḥ 
atha dūratas tadaikāṃ rātriṃ vaset 
dvitīyām araṇye saṃbhāvayet 
upekṣakaḥ acetaneṣv api bhāveṣu kamaṇḍalvādiṣu na tan nijāyattaṃ kuryāt 
atha vā śarīrasya vyādhipratīkāraṃ na kuryāt 
anye tv asaṃkasukaḥ iti paṭhanti 
asthiraḥ saṃkusukaḥ tanniṣedhena cittavṛttidhairyam upadiśati 
muniḥ saṃyatavāgindriyaḥ 
bhāvena cittena samāhitaḥ manasā vikalpān varjayet 
bhāvenaiva samāhito na vāṅmātreṇa 
kapālaṃ vṛkṣamūlāni kucailam asahāyatā 
samatā caiva sarvasminn etan muktasya lakṣaṇam 
bhikṣābhojanapātraṃ kapālaṃ karparam 
niketo vṛkṣamūlāni 
kucailaṃ sthūlajīrṇavastrakhaṇḍam 
samatā śatrau mitre ubhayarūparahite svātmani ca 
muktasya lakṣaṇam 
aciraprāpyatā mokṣasyocyate na punar iyataiva mukto bhavati 
nābhinandeta maraṇaṃ nābhinandeta jīvitam 
kālam eva pratīkṣeta nirveśaṃ bhṛtako yathā 
anenākleśitābhihitā 
na maraṇaṃ kāmayeta 
nāpi jñānātiśayalābhārthī jīvitam 
kālam eva pratīkṣeta 
yad yadā bhaviṣyati tat tadaivāstu iti cintayet 
yathā bhṛtako nirveśam 
bhṛtiṃ gṛhītvā kālaṃ paripālayati ahar etasya mayā kartavyam iti nāntarā vicchede mūlyalābhaḥ evaṃ saṃsārakṣayāc charīrapāte mokṣo bhavaty etena vidhinā na svecchāvṛttena 
dṛṣṭipūtaṃ nyaset pādaṃ vastrapūtaṃ jalaṃ pibet 
satyapūtāṃ vaded vācaṃ manaḥpūtaṃ samācaret 
cakṣuṣā mārgaṃ nirūpya yasmin pradeśe prāṇinaḥ pīḍāṃ na gacchanti tatra pādaṃ nidadhyāt 
satyāṃ vācaṃ vaded iti siddhe pūtagrahaṇaṃ satyaśabdasyopalakṣaṇatām darśayati 
tenāpaviddhaṃ bhavati 
manasā pūto manaḥpūtaḥ sadā syāt 
paradravābhidhyānādi na kuryāt 
ativādāṃs titikṣeta nāvamanyeta kaṃcana 
na cemaṃ deham āśritya vairaṃ kurvīta kenacit 
śāstram atikramya yaḥ kaścid vadati so 'tivādaḥ apriyākrośaḥ 
titikṣeta kṣameta na pratyākrośet 
na ca manasā krudhyetety ato vakṣyati ākruṣṭaḥ kuśalaṃ vadet iti 
anena manasaḥ kṣobho vinivāryate na kuśalaśabdābhidhānaṃ vidhīyate 
tadā hi mithyāvādī syād anyad dhṛdaye 'nyat tu vācā vadan 
nāvamanyeteti 
avajñānaṃ na kasyacit kuryāt 
gurvādipūjanaṃ nātikrāmet 
na cemaṃ deham yadi kaścit praharec charīre tena saha vairaṃ kuryāt 
kim anena me śarīreṇa naṣṭenānaṣṭena vā tejomayaṃ me śarīraṃ bhavatu iti dhyāyet 
krudhyantaṃ na pratikruddhed ākruṣṭaḥ kuśalaṃ vadet 
saptadvārāvakīrṇāṃ ca na vācam anṛtāṃ vadet 
saptadvārāṇi ca dharmārthau dharmakāmāv arthakāmau kāmārthau kāmadharmau arthadharmau trivarga iti 
atra avakīrṇāṃ vikṣiptām etadviṣayāṃ na vācaṃ vaded anṛtām 
bhedāśrayatvād eteṣām bhedasya sarvasyāsatyatvād anṛtām ity uktam 
kiṃ tarhi mokṣāśrayām eva vadet 
atha vā sapta śīrṣaṇyāḥ prāṇās te vāco dvārāṇi 
atha vā ṣaḍ indriyāṇi buddhiḥ saptamī 
etair gṛhīteṣv artheṣu vāk pravartate 
subvibhaktaya ity anye 
adhyātmaratir āsīno nirapekṣo nirāmiṣaḥ 
ātmanaiva sahāyena sukhārthī vicared iha 
ātmatatvapratividhānāpādānaparam ekāgratvam adhyātmam 
tadratis tadarthacintāpara āsīta 
nirapekṣa ity uktānuvādo viṣayāny ebhyo dharmebhyo 'nuṣṭhānārthaḥ 
nirāmiṣo niḥspṛhaḥ 
māṃsam āmiṣam tena spṛhāṃ lakṣayitvā pratiṣedhas tatrātiśayavatī prāṇināṃ spṛhā 
anyat prāg uktam eva 
na cotpātanimittābhyāṃ na nakṣatrāṅgavidyayā 
nānuśāsanavādābhyāṃ bhikṣāṃ lipseta karhicit 
utpātā divyāntarikṣabhaumā uparāgagrahodayaketūdayadigdāhāvanicalanādayaḥ tatphalaṃ na kathayed bhikṣālipsayā 
nimittaṃ gṛhadausthityādi 
nakṣatravidyā adya kṛttikākarmaṇyāyātrānakṣatram ityādi 
aṅgavidyā hastalekhyādilakṣaṇam 
anuśāsanaṃ rājñas tatprakṛtīnām evaṃ yuktaṃ vartitum etena saṃdhir anena vigrahaḥ idaṃ tvayā kim iti kṛtam idaṃ kiṃ na karoṣīti 
vādo 'bhimānahetukaḥ śāstrārthavipratipattau sādhanadūṣaṇādyupanyāsaḥ 
na tāpasair brāhmaṇair vā vayobhir api vā śvabhiḥ 
ākīrṇaṃ bhikṣukair vānyair āgāram upasaṃvrajet 
ākīrṇam 
yatra bahavo 'nnalābhāya saṃghaṭitās taṃ pradeśaṃ bhikṣārthaṃ varjayet 
kḷptakeśanakhaśmaśruḥ pātrī daṇḍī kusumbhavān 
vicaren niyato nityaṃ sarvabhūtāny apīḍayan 
pātrāṇi vakṣyati 
daṇḍās trayaḥ 
tridaṇḍī hi saḥ 
kusumbhaḥ kamaṇḍaluḥ na mahārajanam 
uttaraślokārdhasyārthaḥ prāg vihita eva 
ataijasāni pātrāṇi tasya syur nirvraṇāni ca 
teṣām adbhiḥ smṛtaṃ śaucaṃ camasānām ivādhvare 
ataijasāni suvarṇādyaghaṭitāni pātrāṇi bhikṣāyā jalasya ca 
nirvraṇāny acchidrāṇi 
adbhir ammātreṇa camasānām iva nirlepatve 
lepasaṃbhave tu tadapanayo 'pi dravyāntareṇa kārya iti grāhyam 
alābuṃ dārupātraṃ ca mṛnmayaṃ vaidalaṃ tathā 
etāni yatipātrāṇi manuḥ svāyaṃbhuvo 'bravīt 
vaidalaṃ vaṃśādividalakṛtam 
yatipātrāṇi bhikṣārthaṃ jalārthaṃ ca 
ekakālaṃ cared bhaikṣaṃ na prajjeta vistare 
bhaikṣe prasakto hi yatir viṣayeṣv api sajjati 
bhaikṣakāryasya bhojanasyaikakālatā vidhīyate na punar bhaikṣacaraṇasyaiva 
dvirbhojanapratiṣedho 'trābhisaṃhitaḥ 
tatra sakṛc caritvā dvitīyasmin kāle śeṣayitvā na bhuñjīta tadartho bhojanapratiṣedhaḥ 
ata evāha na prajajjeta vistara iti 
dvitīyabhojanārthitayā hi vistaraḥ prāpnoti 
ekārāmasya na bhṛtyārthena bhaikṣavistara iti 
hetuṃ bruvan sakṛdbhojane 'pi sauhityaṃ niṣedhati 
vidhūme sannamusale vyaṅgāre bhuktavajjane 
vṛtte śarāvasaṃpāte bhikṣāṃ nityaṃ yatiś caret 
bhuktavanto janā yasmin kāle sa bhuktavajjanaḥ evaṃ vidhūmādayo 'pi 
śarāvāṇāṃ saṃpāta ucchiṣṭānāṃ bhūmau tyāgaḥ sa yadātīto bhavati 
sarveṇaitena prathame pākakāle bhikṣādānāvasaro nivṛtto yadā bhavati tadā bhikṣitavyam ity āha 
vidhūma ityādinā dvitīyapākapravṛttim āha 
sannā musalā avaghātān nivṛttāḥ sthāpitāḥ 
alābhe na viṣādī syāl lābhe caiva na harṣayet 
prāṇayātrikamātraḥ syān mātrāsaṅgād vinirgataḥ 
īdṛśe kāle yadi kutaścin na labhyate tadā viṣādaś cittaparikhedo na grahītavyaḥ 
lābhālābhayor harṣaviṣādau na grāhyau 
prāṇayātrikī prāṇadhāraṇārthā mātrā parimāṇaṃ bhaikṣasya 
anenaitad darśayati 
bhaikṣāsaṃbhave prāṇayātrā phalamulodakādibhir apy aparigṛhītaiḥ kartavyā 
mātrā pātradaṇḍādi tatra saṅgaḥ prayatnenopārjanam tato vinirgato nivṛttaḥ 
akāma iti yāvat 
abhipūjitalābhāṃs tu jugupsetaiva sarvaśaḥ 
abhipūjitalābhaiś ca yatir mukto 'pi badhyate 
abhyarcya yaṃ dadāti so 'bhipūjitalābhaḥ 
taṃ jugupseteti ninded garheta 
ataś ca ninditaṃ na samācaret 
sarvaśaḥ sarvakālam 
ekam apy ahas tādṛśaṃ bhaikṣaṃ na gṛhṇīyāt 
uttare 'rthavādaḥ 
na hi muktasya bandhasaṃbhavaḥ 
alpānnābhyavahāreṇa rahaḥsthānāsanena ca 
hriyamāṇāni viṣayair indriyāṇi nivartayet 
raho nirjano deśaḥ tatra sthānāsane kartavye 
ekārāmatāyāḥ phalam indriyajayo 'nena pradarśyate 
atha vā niṣkutūhalatānenocyate 
yatra bahavo janasaṃghātāḥ strīpuṃsātmakā vicitrābharaṇā dṛśyante na tatra kṣaṇam api tiṣṭhet 
indriyāṇāṃ nirodhena rāgadveṣakṣayeṇa ca 
ahiṃsayā ca bhūtānām amṛtatvāya kalpate 
nirodhaḥ svaviṣayapravṛttipratibandhaḥ 
amṛtatvāya kalpate amṛtatvāya samartho yogyo bhavatīty arthaḥ 
yathā ātmajñānam evam etad apīti darśayati 
avekṣeta gatīr nṝṇāṃ karmadoṣasamudbhavāḥ 
niraye caiva patanaṃ yātanāś ca yamakṣaye 
paramārthabhāvanāprasaṃkhyānam idam ucyate duḥkhātmakasaṃsārasvarūpanirūpaṇam 
kathaṃ nāmāyaṃ pravrajābhaikṣacaryādiśarīrakleśaṃ suhṛtsvajanaputradāradhanavibhavatyāgaduḥkhahetuṃ pariṇamayya virodhataḥ svacchandataś cāviguṇam anuṣṭhāsyati 
manuṣyāṇāṃ gatayo duḥkhabahulāḥ karmadoṣebhyaḥ pratiṣiddhasevanebhyo hiṃsāsteyapāradāryapāruṣyapaiśunāniṣṭasaṃkalpādibhyaḥ samudbhanti 
ihaiva jīvaloke dāridravyādhiparibhavād vā vaikalyādayo gatayaḥ phalopabhogādayaḥ 
amutra niraye narake patanaṃ mūtrapurīṣādyamedhyasthāne kṛmikīṭādijanma 
yamagṛhe ca yātanāḥ kumbhīpākādayaḥ 
tathedam aparam avekṣyam 
viprayogaṃ priyaiś caiva saṃyogaṃ ca tathāpriyaiḥ 
jarayā cābhibhavanaṃ vyādhibhiś copapīḍanam 
avekṣeteti kriyāpadasaṃbhavāt dvitīyā 
priyāḥ putrādayo bāndhavās tair viyogo 'prāptakāle mṛtaiḥ 
apriyaiḥ śatrubhiḥ saṃyogaḥ saṃgrāmādibhiḥ saṃyogaḥ 
jarayā 
caturthe vayasy avasthāviśeṣo jarā tayābhibhavanaṃ śarīrākāranāśaḥ aśaktiḥ indriyavaikalyam kāsaśvāsādivyādhibāhulyam sarveṣām akāmyatā upahāsyatetyādibhir jarābhibhavaḥ 
vyādhibhiḥ prāg api jarasa upapīḍanaṃ keṣāṃcit 
atha mahatī tṛṣṇā evaṃsthitasyāpi bhavati 
evaṃ tarhi idam apratīkāram anicchato 'py utpadyate 
dehād utkramaṇaṃ cāsmāt punar garbhe ca saṃbhavam 
yonikoṭisahasreṣu sṛtīś cāsyāntarātmanaḥ 
prāṇānām utkramaṇam antarvicchedaḥ 
duḥsahā ca sā pīḍā 
garbhe ca saṃbhavaḥ 
tatra nānāvidhaṃ dukhaṃ indriyāṇām anudbhedāt tamorūpatā kukṣisthasya mātṛsaṃbandhināhāreṇa atiśītoṣṇena hīnātimātreṇa vaidyoktā pīḍā 
yonikoṭisahasreṣu sṛtīḥ saraṇāni prāptās tiryakpretakṛmikīṭapataṅgaśvādyāḥ kṣetrajñasya 
nanu ca vibhur antarātmeṣyate nityaś ca 
tasya sakalajagadvyāpinaḥ kuta utkramaṇam kva ca yonisaraṇam 
saṃbhavo'pari garbhe nityasyānupapannaḥ 
ucyate 
asti keṣāṃcid darśanaṃ yathāyam antaḥśarīram aṅguṣṭhamātraḥ puruṣas tiṣṭhati tanmātramanobuddhyahaṃkārātmakaḥ sa yāvatsaṃsāram eti dharmaḥ tasya copacitasya caitanyaśaktir āvirbhavati 
atas tadīyadharmā antarātmana upacaryante 
atha vā tasya bhāvārthā ye prāṇādayas teṣūtkrāmatsu samutkrāmatīty ucyate 
evaṃ saṃbhavo 'pi draṣṭavyaḥ 
punaś caitad dvādaśe vakṣyāmaḥ 
kiṃ bahunā 
adharmaprabhavaṃ caiva duḥkhayogaṃ śarīriṇām 
dharmārthaprabhavaṃ caiva sukhasaṃyogam akṣayam 
adharmāt prabhava utpattiḥ 
duḥkhena yo yogaḥ pīḍānubhavaḥ 
dharma uktalakṣaṇo yaḥ padārthaḥ tataḥ sukhenākṣayena saṃyogaḥ 
etad apy avekṣyam 
pārivrājyaṃ ca mukhyo dharma ity abhiprāyaḥ 
sūkṣmatāṃ cānvavekṣeta yogena paramātmanaḥ 
deheṣu caivopapattim uttameṣv adhameṣu ca 
yogaś cittavṛttisthairyaṃ yathā patañjalinā darśitam 
tenātmanaḥ kṣetrajñasya sūkṣmatām anvavekṣeta 
śarīrādau prāṇādau vā nātmabuddhiḥ kartavyā kiṃ tarhi yogajena jñānātiśayena sarvebhya etebhyo 'ntarbahistattvebhyo vyatirikto boddhavya ity evaṃparam etat 
na tu sthūlādivikalpā ātmanaḥ santi 
yathā cottameṣu devādiśarīreṣv asyopapattiḥ śarīrādhiṣṭhātṛtayā phalopabhogaḥ sarvagatasyāpi sataḥ evam adhameṣu tiryakpretapiśācādiṣu 
ekatvapakṣe paramātmavibhūtaya eva kṣetrajñā iti sthitiḥ 
ataḥ paramātmano gatīr anvavekṣetety uktam 
bhūṣito 'pi cared dharmaṃ yatra tatrāśrame rataḥ 
samaḥ sarveṣu bhūteṣu na liṅgaṃ dharmakāraṇam 
bhūṣitaḥ kusumakaṭakādyābharaṇaiḥ 
dharmaḥ parivrājakasya yad vihitam ātmopāsanādi tad yatnataś caret 
yasminn āśrame yo vihitas taṃ caret 
na tridaṇḍādiliṅgadhāraṇamātrād yatim ātmānaṃ manyeta 
api tu samaḥ sarveṣu bhūteṣu syāt 
rāgadveṣalobhān yatnataḥ parihared iti tātparyam 
na liṅgatyāgena bhūṣaṇābhyanujñānam 
phalaṃ katakavṛkṣasya yady apy ambuprasādakam 
na nāmagrahaṇād eva tasya vāri prasīdati 
kaluṣitam udakaṃ katakavṛkṣaphale nikṣipte prasīdati svacchaśuddharūpatām āpdyate 
kiṃ tu na tasya phalasya nāmagrahaṇena tan nirmalībhavati 
api tv anuṣṭhānam apekṣate 
evaṃ liṅgadhāraṇaṃ phalanāmasthānīyam 
na tāvanmātrāt siddhir yāvad ekārāmatopāsanasarvasamatādidharmo nānuṣṭhitaḥ 
pūrvaśeṣārthavādaḥ 
saṃrakṣaṇārthaṃ jantūnāṃ rātrāv ahani vā sadā 
śarīrasyātyaye caiva samīkṣya vasudhāṃ caret 
yad uktam dṛṣṭipūtaṃ nyaset iti tasya prayojanapradarśanaśloko 'yam 
śarīrasyātyaye 'pi śarīrapīḍāyām api satyāṃ rātrāv ahani vā tṛṇāstaraṇe śayanārtham āstīrṇe 'pi śarīraniṣaṅgo 'navekṣyādṛṣṭvā na kartavyaḥ 
asmin vyatikrame prāyaścittam 
atha vātyantasūkṣmāḥ kecana kṣudrajantavo ye sarve śarīrāvayavasaṃvalanamātreṇaiva naśyanti tadartham idam 
ahnā rātryā ca yāñ jantūn hinasty ajñānato yatiḥ 
teṣāṃ snātvā viśuddhyarthaṃ prāṇāyāmān ṣaḍ ācaret 
jantūn kṣudrajantūn iti draṣṭavyam 
teṣāṃ hiṃsāyāṃ yat pāpaṃ tadviśuddhyartham iti saṃbandhaḥ 
prāṇāyāmā brāhmaṇasya trayo 'pi vidhivat kṛtāḥ 
vyāhṛtipraṇavair yuktā vijñeyaṃ paramaṃ tapaḥ 
brāhmaṇaśabdena jātidharmatām āha 
na parivrājakasyaiva vidhir ayam 
trayo 'pi 
tribhya ūrdhvaṃ phalādhikyam trayas tv avaśaṃ kartavyāḥ 
vyāhṛtayaḥ oṃkārapūrvikāḥ ity atra yā uktāḥ 
praṇava oṃkāraḥ 
tair yuktāḥ 
prāṇāyāmakāla etad dhyātavyam 
ete trividhāḥ kumbhakarecakapūrakākhyāḥ 
tatra ca mukhyasya nāsikyasya ca vāyor bahir niṣkramaṇanirodhena kumbhakapūrakākhyāḥ anucchvāsato bahir nairantaryeṇa vāyor utsargeṇa recako bhavati 
avadhir dvitīyādhyāye nidarśitaḥ 
yadi vā tapasā punar yāvatā kālena na pīḍopajāyate 
dahyante dhmāyamānānāṃ dhātūnāṃ hi yathā malāḥ 
tathendriyānāṃ dahyante doṣāḥ prāṇasya nigrahāt 
dhātavaḥ suvarṇādayaḥ teṣāṃ dhmāyamānānāṃ suvarṇam evāvaśiṣyate 
tathendriyāṇāṃ viṣayadarśane yau prītiparitapau jāyete tayor yat pāpaṃ tasya dāhaḥ prāṇanirodhāt 
prītiparitāpotpattir mumukṣor niṣiddhā 
sā tu śarīriṇaḥ tyaktasaṅgasyāpi yādṛcchikarūpaśabdādyupanatau kayācin mātrayā vastusāmarthyena niyatendriyasyāpy upajāyate 
atas taddoṣanivṛttyarthāḥ prāṇāyāmāḥ 
prāṇāyāmair dahed doṣān dhāraṇābhiś ca kilbiṣam 
pratyāhāreṇa saṃsargān dhyānenānīśvarān guṇān 
prāṇāyāmair ity etat pūrvaślokena darśitam 
apare tv āhuḥ 
doṣā rāgādayas tān dahet 
katham prāṇāyāmair dagdhum ete śakyante 
yuktaḥ pāpasya tair dāhaḥ 
adṛṣṭā ca tasyotpattiḥ śāstralakṣaṇam tathā nivṛttir api 
rāgādayas tu pratyakṣavedyāḥ 
teṣāṃ ca nivartyanivartakabhāvaḥ pratyakṣādivedya eva yukto bhavitum na śāstrīyaḥ 
yadi śāstram evaṃ vaded viramaṇaśīlaṃ nivartayed iti kiṃpramāṇaṃ bhavet 
tasmād rāgādinimittam aśubhācaraṇaṃ doṣaśabdenocyate 
tasya kāryadāhād dāhaḥ 
svarūpato hi svarasata eva karmaṇāṃ kṣaṇikatvān nāśaḥ 
eṣa eva ca dāhaḥ na tv anyasyeva bhasmībhāvaḥ 
evaṃ ca pūrvaślokārthānuvādaḥ 
dhāraṇābhiś ca 
nanu ca kilbiṣaṃ pāpaṃ doṣaś ca tad eva tatraitāvad vaktavyaṃ prāṇāyāmair dhāraṇābhiś ca doṣān dahet 
kiṃ kilbiṣam ity anena 
kilbiṣam iti vāstu kiṃ doṣagrahaṇena 
ucyate 
doṣagrahaṇam avaśyaṃ kartavyam viśiṣṭasya pāpasya prāṇāyāmair dāho yathā vijñāyeta na sarvasyeti 
doṣaśabdena hi rāgādaya ucyante 
atas tannimitta eva pāpe upacāro yathoktaḥ 
evaṃ tarhi tad eva kriyatām kiṃ kilbiṣam ity anena 
pādapūraṇārtham ity adoṣaḥ 
tatrotpannasya pāpasya prāṇāyāmā dahanā ucyante 
dhāraṇās tu doṣānutpattim eva kurvanti 
kāḥ punar etā dhāraṇāḥ 
śamayamādibhir niyamād viṣayadarśanābhilāṣeṇa prakṛṣyamāṇaṃ mano dhāryate tatraiva sthāne niyamyate 
tāś ca viṣayagatadoṣabhāvanā asthisthūṇām ityādyāḥ 
kāntilāvaṇyatāruṇyasaṃsthānaśauryādayaḥ strīṣu dṛśyamānā abhilāṣahetavaḥ 
te ca savikalpaṃ pratyakṣagrāhyāḥ 
vikalpāś ca manodhārāḥ 
ato vikalpāntarair mūtrapurīṣapūrṇaṃ nama iti tasmin viṣayagatadoṣabhāve kaṭakakarpaṭānvitaṃ strīdravyaṃ nāma adhikaṃ prāṇino yat pratnataḥ parihartavyam abhilaṣanti yāpy eṣā sukhaleśabhrāntiḥ sā kṣaṇabhaṅginī tadāsevanena ghorā dīrghakālāś ca yamayātanāḥ  ityādibhiḥ śakyante niroddhum 
etad eva tatprasaṃkhyānam ucyate 
evaṃ bhojanādiṣv api bhāvayitavyam 
yad etac charkarāghṛtapūrahaiyaṅgavīnapāyasādi yac ca bhaikṣaṃ kadannādibhiḥ samam etac charīradhāraṇatayā viśeṣābhāvāt kasyacit prakṛter jihvāgre kṣaṇalavamātravartamānasya viśeṣo yaḥ saviśeṣatayā pratibhāseta gandharvanagaraprakhyo 'yaṃ kṣaṇikāvabhāsaḥ iti 
evam anyatrāpi sparśadoṣo bhāvayitavya ity evam upadiśati 
anye tv āhuḥ 
kauṣṭhyasya vāyor mukhanāsikāsaṃcāriṇaḥ śarīraikadeśāntarhṛdayākāśād abhyāsavaśato dhāraṇaṃ dhāraṇā 
nanu ca prāṇāyāmebhya etāsāṃ sādhāraṇānāṃ ko bhedaḥ 
bāhulalāṭādāv api yathecchaṃ vyāhṛtyādidhyānarahitaṃ dhāraṇā prāṇāyāmā recanenādhikriyanta iti viśeṣaḥ 
anye tu maitrī muditā karuṇā upekṣā etā dhāraṇā iti manyante 
maitrī kṛpā mudopekṣā sarvaprāṇiṣv avasthitā 
brahmalokaṃ nayanty āśu dhyātāraṃ dhāraṇās tv imāḥ 
tatra maitrī dveṣābhāvaḥ na tu suhṛtsnehaḥ tasya bandhātmakatvāt 
kṛpā karuṇā cittadharmaḥ duḥkhitajanadarśanena katham ayam asmād duḥkhād uddhriyet iti samuddharaṇakāmanā 
na tv ahiṃsānugrahayor anārambha ity uktam 
ata etad evam ucyate cittadharmo 'yam abhyasitavyaḥ 
muditā śokavyāvṛttir vyādhyādinimitte duḥkhe narakādibhayaje vā na tu harṣaḥ tasya rāgahetutvāt 
upekṣā viṣaye anugrāhakeṣu upaghāte ca prasiddhaiva 
manaso vāntarhṛdayākāśe brahmacintāparatayā niścalatā dhāraṇā 
pratyāhāreṇa saṃsargam 
indriyāṇāṃ viṣayaiḥ saha saṃbandhas tatra pravṛttiḥ saṃsargaḥ tan dahet pratyāhāraḥ 
tato 'pasaraṇam indriyāṇāṃ pratibandhakaraṇaṃ vā 
āścaryarūpeṇa na kaṭakādau rūpavatstrīsaṃdarśane vā sthagayitavye cakṣuṣī anyatra vā dṛṣṭir upaneyā 
evaṃ sarvendriyeṣu 
evaṃ ca samādhānaṃ yogino 'pratibaddhaṃ bhavati 
dhyānenānīśvarān guṇān 
guṇānt satvarajastamāṃsi 
te cānīśvarāḥ paratantrāḥ cetanādhīnamūrtayaḥ 
puruṣasyānatasya sukhādirahitasya yo 'bhimāno ahaṃ sukhy ahaṃ duḥkhī iti nirguṇasya guṇamanyatābhimānasya guṇapuruṣavivekadhyānena dagdhavyaḥ 
cidrūpaḥ puruṣo nirguṇo guṇamayī prakṛtiḥ ity evaṃ guṇapuruṣavivekaḥ kartavyaḥ 
sa kathaṃ kartavyaḥ 
dhyānena kiṃ punar dhyeyam ata āha 
uccāvaceṣu bhūteṣu durjñeyām akṛtātmabhiḥ 
dhyānayogena saṃpaśyed gatim asyāntarātmanaḥ 
antarātmā antaryāmī puruṣaḥ tasya gatiḥ svarūpaṃ yathāvad vijñeyam 
sukhaduḥkhābhimāno na kevalaṃ manuṣyajanmani kiṃ tarhi uccāvaceṣu nānāvidheṣu bhūteṣu tiryakpretapiśācādiṣv ahaṃ mameti pratyayo 'vidyākṛto nivartyaḥ 
atha vā katham ayaṃ vibhur antarikṣāj jyāyān divo jyāyan ebhyo lokebhyaḥ sarvakāmaḥ sarvarasaḥ sarvagandhaḥ sarvasparśaḥ idam abhyasyato vijighatsor vipipāsor evaṃvidhe 'pi sukhe duḥkhe śarīrasya śarīreṣv asarvabhogatayā so 'haṃ nāma  aho karmaṇāṃ māhātmyam yad ayaṃ sarvātmakaḥ svatantraḥ paratantrīkriyate karmabhiḥ naitāni kariṣye duṣṭasvāmisthānīyāni  bhṛtaka iva karmāṇi pratipālayiṣye 
yathā bhṛtakaḥ kaścit svāminaṃ nibandhenārādhayituṃ praviṣṭaḥ san yaṃ manyate yāvad durādharṣa iva no daṇḍaśīlas tarjanāparaḥ paruṣabhāṣī nainaṃ bhūyaḥ paricariṣyāmi yan mayāsmāt kiṃcid bhṛtyādi gṛhītaṃ tad evāsya karmakaraṇena śodhayāmi evaṃ dhyāyann āsīta 
kṛtānāṃ karmaṇāṃ phalopabhogenāntaṃ yāsyāmi anyāni ca na kariṣyāmi ity evamādi dhyeyam 
tathā kim ete kṣetrajñāḥ paramātmano vibhūtaya uta svatantrāḥ  naivaṃparamātmano 'nyaḥ kaścid asti iti vedāntaniṣevaṇādinā nicitya dhyātavyam 
anye punar āhuḥ 
dhyānaṃ ca yogaś ca dhyānayogam 
tena antarātmanaḥ gatiṃ saṃpaśyen nirūpyopyāsīta gatiṃ dhyānena yogena ca 
atha vā dhyānārtho yogaḥ cittasthair yaṃ tat kṛtvā ātmano gatiṃ saṃpaśyed upāsanābhir anapāyāmṛtādiguṇaviśiṣṭaṃ vedāntābhihitarūpaṃ niṣkalmaṣam abhimukhīkuryāt 
akṛtā asaṃskṛtāḥ śāstreṇātmāno yais tair na śakyaṃ jñātum 
samyagdarśanasaṃpannaḥ karmabhir na nibadhyate 
darśanena vihīnas tu saṃsāraṃ pratipadyate 
anantarasya vidheḥ phalam āha 
samyagdarśanam anantaroktam ātmano yathārthajñānam tena saṃpannaḥ kṛtasākṣātkāraḥ 
karmabhir na nibadhyate 
saṃsāraṃ nānuvartate 
kṛtānāṃ karmaṇāṃ bhogena kṣayād anyeṣām akaraṇāt 
na punar anena kevalāt jñānān mokṣa ukto bhavati 
darśanenādhyātmikena vedāntopadiṣṭena yo virahitaḥ kevalakarmakārī sa saṃsāram eti 
ahiṃsayendriyāsaṅgair vaidikaiś caiva karmabhiḥ 
tapasaś caraṇaiś cograiḥ sādayantīha tat padam 
idaṃ tu jñānakarmaṇoḥ samuccayān mokṣa iti ślokadvayaṃ jñāpakam 
pūrveṇa jñānam uktam 
anena karmāṇy ucyante 
kāni punar vaidikāni karmāṇi yeṣāṃ phalaṃ tat padaṃ prāpnotīty ucyate 
yāni tāvat kāmyāni yeṣāṃ svavidhivākye śrutam eva svargādi phalam 
tadvyatirekeṇa phalāntarakalpanāyām atiprasaṅgaḥ 
saṃkīrṇaphalatāśrayaṇaṃ vānarthakaṃ syāt 
tāvatā ca vākyārthasya samāpter vidhyanapekṣitatatpadaprāptilakṣaṇaphalena kathaṃ saṃbandhaḥ 
śrutenaivānvayinā vidhyarthasaṃpanne 'nyat vidhir nāpekṣate 
atrocyate 
asty evātra vākyāntaram yajñena tad āpnoti iti rahasyādhikāre 
tataś ca saṃyogapṛthaktvāt phaladvayaṃ yuktam 
ataś ca sarveṣām eva kāmyānām avicchinnaphalayogitā paramapadaprāptyarthatā ca na virotsyate 
tatra ca yāgadvayena prayogabhedena svargāpavargau bhavataḥ 
na cātra yajñaviśeṣaḥ śruto yena nityānām etat phalaṃ syān na kāmyānām 
athocyeta 
nityeṣv aśrutatvāt phalāvacchedasyāvirodhāt tadviṣayatā yuktā na kāmyeṣu 
tāvataiva yajñenety asya sarvaviṣayatvalābhād iti cet
kim atra phalaśravaṇena 
kartavyatāniṣṭhāni ca vaidikāni vākyāni 
sā ca kartavyatāntareṇa vaidikaṃ phalapadaṃ yāvajjīvādipadair avagamiteti 
tatrāpi phalasaṃbandho nāpekṣita eva 
kalpyamāno 'dhikatvān naikārthyaṃ yāyāt 
ato yajñeneti vākyam apratiṣṭhamānaṃ vivikte viṣaye sarvaṃ yajñaśabdavācyaṃ nityaṃ kāmyaṃ ca gocarayati 
na caitat phalaṃ kāmyānām apavargakāma ity aśrutatvāt 
etad abhiprāyam evoktam kāmātmatā na praśastā iti 
mahābhārate 'pi mā karmaphalahetur bhūr mā te saṅgo 'stv akarmaṇi iti 
ataś ca bhedagrāhapariveṣṭitāntaḥkaraṇasya tṛṣṇāvidyāvato 'nirmuktāhaṃkāramamakārasyābhisaṃhitaparimitaphalaprāptiḥ 
itarasya tv anabhisaṃdhāyaphalaviśeṣacoditatvāt kartavyam iti buddhyā vartamānasyāparimitaniratiśayānandarūpabrahmāvāptiḥ 
na caitac codanīyam ekasaptaśataṃ kratavo yāvanto vā teṣāṃ sarveṣām anuṣṭhānasyāśakyatvād anārambhopadeśatā syāt iti 
yato darśanasaṃpattyaivātrānuṣṭhānasaṃpattiḥ 
ata evoktam samyagdarśanasaṃpannaḥ iti 
sarve ca kratavo darśanasaṃpādanīyāḥ 
tathā coktam jñānenaivāpare viprā yajante iti 
atha vā yāṃl lokān etīty avacchedanirdeśaḥ svargakāmaḥ putrakāma iti 
atītānādibhedagrahavāsitāntarātmāno dṛṣṭaphalalobhenāsatyenaiva pradhāne puruṣārthe pravartante 
yathā bālaḥ puṣṭyarthe auṣadhe śikhā te vardhiṣyate ity asatyayaiva śikhāvṛddhyā pravarttyata iti kecit 
aparaṃ matam 
nityāny atra karmāṇy abhipretāni 
tāny akriyamāṇāni pratyavāyahetutayā pratibandhakāni 
atas tair anuṣṭhīyamānair asati pratibandhe uktaṃ vaidikaiś caiva karmabhir iti 
yady api tāni na mokṣārthatayā coditāni 
ugrair atyantaṃ śarīratāpahetubhiḥ 
tasya brahmaṇaḥ 
padaṃ sthānaṃ brahmalokam 
sādhayanti svīkurvanti 
atha vā tadīyapadaṃ yādṛśas tasyādhikāraḥ sarveśvaratvaṃ svātantryaṃ tadrūpaprāptir iti yāvat 
asthisthūṇaṃ snāyuyutaṃ māṃsaśoṇitalepanam 
carmāvanaddhaṃ durgandhi pūrṇaṃ mūtrapurīṣayoḥ 
vairāgyajananam etat 
tiṣṭhantu tāvat kṛmikīṭapataṅgādiśarīrāṇi jalaukobhūmisvedajādīnām 
yad idaṃ mānuṣaśarīraṃ spṛhaṇīyatvenābhipretam yat pātāśaṅkino nityabhītā manuṣyās tan mūtrapurīṣakuṭīgṛhakam iva 
tad idānīṃ kuṭīgṛhakena nirūpayati 
asthīni sthūṇā iva 
tair avaṣṭabdham 
snāyunā baddham 
māṃsaśoṇitābhyām upari digdhalepanam 
upari dehacarmaṇā avanaddham 
atha vā tata upari ācchāditam 
pūrṇaṃ mūtrapurīṣayoḥ 
odanasya pūrṇa itivat ṣaṣṭhī 
jarāśokasamāviṣṭaṃ rogāyatanam āturam 
rajasvalam anityaṃ ca bhūtāvāsam imaṃ tyajet 
jarā ca carame vayasi śarīrāpacayahetur avasthāviśeṣaḥ 
āturaṃ nityagṛhītaṃ rogaiḥ 
rajasvalaṃ spṛhayālu sarvapadārtheṣu tadasampatyāṃ ca mahadduḥkhaṃ sarvasmin soḍhe apratīkāram anivartyam 
ata etad avekṣya tyajed idaṃ śarīram 
bhūtānāṃ bhūvikārāṇāṃ medomajjāśleṣmamūtraśukraśoṇitānām ayaṃ vāsas te hy atra vasanti nātmano 'yaṃ vāsaḥ sarvagatatvāt tasya 
atas tṛṣṇā śarīre na kartavyā 
nadīkūlaṃ yathā vṛkṣo vṛkṣaṃ vā śakunir yathā 
tathā tyajann imaṃ dehaṃ kṛcchrād grāhād vimucyate 
yas tāvad ayaṃ kuṭīrūpako dehas tasya dṛṣṭānte nadīkūlaṃ vṛkṣa iti 
na svecchayāgnipreveśādinā tyaktavyaḥ kiṃ tu tṛṣṇā tatra na kartavyā 
anuddiṣṭapūrva āpātas tadā bhaviṣyati karmakṣayāt vṛkṣasyeva kūlasthasya 
yad uktam nābhinandeta maraṇam iti 
yas tu labdhajyotir vaśīkṛtaprāṇasaṃcāro mohavikāranigṛhītamanās tena pūrvam utkramaṇaṃ kartavyam 
yathā śakunir vṛkṣaṃ tyajati 
grāha iva grāhaḥ duḥkhahetutvasāmyāt 
tad āha kṛcchrāt prāptipūrvakasyāpi yāvaccharīraṃ vastusāmarthyād bhavaty eva kṛcchram 
pūrvavipratipattāv etad ucyate 
priyeṣu sveṣu sukṛtam apriyeṣu ca duṣkṛtam 
visṛjya dhyānayogena brahmābhyeti sanātanam 
prītiparitāpakṛtaś cittasaṃkṣobho harṣaśokādilakṣaṇo 'nenopāyena parihartavyaḥ 
yat kiṃcit priyaṃ karoti tan mama sukṛtasya viśeṣyate tasyedaṃ phalam naiṣa kartā mama snehabuddhyā priyam na cāyaṃ me śātravaṃ śaknoti kartuṃ duṣkṛtaṃ pīḍākaram ity evaṃ vimṛśya dhyānayogena citte bhāvayet 
ato 'sya na priyakāriṇi rāgo nāpriyakāriṇi dveṣo jāyate 
evaṃ kurvāṇaḥ sanātanaṃ śāśvataṃ brahmābhyeti abhimukhaṃ prāpnoti 
acirādipathena na vyavadhīyate 
śāśvatagrahaṇād anāvṛttiḥ pratīyate 
yadā bhāvena bhavati sarvabhāveṣu niḥspṛhaḥ 
tadā sukham avāpnoti pretya ceha ca śāśvatam 
cittadharmopadeśo 'yam 
na spṛhā kāryābhipretavas tūpādānaparihāreṇa nispṛhatvam api tu tatkāraṇatyāgena 
bhāvaś cittadharmo vātmano vābhilāṣalakṣaṇaḥ 
sarvabhāveṣu 
padārthavacano dvitīyo bhāvaśabdaḥ 
sarvagrahaṇenāvaśyakartavyeṣv api pānabhojanādiṣu śarīrasthitihetuṣv abhiṣvaṅgo niṣidhyate na punar icchā 
sā hy asya bhāvinī vastusāmarthyajā bubhukṣā pipāsā ca 
bhinnā cecchā spṛhātaḥ 
rāgānubandhinī dainyanimittā spṛhā 
icchā tu bhojanādau bhuktapītāhārapariṇāmasamanantaraṃ svayaṃ upajāyate 
anena vidhinā sarvāṃs tyaktvā saṅgāñ chanaiḥ śanaiḥ 
sarvadvandvavinirmukto brahmaṇy evāvatiṣṭhate 
saṅgāṃs tyaktvā sarvān 
gavāśvahastihiraṇyadāsabhāryākṣetrāyatanādiṣu mamedam iti buddhiḥ saṅgaḥ 
tattyāgād ekārāmatāyāḥ parigrahaṇena ca 
enaṃ prathamam upāśrityainaṃ prādhānyena tato 'nena vidhinā pūrvoktena kriyākalāpena bāhyādhyātmikenānuṣṭhitena brahmaṇi cidrūpe 'vatiṣṭhate 
na karmāṇi badhnanti 
sarvadvandvaiḥ śubhāsubhakarmārthaiḥ sukhaduḥkhair vinirmukto bhavati 
dhyānikaṃ sarvam evaitad yad etad abhiśabditam 
na hy anadhyātmavit kaścit kriyāphalam upāśnute 
dhyāne sati bhavati dhyānikam 
dhyāne kriyamāṇe labhyate 
kiṃ tat 
yad etad anantaram abhiśabditam uktam ābhimukhyena na tātparyeṇa pratipāditam 
sukṛtaduṣkṛtayos tayoḥ priyāpriyahetutvanyāsaḥ 
puruṣasya yad apriyakartṛtvaṃ taj jvarasyeva pīḍāhetutvam agner iva durupasarpaṇadagdhṛtvam 
yathā nāgnidagdho 'gniṃ dveṣṭi evaṃ puruṣam apy apriyakāriṇaṃ manyeta na pratiṣeddhā syāt etac ca dhyāne sati ekāgre citte bhavati 
sarvakālam etad dhṛdayenābhyasitavyam 
yathā sukhaduḥkhe ime karmaṇaḥ phalam 
na rājā sukhasya grāmāder datā api tu madīyāyāsena prathamopasarpaṇalābhaḥ 
pūrvakṛtaṃ puṇyaṃ karma dātṛ na rājā 
evaṃ daṇḍo nodvejayitā karmāṇi mām udvejayanti na rājā nāpi śakto 'nyaḥ kaścit 
etat sarvadā dhyātavyaṃ cintayitavyam 
yad api saṃsāravairāgyajananāyoktam asthisthūṇam ityādi tad api nityaṃ bhāvanīyam 
na hy anadhyātmavit 
adhyatmaṃ cittam atrocyate 
yad etad abhiśabditaṃ na vetti na niścinoti nābhyāsena bhāvayati 
sa na kriyāphalam upāśnute 
parivrājakasya yā baikṣacaryā kriyā grāmaikarātravāsādiś ca na tatphalaṃ mokṣākhyaṃ labhate 
yāvad asthisthūṇādibhāvanayā bhāvenaiva nirabhilāṣatā sarvatra notpannā yāvac ca karmasu phalanyāsena rāgadveṣaprahāṇaṃ na kṛtam ity arthaḥ 
tac ca nityaṃ yadā evaṃ cittaṃ pujyate tadā bhavati nākasmād iti 
atha vā brahmany evāvatiṣṭhate iti etasya yad etad abhiśabditam iti parāmarśaḥ 
brahmaṇy avasthānaṃ dhyānikam na tu kriyānuṣṭhānamātralabhyam 
kiṃ tad dhyeyam ity ata āha na hy anadhyātmavid iti 
ātmānam adhikṛtya yo grantho vedāntādiḥ so 'dhyātmam na veda 
atha vātmany adhi yo nirvṛttas tad adhyātmam yathāyam ātmā dehendriyamanobuddhiprāṇādivyatiriktaḥ neṣāṃ nāśe naśyati kartā karmaṇāṃ bhoktā tatphalānām bhedagrāhākṛṣṭasya sarvam etad bhavati 
yadā tv ayam apahatapāpmā na doṣair na kāryaiḥ spṛśyate ekatvād eṣa eva sarvam idam na tato 'nyad vyatiriktam asti 
prabhāsamātraṃ pṛthaktvam 
harisavarṇasodakādikā upaniṣado yo na veda dhyānenaikāgrayā saṃtatayā matyā na dārḍhyam utpādayati sa na yathoktaṃ kriyāphalaṃ labhate 
ata ātmā vedāntābhihitasvarūpo nityam āhāravihārakālaṃ varjayitvā dhyeya iti ślokārthaḥ 
atha vā yady api pravrajyādhikāras tathāpi gṛhasthasyāpi kriyāphalagraheṇa nirdeśaḥ yadi kriyāpradhānaḥ 
ata etad uktaṃ bhavati 
yady apy agnihotrādīni karmāṇi kurvate gṛhasthāḥ rahasyavidyāvidaś ca na bhavanti yā vidyāḥ karmasūpaviṣṭā udgīthā atha vā yāvatī udgītham anvayante ityādinā tena nipuṇāḥ karmakāṇḍajñā api na tataḥ paripūrṇaphalaṃ cirakālabhāvi labhante 
eṣo 'rtho vajasaneyake chāndogye ca śrutidvaye nidarśitaḥ 
yo vā etad akṣaraṃ gārgy aviditvā yajate juhoti tapas tapyate bahūny api varṣasahasrāny antavad eva tad bhavati iti tathā yad eva vidyayā karoti śraddhayā upaniṣadā tad eva vīryavattaraṃ bhavati chandogyoktam 
yas tu yathoktām adhyātmopadiṣṭāṃ vidyāṃ viditvā karoti tasyaiva phalātiśayaḥ 
uktaṃ ca tad ya itthaṃ vidur ya ime 'raṇye śraddhā tapa ity upāsate iti 
yam abhisaṃbhavati ityādivijānatāṃ karmakāriṇām arcirādimārgeṇa brahmalokaprāptim eṣāṃ śrutir āha 
evam ātmajñānārthaṃ dhyeye vihite vedajapo na prāptaḥ tatsādhanatayātas taṃ vidhatte 
adhiyajñaṃ brahma japed ādhidaivikam eva ca 
ādhyātmikaṃ ca satataṃ vedāntābhihitaṃ ca yat 
japamātram asyābhyanujñāyate na punar gṛhasthādivad abhyāsārtham adhyayanam 
yajñeṣv adhi adhiyajñaṃ vidhāyakaṃ brāhmaṇam 
ādhidaivikam adhidaivaṃ bhavaṃ devatāprakāśakamantrāḥ 
teṣām eva viśeṣa ādhyātmikam iti 
ahaṃ manur abhavam ahaṃ rudrebhiḥ ityādi 
vedānta iti yad abhihitaṃ tad api karmajñānasamuccayaṃ brahmatvāya darśayati 
idaṃ śaraṇam ajñānām idam eva vijānatām 
idam anvicchatāṃ svargam idam ānantyam icchatām 
idam iti vedākhyaṃ brahmācaṣṭe 
so 'pi brahmaiva 
tathā coktam 
dve brahmaṇī veditavye śabdabrahma paraṃ ca yat 
śabdabrahmaṇi niṣṇātaḥ paraṃ brahmādhigacchati  iti 
adhyayanaṃ vijñānam tadarthānuṣṭhānena niṣṇātatā 
pūrvasya vidher ayam arthavādaḥ 
ajñānām atadarthavidāṃ japādiṣv adhikāreṇa 
tathā ca bhagavatā vyāsena siddhir jāpakānāṃ darśitā 
atha vā ajñā anātmajñāḥ śāstrānavagatātmatatvā api tadupāsanāparā alabdhacittasthairyās teṣāṃ vedaḥ śaraṇam 
japena karmānuṣṭhānena tāvatyā ca vidyayā 
narakeṣu kīṭapataṅgādiyoniṣu cānupapatteḥ 
idam eva vijānatām 
kathaṃ punar viduṣāṃ śaraṇam ata āha 
idam anvicchatāṃ svargam 
etāvad ete karmakāṇḍajñā ātmany alabdhamanaḥpratiṣṭḥā vā teṣāṃ karmānuṣṭhānāt svargādiphalaṃ labhyate 
itare tyaktasaṅgāḥ prakṣīṇarāgādidoṣā jñānātmatattvopāsanāparās teṣām ānantyam apunarāvṛttir iti 
sarveṣāṃ veda eva śaraṇam nānyaḥ panthā astīty arthaḥ 
anena kramayogena parivrajati yo dvijaḥ 
sa vidhūyeha pāpmānaṃ paraṃ brahmādhigacchati 
krameṇa yogo 'nuṣṭhānam 
ātmajñānakarmaṇoḥ samuccaye yaḥ krama uktaḥ tena ṛṇāpākaraṇaṃ kṛtvety arthaḥ 
vidhūya pāpmānam aśva iva romarajāṃsi tathaivātmavidyayā 
yathoktam yathā puṣkarapalāśa āpo na śliṣyanty evam etadvidi pāpaṃ karma na śliṣyati iti 
paraṃ brahmādhigacchati 
tadrūpaḥ saṃpadyate nivṛttabhedagraha iti vidyāśramaphalavidhiḥ 
eṣa dharmo 'nuśiṣṭo vo yatīnāṃ niyatātmanām 
vedasaṃnyāsikānāṃ tu karmayogaṃ nibodhata 
vedasya saṃnyāsaḥ tyāgaḥ sa eṣām astīti vedasaṃnyāsikāḥ 
vedaśabdena yāgahomādeḥ karmaṇas tyāga ucyate na punar japatyāgaḥ 
ātmacintanaṃ tu vihitam eva 
kevalaṃ dhanasādhyāḥ śarīrakleśasādhyāś ca tīrthayātrādaya upavāsādayaś ca niṣidhyante 
yāni tv ātmaikasādhanasādhyāni saṃdhyājapādikarmāṇi teṣām aniṣedhaḥ 
tad etat svasthāna eva darśayiṣyāmaḥ 
ādyenārdhena pravrajyāśramopasaṃhāraḥ 
uttareṇa vedasaṃnyāsikasya karmopadeśapratijñā 
brahmacārī gṛhasthaś ca vānaprastho yatis tathā 
ete gṛhasthaprabhavāś catvāraḥ pṛthag āśramāḥ 
sarve 'pi kramaśas tv ete yathāśāstraṃ niṣevitāḥ 
yathoktakāriṇaṃ vipraṃ nayanti paramāṃ gatim 
nanu ca saṃnyāsikakarmāṇi vakṣyāmīti pratijñayāśramānukramaṇam aprakṛtam 
kecid āhur na saṃnyāsa āśramāntaram atraivāntarbhāvo 'syeti darśayitum 
sa ca kasmin 
gṛhasthe 'ntarbhāvitaḥ 
gṛhe hi vāsas tasya 
anyais tu pravrajyāyām saṅgatyāgasāmānyāt 
ato nāsyāntarbhāve prayojanaṃ puruṣadharmair yatidharmaiś ca na yāgādāv adhikariṣyati vaiśeṣikaiś ca svaśabdavidhānāt 
anāśramitvāt saṃvatsaram anāśramī iti prāyaścittaprasaṅgād iti cet vacanenaivāsyā vyavasthāyā viditatvāt kutaḥ prāyaścittaprāptiḥ 
tasmād gṛhasthāditulyatayā saṃnyāsikaṃ praśaṃsitum āśramāntarasaṃkīrtanam 
tac ca samuccayaṃ draḍhayitum 
gṛhasthānām avasthitir eṣām ity arthaḥ 
gṛhasthaḥ prabhavaḥ sthitihetur eṣām iti vigrahaḥ   
sarveṣām api caiteṣāṃ vedaśrutividhānataḥ 
gṛhastha ucyate śreṣṭhaḥ sa trīn etān bibharti hi 
idam ayuktaṃ vartate 
vedaśāstraśrutyā gārhasthasya vidhānaṃ pratijñāyate itareṣāṃ ca bhartavyatvam 
gārhasthasya pratyakṣaśrutividhānenaivāśramāntarāṇāṃ sadbhāvaḥ 
saṃnihitatapaḥsmṛtibhyo balīyasī śrutiḥ 
athocyeta naivāyam abhisaṃbandhaḥ kriyate vedaśrutyāvidhānād iti 
ayam abhisaṃbandhaḥ 
saty api caitasmin vidhāne gṛhasthasya śraiṣṭhyaṃ tadbharaṇanimittaṃ sa trīn etān ity anena pratipādyate tatra vaktavyaṃ katham āsramāntarāṇāṃ śrutatvāt  śrautatve ca spaṣṭeyaṃ smṛtir virudhyate pratyakṣavidhānād gārhasthyasya ityādinā 
na ca saṃbandhāntarasaṃbhavaḥ 
athocyeta gṛhī bhūtvā vanī bhavet vanī bhūtvā pravrajet iti jābālaśrutim apekṣya sarvāny eva śrutānīti smṛtivirodhas tāvad aparihṛta eva 
kiṃ ca naiṣā śrutir vidhātrī 
na hy etat śrutam evaṃ vane vā vihartavyam imāni vanasthenaiva karmāṇi kartavyānīmāni pravrajitena iti yathādānāt prabhṛty ā carameṣṭi sarvaṃ gṛhasthakarma pratyakṣam uktaṃ naivam āśramāntarāṇām 
kevalaṃ nāmamātraṃ śrūyate gṛhī bhūtvā ityādi 
tasmāt pūrvāparaviruddhaṃ gārhasthyamūlam āśramāṇām ivopadiśyate 
atrocyate 
satyam ādhānāt prabhṛti gṛhakarmāṇi pratyakṣaśrutāni kṛtadāraparigrahasya 
tatra vivāhe prayuktinirūpanāt kiṃ karma śrutibhiḥ prayujyate 
agnihotrādibhiḥ svāhādhikāraḥ śruteḥ athāpatyotpattividhinā uta dṛṣṭena puruṣārthena 
nanu rāgaḥ strīmātraṃ prayuṅkte na vivāham 
yena vinā yan na niṣpadyate tat tasya prayojakam iti nyāyaḥ 
rāgiṇāṃ ca strīmātreṇa gṛhyakarmanirvṛttiḥ 
kim iti vivāham apekṣeran 
satyam 
yadi vacanāntare strīmātre gamanaṃ niṣiddhaṃ syāt 
samāne 'pi sarvatra vedādhigame śāstrato gamyāgamyavivekaḥ 
ataś ca dhīraprakṛtīnāṃ na vivāham antareṇa svārthasaṃpattir iti yuktaiva vedasya prayojakāśaṃkā 
yady evaṃ sarvasya na prayojakāni santi 
sarveṣāṃ tasmin saty arthanivṛttau kiṃ tena nirūpitena 
yo 'sti vivāhaprayojakaḥ so 'stu 
āśramāntarāṇi pratyakṣavidhāne gārhasthasya katham upapadyanta ity etadadhikṛtā vivāhaprayukticintā tu kenāṃśena saṃgacchate 
ucyate 
yāvad uktaṃ sarveṣām arthasiddhir iti 
satyam 
ekena prayuktāv anyasya prasaṅgād upakārasiddhau na pṛthakprayoktṛtvakalpanā 
yathā vrīhayaḥ puruṣārthena jīvanena prayuktāḥ karmasu viniyujyante 
na karmaṇi dhanārjanaṃ prayujyate 
yathā vā vidyā saty apy vaidasyānadhikāre na prayujyate svādhyāyavidhinaiva tatsiddheḥ 
evam iha kāmataḥ pravṛttisiddher na karmaśrutayaḥ prayoktavyāḥ 
tenākṛtavivāham api kṛtyakarmavidhaya upapatsyante 
ataś ca yo brahmacarya eva kathaṃcit paripakvakaṣāyaḥ sa na vivakṣate 
tataḥ sa dvitīyatvābhāvān nādhikariṣyate 
ataś ca śrauteṣv anadhikārāt tādṛśasyāśramāntaratāpatsyeta 
anye manyante 
nāyaṃ dhanatulyo vivāhaḥ 
yathā dhanena vinā jīvanam anupapannam iti sa vai jīved dhanataḥ evaṃ na striyam antareṇa jīvanābhāva ity ata eva na dṛṣṭaṃ niyaminaḥ prayojanaṃ saṃbhavatīti dharmādhikārārtho 'pi prayukto vivāhaḥ 
avaśyaṃ caitad evaṃ vijñeyam adhikārotpattyarthe yatnaḥ kartavya iti 
itarathā hi kṛtotsargasyāśucitvād adhikārāpanaye jananādi śuddhakālāvasthe ca saṃpādayato na nityakarmātikramaḥ syāt 
tataś ca kenārthena mṛtādiśuddhau kleśam ādadhyāt 
tad api vihitam eveti cet evaṃ tāvanmātrasyātikramo na punar vidhisahasrasya 
athocyeta kasya punar vidher ayaṃ vyāpāro yadadhikṛtatvasaṃpattyartham adhikṛtaḥ syām iti puruṣeṇa yatnaḥ kartavya ity upadiśati 
etāvad agnihotrādividhayas te yasyāmnāyas tadviṣayāṃ kartvyatāṃ gamayanti na tv agnīnām utpattiṃ prajuñjate 
agnayo 'pi kāmyeṣu lipsayā pravartamānena tadadhikārasiddhyartham adhīyate 
tathā hi teṣu jāteṣv āhitāgnitve yāvajjīvaśrutayaḥ 
bhāryāvataś cādhāne 'dhikāraḥ 
yathaivādhikāriṇam ātmānaṃ kartum agnīn ādhatte evaṃ bhāryām apy upayacchate 
ato na kasyacid vidher artho vihito yadi nāgnihotrādiṣv adhikāro janayitavyaḥ 
na ca vivāhavidhir eva svārthakartavyatām avagamayati nityāgnihotrādiśrutivat saṃskārakarmatvād adhikāraśravaṇabhāvāc ca 
atra pūrve vadanti 
ṛṇatrayāpākaraṇaśrutir asti jāyamāno vai brāhmaṇas tribhir ṛṇavā jāyate ityādi 
eṣā śrutir jātamātranibandhanā 
na cātra janma dvitīyam upanayanākhyam abhipretam prāk tatas tiryaksamānadharmatvāt 
janmani sati yāvatā kālenādhikārāvagamo bhavati tad eva ṛṇaśrutyā parigṛhyate 
tataś ca viduṣaḥ sataḥ saty adhikāre yaḥ kanyāṃ yācamāno na prāpnuyād yāvat sarvataḥ palitas tasya vānaprasthādāv adhikāraḥ 
sa hy etan niścinoti  yauvana eva kanyā sarvathā yācate kathayanty anye  kṛṣṇakeśasyaivādhānaṃ śrutam bhāryāmaraṇaṃ varjayitvā na sarvataḥ palitenādhātavyam iti śrutyarthaṃ vyācakṣate 
karmasaṃbandhād gṛhasthaḥ śreṣṭhaḥ 
ata āśramasyaiva śraiṣṭhyam uktaṃ bhavati 
trīn etān iti 
idam aparaṃ śraiṣṭhyakāraṇaṃ yad anyeṣām āśramāṇāṃ bharaṇam 
tad uktam jñānenānnena ca iti 
eṣa evārtho dṛṣṭāntena dṛḍhīkriyate 
yathā nadīnadāḥ sarve sāgare yānti saṃsthitim 
tathaivāśramiṇaḥ sarve gṛhasthe yānti saṃsthitim 
nadyo gaṅgādayaḥ 
bhidyādayo nadāḥ 
kenacid ādārasaṃniveśabhedena rasabhedena ca nadīnadayor nirdeśabhedaḥ 
ekatvavidhānaṃ tu rūḍhyā 
liṅgabhedo bhāryādāraśabdavat 
saṃsthitir āśrayaḥ 
samudro yathā sarvajalāśraya evaṃ gṛhasthaḥ sarvadharmān adhikṛtavān 
caturbhir api caivaitair nityam āśramibhir dvijaiḥ 
daśalakṣaṇako dharmaḥ sevitavyaḥ prayatnataḥ 
vakṣyamāṇopanyāsārthaḥ ślokaḥ 
daśalakṣaṇāni yasyeti bahuvrīhiḥ 
lakṣaṇaṃ svarūpam 
sevitavyaḥ sarvakālam anuṣṭheyaḥ 
uktānām apy eteṣāṃ pradhānatvāya punarvacanam 
jñānakarmasamuccayapakṣaś cānena punarvacanena dṛḍhīkṛtaḥ 
dhṛtiḥ kṣamā damo 'steyaṃ śaucam indriyanigrahaḥ 
dhīr vidyā satyam akrodho daśakaṃ dharmalakṣaṇam 
dhṛtyādaya ātmaguṇāḥ 
tatra dhṛtir nāma dhanādisaṃkṣaye satvāśrayaḥ 
yadi kṣīṇaṃ tataḥ kiṃ 
śakyam arjayitum iti 
evam iṣṭaviyogādau saṃsāragatir iyam īdṛśīti pracalataś cittasya yathāpūrvam avasthāpanam 
kṣamā aparādhamarṣaṇam 
kasmiṃścid aparāddhari pratyudvejanānārambhaḥ 
damaḥ anauddhatyaṃ vidyāmadādityāgaḥ 
asteyaṃ prasiddham 
śaucam āhārādiśuddhiḥ 
indriyasaṃyama apratiṣiddheṣv viṣayeṣv aprasaṅgaḥ 
dhīḥ samyagjñānaṃ pratipakṣasaṃśayādinirākaraṇam 
vidyātmajñānam 
karmādhyātmajñānabhedena dhīvidyayor bhedaḥ 
etat paunaruktyatayā dhīvidyeti paṭhanti 
tan na samyak bhedasya darśitatvāt 
anyat prasiddham 
akrodhaḥ utpatsyamānasyānutpattiḥ 
kṣamā kṛte 'py apakāre 'pakārānārambhaḥ 
daśa lakṣaṇāni dharmasya ye viprāḥ samadhīyate 
adhītya cānuvartante te yānti paramāṃ gatim 
pūrvasya vidheḥ phalakathanam 
adhyayanāt phalaśrutir anuṣṭhānaśrutyarthā 
daśalakṣaṇakaṃ dharmam anutiṣṭhan samāhitaḥ 
vedāntaṃ vidhivac chrutvā saṃnyased anṛṇo dvijaḥ 
saṃnyased anṛṇaḥ 
yadā ṛṇatrayam apākīrṇaṃ tadā saṃnyāsa ity evamartham etat 
samānakāle pravrajyāyāṃ nādhikriyate 
evaṃ saṃnyāse 'pi 
vedāntān vidhivat 
aviditavedāntārthasya nāsti saṃnyāsaḥ 
yady api svādhyāyavidhyanuṣṭhānākṣiptaṃ karma vidhiśāstravad vedāntajñānam api svādhyāyaśabdavācyatvāviśeṣāt tathāpi vedāntānāṃ punar upanyāso veśeṣārthaḥ 
tatpareṇa bhavitavyam 
atha saṃnyased iti kaḥ śāstrārthaḥ 
ko 'yaṃ saṃnyāso nāma 
mamedam iti parigrahatyāgaḥ 
nanu vedasaṃnyāsikāḥ ity uktam 
tatredaṃ pratīyate vedasya vedārthasya vā saṃnyāsaḥ na ca vaidikakarmasiddhyarthā ye pratigrahādayas teṣāṃ saṃnyāsaḥ 
idam ānantyam icchatām ity adhyayanasya jñānaprādhānye 'pi vihitatvāt 
agnihotrādīnāṃ tu dravyasādhyatvād asati mamakāre tyāga eva 
sa cāyaṃ dharmāpādako mṛtabhāryasya paraniṣṭhasya vā kṛtasaṃpratividhānasya 
vājasaneyake hi paṭhyate yadā praiṣyan manyate 'tha putram āha ityādi 
agnisamāropaṇaṃ ca tadā vihitam ajīrṇasya ca jarayā ha vā etasmān mucyate ity āmananti 
yāni cādravyasādhyāni saṃdhyopāsanādīni nityāgnihotrādīni teṣām aniṣedhāt tatra ā antyād ucchvāsād adhikāraḥ 
saṃnyasya sarvakarmāṇi karmadoṣān apānudan 
niyato vedam abhyasya putraiśvarye sukhaṃ vaset 
vedam abhyaseti vedasyātyāgam āha 
darśitam etat 
abhyasyann iti śatṛpratyayāntapāṭho vā 
putraiśvarye sukhaṃ vaset 
putragrahaṇam utapannasya putrasya 
anyo 'pi yas tatsthānaḥ paurādis tatrāpi yukto gṛhāntaranyāsa ity āhuḥ 
evaṃ saṃnyasya karmāṇi svakāryaparamo 'spṛhaḥ 
saṃyāsenāpahatyainaḥ prāpnoti paramāṃ gatim 
svakāryam ātmopāsanaṃ paramaṃ pradhānam asyeti svakāryaparamaḥ 
aspṛhaḥ manasāpi spṛhā na kvacit kartavyā 
eṣa vo 'bhihito dharmo brāhmaṇasya caturvidhaḥ 
puṇyo 'kṣyaphalaḥ pretya rājñāṃ dharmaṃ nibodhata 
caturvidho dharmaś cāturāśramyam 
brāhmaṇasya sarvam etad vihitam 
nanu ca evaṃ gṛhāśrame sthitvā vidhivat snātako dvijaḥ iti dvijagrahaṇam upakrame śrutam 
tasya cānupajātavirodhitvāt traivarṇikārthitā niścitā 
ataś cedaṃ brāhmaṇagrahaṇaṃ traivarṇikapradarśanārtham eva yuktam 
yady ekavākyatopakramopasaṃhāryor na syāt tadā naivaṃ syāt 
ekavākyatve tu balavad upakramārthaḥ śakyaḥ pratipattum 
kṛtsnavākyaparyālocanayā yo 'rthaḥ sa niścīyate 
ato dvijagrahaṇaṃ brāhmaṇaparatayopasaṃhartavyam 
asti brāhmaṇasya dvijātitvam na tu sarveṣu dvijātiṣu brāhmaṇyam 
atrāpi dvijaśabdārthe saṃbhavati nanvayini lakṣaṇā nyāyyā 
tathā ca mahābhārate śūdrasyāpi traya āśramāḥ śrūyante śuśrūṣākṛtakṛtyasya iti upakramya āśramā vihitāḥ sarve varjayitvā nirāmiṣam 
pārivrājyam ity ārthaḥ 
naivaṃ tasyāyam arthaḥ sarva āśramās tu na kartavyāḥ 
kiṃ tarhi śuśrūṣayāpatyotpādanena ca sarvāśramaphalaṃ labhate 
dvijātīn śuśrūṣamāṇo gārhasthyena sarvāśramaphalaṃ labhate parivrājakaphalaṃ mokṣaṃ varjayitvā 
ato brāhmaṇadharma eva cāturāśramyam iti siddham 
iti mānave dharmaśāstre bhṛguproktāyāṃ saṃhitāyāṃ
ṣaṣṭho 'dhyāyaḥ 
iti bhaṭṭavīrasvāmisūnor bhaṭṭamedhātithikṛtau
manubhāṣye ṣaṣṭho 'dhyāyaḥ 
atha saptamo 'dhyāyaḥ
rājadharmān pravakṣyāmi yathāvṛtto bhaven nṛpaḥ 
saṃbhavaś ca yathā tasya siddhiś ca paramā yathā 
dharmaśabdaḥ kartavyatāvacana ity uktam 
yad rājñā kartavyaṃ tad idānīm ucyata iti pratijñā 
kartavyaṃ ca dṛṣṭārthaṃ ṣāḍguṇyādi adṛṣṭārtham agnihotrādi 
tatreha prādhānyena dṛṣṭārtham upadiśyate 
tatraiva ca rājadharmaprasiddhiḥ 
rājaśabdas tu neha kṣatriyajātivacanaḥ kiṃ tarhy abhiṣekādhipatyādiguṇayogini puruṣe vartate 
ata evāha yathāvṛtto bhaven nṛpaḥ 
nṛpagrahaṇena janapadaiśvaryavato 'dhikāram āha 
pramāṇāntaramūlā hy atra dharmā ucyante na sarve vedamūlāḥ 
anyamūlatve ca yad atra dharmaśāstrāviruddhaṃ tad ucyate 
tathā ca kātyāyanaḥ
arthaśāstroktam utsṛjya dharmaśāstroktam āvrajet  iti 
yathāvṛttaḥ yad vṛttaṃ yat prakāraṃ vāsyeti ca bahuvrīhiḥ 
anyapadārtho rājā 
yathārthaprādhānye 'vyayībhāvaḥ syāt 
vṛttaṃ paripālanārtho vyāpāro 'dṛṣṭārthaś ca 
saṃbhavaś ca utpattiḥ 
sa ukto rājānam asṛjat prabhuḥ ityādinā 
paramā prakṛṣṭā siddhir vijigīṣor aikādhipatyam 
rājavṛttasya phalapratijñeyam 
brāhmaṃ prāptena saṃskāraṃ kṣatriyeṇa yathāvidhi 
sarvasyāsya yathānyāyaṃ kartavyaṃ parirakṣaṇam 
brahma vedaḥ 
tatra śrutaḥ saṃskāro brāhmaḥ 
sa vedādhyayanajanyo grahaṇavato 'rthalakṣaṇo vedasya svādhyāyavidhir nirvartya ity arthaḥ 
upanayanaṃ tu brahmagrahaṇārthatvād brāhmam iti yuktam 
tathā ca vakṣyati traividyebhyas trayīṃ vidyām iti 
itarathā viditaveditopadeśaḥ syāt 
garbhādānādi smṛtiśāstrād aṣṭācatvāriṃśasaṃskāram 
kṣatriyeṇeti 
etena kṣatriya eva rājyādhikārīti sūcitam 
kṣatriyābhāve tadatideso 'pi grāhyaḥ 
anyathā prajālopaḥ syād iti bhāvaḥ 
sarvasya karadasya dīnānāthadeś ca 
asyeti svaviṣayavāsināṃ yathāsvaṃ janapadapuranirdeśaḥ 
yathānyāyaṃ 
nyāyaḥ śāstraṃ dharmaśāstrarūpam nārthaśāstram auśanasādipraṇītam tam anatikramya 
parirakṣaṇaṃ paripālanam 
apāyaparihāraḥ durbalānāṃ balavadbhir anabhibhavaḥ śāstramaryādānatikramaś ca 
duḥkhatrāṇaṃ parirakṣā 
śāstrātikrame cādṛṣṭaṃ duḥkham 
atas tadanatikrame rājabhayena rakṣitā bhavanti 
rājadaṇḍe duḥkham iti cen mahato narakādiduḥkhād rājadaṇḍanam alpīyaḥ 
kartavyam iti vidhiḥ 
adhikāraś cāṣṭame nirūpitaḥ 
arājake hi loke 'smin sarvato vidrute bhayāt 
rakṣārtham asya sarvasya rājānam asṛjat prabhuḥ 
vidrute pīḍite 'pratiṣṭhite vā 
prabhuḥ prajāpatiḥ 
stutir iyam 
indrānilayamārkāṇām agneś ca varuṇasya ca 
candravitteśayoś caiva mātrā nirhṛtya śāśvatīḥ 
anilo vāyuḥ 
vitteśo dhanapatir vaiśravaṇaḥ 
mātrā avayavāḥ 
śāśvatīḥ sārabhūtāḥ 
nirhṛtya niṣkṛṣya 
yasmād eṣāṃ surendrāṇāṃ mātrābhyo nirmito nṛpaḥ 
tasmād abhibhavaty eṣa sarvabhūtāni tejasā 
eṣām indrādīnāṃ suraśreṣṭhānāṃ mātrābhis tejoṃśair nirmitas tasmād dhetor abhibhavati durnirīkṣyamukho bhavati 
tejasā hetunā 
niṣkṛṣya nirmita utpāditaḥ yataḥ kṛṣir utpādane dhātur vartate 
tenāpāyāvadhitvān mātrābhya iti pañcamī tṛtīyā vā paṭhitavyā 
tapaty ādityavac caiṣa cakṣūṃṣi ca manāṃsi ca 
na cainaṃ bhuvi śaknoti kaścid apy abhivīkṣitum 
tapati tapatīva 
saṃmukho 'śakyadarśanatvād evam ucyate 
tad āha na cainaṃ bhuvi śaknoti 
brāhmaṇā jātyutkṛṣṭā brahmavarcasvino 'pi nainam abhimukhaṃ vīkṣituṃ śaknuvanti 
tad uktam tam upary āsīnam adhastād upāsīran 
so 'gnir bhavati vāyuś ca so 'rkaḥ somaḥ sa dharmarāṭ 
sa kuberaḥ sa varuṇaḥ sa cendraḥ svaprabhāvataḥ 
agnyādidevatānāṃ mātrāśayatvāt tacchaktiyogitayaivam ucyate 
prabhāvaḥ alaukikī yā śaktiḥ 
bālo 'pi nāvamantavyo manuṣya iti bhūmipaḥ 
mahatī devatā hy eṣā nararūpeṇa tiṣṭhati 
manuṣyo 'yam ity evaṃ bālo 'pi bhūmipo rājā nāvamantavyaḥ 
kiṃ tarhi mahatī kācid eṣā devatā etena mānuṣeṇa rūpeṇa sthiteti 
ato 'dṛṣṭenāpi doṣeṇa rājany avajñā na yujyeta 
ekam eva dahaty agnir naraṃ durupasarpiṇam 
kulaṃ dahati rājāgniḥ sapaśudravyasaṃcayam 
asya vidher arthavādaślokā ete 
rājadharmo 'pi san sarvapuruṣārtho 'yam 
yo 'gniṃ hastādinā spṛśati samiddhasyāpy antikavartī bhavati sa durupasarpī naraḥ pramādaskhalito dahyate 
rājā tu kruddhaḥ saputradhanadārabāndhavaṃ dahati 
kulaṃ ye kecid jñātayaḥ svajanāś ca 
tān apy aparādhasaṃbandhāt paśubhir dhanasaṃcayaiś ca saha nāśayati 
kāryaṃ so 'vekṣya śaktiṃ ca deśakālau ca tattvataḥ 
kurute dharmasiddhyarthaṃ viśvarūpaṃ punaḥ punaḥ 
naitan mantavyaṃ bandhur me rājā suhṛd veti 
kasya rāja bhaven mitraṃ kāni mitrāṇī rājani 
prayojanāpekṣayā ca śatrau mitravad ācaranti mitre śatruvat 
tathāśaktāḥ kaṃcid aparādhaṃ kṣamante śaktiṃ prāpyonmūlayanti 
evaṃ deśakālāv api 
ato dharmasiddhyarthaṃ kāryasiddhyarthaṃ viśvarūpaṃ kurute 
kṣaṇān mitraṃ kṣaṇena śatruḥ naikarūpa eva rājā bhavati 
ato na viśvasitavyaṃ rājani 
maitrād vāllabhyāt saujanyād vā tattulyavayodṛṣṭyā na vartitavyam api tu sarvadā nayena draṣṭavyaḥ 
yasya prasāde padmā śrīr vijayaś ca parākrame 
mṛtyuś ca vasati krodhe sarvatejomayo hi saḥ 
prasanna ārādhanayā śriyaṃ dadāti 
kruddho mṛtyunā yojayati 
ataḥ śrīkāmenārādhanīyaḥ 
na kevalaṃ śriyā yojayati yāvad asya śatravaḥ santi tān api parākramya paritoṣito hanti 
ataḥ śatruvadhakāmena yathāvat paricaraṇīyaḥ 
padmā 
śrīḥparyāyo 'pi padmāśabdo mahattvapratipādanārthaḥ prayuktaḥ mahatīṃ śriyaṃ dadātīty arthaḥ 
ete cārthā rājñaḥ prāpyante yataḥ sarvatejomayo 'sau agnyāditycandramasāṃ tejo bibharti 
taṃ yas tu dveṣṭi saṃmohāt sa vinaśyaty asaṃśayam 
tasya hy āśu vināśāya rājā prakurute manaḥ 
pratyavāyād yathā naśyati jano naivam abhipretārthalobhena ataḥ punaḥ punar āha 
taṃ rājānaṃ yo dveṣṭi prātikūlyena vartate tasmin sa tv asaṃśayaṃ naśyati 
tasya hy āśu vināśaya 
anyaḥ kaścid aparādhaṃ kṣamate aśakyarājanivedanena 
tatra vyavahārabhāgasya dhanaparikṣayo bhavati bhūto 'py arthaḥ sākṣiṇāṃ cittavaicitryād anyathātvam āyāti  ity apekṣamāṇaḥ kaścit kṣametāpi 
rājñā tadvināśārtham aparādhena manasi sthitena bhādhyata evāsau 
śaktimatvād rājñaḥ prayatamānasya svatantravirodho jāyate 
tasmād dharmaṃ yam iṣṭeṣu sa vyavasyen narādhipaḥ 
aniṣṭaṃ cāpy aniṣṭeṣu taṃ dharmaṃ na vicālayet 
yataḥ sarvatejomayo rājā tasmād dhetor iṣṭeṣu vallabheṣu mantripurohitādiṣu kāryagatyā dharmaṃ kāryavyavasthāṃ śāstrācārāviruddhāṃ vyavasyen niścitya sthāpayen na vicālayet 
sā tādṛśī rājño 'nujñā nātikramaṇīyā  adya pure sarvair utsavaḥ kartavyaḥ 
mantrigehe vivāho vartate tatra sarvaiḥ saṃnidhātavyam 
tathā paśavo nādya sainikair hantavyāḥ 
na śakunayo bandhayitavyāḥ 
nartikā dhanikair ārādhanīyā etāvanty ahāni 
evam aniṣṭeṣv api  etena saṃsargo na kartavyaḥ 
etasya gṛhe praveśo na deyaḥ 
evaṃvidho 'tra dharmaḥ paṭahaghoṣādinā rājñādiṣṭo nātikarmaṇīyaḥ 
na tv agnihotrādidharmavyavasthāyai varṇāśramiṇāṃ rājā prabhavati smṛtyantaravirodhaprasaṅgāt avirodhe cāsmin viṣaye vacanasyārthavatvāt 
tadarthaṃ sarvabhūtānāṃ goptāraṃ dharmam ātmajam 
brahmatejomayaṃ daṇḍam asṛjat pūrvam īśvaraḥ 
uktā rājotpattiḥ 
daṇḍotpattir idānīm ucyate 
tasmā idaṃ tadartham rājñaḥ prayojanasiddhaye daṇḍam asṛjad īśvaraḥ prajāpatiḥ 
ko rājño 'rtho daṇḍena 
ucyate 
goptāraṃ sarvabhūtānām 
goptā rakṣitā daṇḍa eva 
na daṇḍena vinā rājā rakṣituṃ śaknoti 
ato rājatvasiddhyartha eva daṇḍaḥ sṛṣṭaḥ 
dharmam ātmajaṃ brahmatejomayam iti daṇḍastutiḥ 
na yāgadānādiḥ dharmaḥ kiṃ tarhi daṇḍa eva 
na cāyaṃ prāṇadhanahāritvād adharmo vijñeyaḥ api tv eṣa eva dharmaḥ 
ātmajaḥ śarīrād eva jātaḥ prajāpateḥ 
na ca pāñcabhautikaḥ kiṃ tarhi brahmaṇo yat kevalaṃ tejas tena nirmitaḥ 
pūrvaṃ rājasṛṣṭeḥ 
tasya sarvāṇi bhūtāni sthāvarāṇi carāṇi ca 
bhayād bhogāya kalpante svadharmān na calanti ca 
tasya daṇḍasya bhayāt 
saṃbandhimātravivakṣāyāṃ bhayahetutvaṃ nāstīti ṣaṣṭī 
daṇḍabhayāt sthāvarāṇi bhūtāni bhogāya phalakusumacchāyādibhir bhogārthaṃ kalpante tatsamarthā bhavanti 
yo hi sthāvaraḥ phalaṃ na dadāti sa pariśoṣyate 
na cet pariśuṣyati sarvato vyāptadeśatvāc chitvāgārīkriyate 
etayā vṛkṣopamayā daṇḍyasya rājāpathyakāriṇaḥ puruṣasyaivaṃ kartavyam chedanamūlotpāṭanādinā daṇḍaḥ praṇeyaḥ 
sthāvaragrahaṇaṃ stutyā dṛṣṭāntārtham īdṛśo 'yaṃ daṇḍo yat sthāvarā api daṇḍyante kiṃ punaś carāḥ 
na tu sthāvarāṇāṃ daṇḍo 'yam ity eṣā buddhir asti 
svadharmān na calanti akāle na puṣyanti na prasuvate 
taṃ deśakālau śaktiṃ ca vidyāṃ cāvekṣya tattvataḥ 
yathārhataḥ saṃpraṇayen nareṣv anyāyavartiṣu 
anyāyavartino ye rājāpathyakāriṇo mahāmātyādayas teṣām ayaṃ daṇḍa ucyate 
anyeṣāṃ tu parasparavyavahāriṇām anubandhaṃ parijñāya ity atrocyate 
tatraiva cāyaṃ śloko vyakhyātaḥ 
vidyātrādhikā sā ca vedārthaviṣayā 
yathārhataḥ yathārhaṃ yo yasya yogya ity arthaḥ 
saṃpraṇayet pravartayet kuryād iti yāvat 
etat sarvam avekṣya nirūpya tattadapekṣo daṇḍaḥ kartavyaḥ 
anyathāpraṇīto rājño dṛṣṭam anartham āvahet 
dṛṣṭādṛṣṭabhedena svaprakṛtijanapadabhedena saptamāṣṭamayor daṇḍamātṛkāślokayor bhedaḥ 
sa rājā puruṣo daṇḍaḥ sa netā śāsitā ca saḥ 
caturṇām āśramāṇāṃ ca dharmasya pratibhūḥ smṛtaḥ 
sa eva vastuto rājā 
tasmin sati rājaśaktiḥ 
sa eva puruṣaḥ 
yena balīyaso 'pi puruṣān strīvan nyakkṛtya vaśīkaroti 
sa netā 
kāryāṇi tena nīyante 
śāsitā 
śāsanaṃ rājājñā tasyāḥ śāsanībhāvaḥ daṇḍe sati 
dharmataḥ kartṛtvam aupacārikam 
caturṇām āśramāṇāṃ yo dharmas tatra sa pratibhūr iva 
yathā pratibhūś calituṃ na dadāti tadvad daṇḍo 'pi 
daṇḍaḥ śāsti prajāḥ sarvā daṇḍa evābhirakṣati 
daṇḍaḥ supteṣu jāgarti daṇḍaṃ dharmaṃ vidur budhāḥ 
na rājā śāstraṃ śāsti kartavyākartavyor vidhiniṣedhayoḥ kiṃ tarhi daṇḍa eva 
daṇḍa evābhirakṣati balavadbhyo durbalān 
supteṣu rājapuruṣeṣu daṇdabhayād eva na yathākāmaṃ loko vyavaharati 
dvividho daṇḍaḥ rājadaṇḍo yamadaṇḍaś ca 
samīkṣya sa dhṛtaḥ samyak sarvā rañjayati prajāḥ 
asamīkṣya praṇītas tu vināśayati sarvataḥ 
dhṛtaḥ praṇītaḥ pravartitaḥ 
samīkṣya 
pūrvoktadeśakālādy apekṣya samīkṣya 
rañjayaty anurāgaṃ prajāsu janayati 
viparītaṃ praṇīyamāno na kevalaṃ svakāryaṃ na karoti yāvad durupayukto viṣavad vināśayaty arthaṃ janasya 
yadi na praṇayed rājā daṇḍaṃ daṇḍyeṣv atandritaḥ 
śūle matsyān ivāpakṣyan durbalān balavattarāḥ 
apraṇayanād daṇḍasya ye balavattarā balīyāṃso balenādhikā mahāprāṇatayā śastrahastamanuṣyā bhūyastvena vā te durbalāṇ apakṣyan śūle matsyān iva 
yathā matsyā śūlāḥ kriyante bhojanārtham evam aśakto jano 'dhikaśaktibhir upahīyeta dhanaśarīradāraharaṇādinā 
tasmād daṇḍārhān atandrito 'nalaso daṇḍayet 
kuto mayā samīkṣā śakyā kartum naiva daṇḍaṃ karomi iti naivaṃ buddhiḥ kartavyā 
adyāt kākaḥ puroḍāśaṃ śvāvalihyād dhavis tathā 
svāmyaṃ ca na syāt kasmiṃścit pravartetādharottaram 
śvakākādayo 'py atyantādhamā devaiḥ saha saṃspardheran 
devebhyo dātavyaṃ haviś carupuroḍāśādi tat te adyur yadi daṇḍena na nivāryeran 
anyad api yat svāmyaṃ svasvāmibhāvaḥ sa na syāt jāyāpatyoḥ pitāputrayoḥ 
jāyāyāḥ patir na syāt svātantryeṇa striyaḥ pravarteran 
adharottaram 
yad adharaṃ vṛṣalādi tad uttaraṃ pradhānaṃ syāt 
yad uttaraṃ brāhmaṇādi tad avaratāṃ nikṛṣṭatām iyāt 
śūdrā dharmam upadiśeyuḥ 
vaidiko dharmo nānuṣṭhīyeta 
sarvo daṇḍajito loko durlabho hi śucir naraḥ 
daṇḍasya hi bhayāt sarvaṃ jagat bhogāya kalpate 
svabhāvenaiva prakṛtyaiva śuciḥ śuddho dharmārthakāmeṣu sa tādṛśo naro durlabhaḥ duḥkhair labdhuṃ śakyaḥ 
kiṃ tu daṇḍajito daṇḍena jīyate pathi sthāpyate 
tadbhyān na yathākāmaṃ pravartate 
jagad bhogāyeti prāg uktam eva 
devadānavagandharvā rakṣāṃsi patagoragāḥ 
te 'pi bhogāya kalpante daṇḍenaiva nipīḍitāḥ 
ye devāḥ parjanyo vāyur āditya ityādayaḥ bhogāya kalpante śītoṣṇavarṣair niyatair oṣadhīḥ pācayanti taddaṇḍabhayāśaṅkinaḥ 
anyathā kim iti sūryācandramasau dhātṛparjanyau vā svasmāt kāryakālān niyatān na vicaletām 
kadācid dve ahanī trīṇi vā nodiyāt sūryaḥ sati svātantrye 
daṇḍāt tu bibhyan nātikrāmati maryādām 
tathā ca śrutiḥ
bhayāt sūryaḥ pratapati bhayāt tapati candramāḥ 
bhayād agniś ca vāyuś ca  iti 
dānavādayaś ca yad idam akhilam aharniśaṃ na jagad upaghnanti 
daṇḍamāhātmyam etat 
pataṅgavayāṃsi gṛhamaṇḍanāḥ śukasārikādayo yad bālānām akṣiṇī notpāṭayanti śyenakākakaṅkagṛdhrādayo yaj jīvato nādanti tad apy evam eva 
uragāḥ sarpāḥ kevalaṃ krodhaviṣātmakāḥ saṃbhūya sarve na daśanti sarvaṃ prāṇijātam tad daṇḍasāmarthyam 
ataḥ stutir eṣocyate 
tad devādayo mahardhikā acetanā vā svarmaryādāto na vicalanti bhayāt kiṃ punar manuṣyāḥ 
atra ślokaḥ pūrvaiḥ paṭhitaḥ 
dṛṣṭvā tu dainyaṃ vanapāṭalānāṃ
puṣpapragalbhaṃ kuṭajaprahāsam 
saṃbandhadānena tadā jahāsa
nīco 'pi randhraṃ praharaty avaśyam  iti 
duṣyeyuḥ sarvavarṇāś ca bhidyeran sarvasetavaḥ 
sarvalokaprakopaś ca bhaved daṇḍasya vibhramāt 
daṇḍasya vibhramo 'karaṇam anyāyena vā karaṇam 
tasmin sati sarvavarṇā duṣyeyuḥ itaretarastrīgamanena saṃkarapravṛtteḥ 
setavo maryādāḥ tāḥ sarvā bhidyeran 
sarvamaryādāparilopaḥ syād ity arthaḥ 
brāhmaṇāś ca śūdravad varteran śūdrāś ca brāḥmaṇavat 
ataś ca sarvalokaprakopaḥ syāt 
trayo 'pi lokā itaretaraṃ vṛṣṭyātapādinā nopakuryuḥ 
yatra śyāmo lohitākṣo daṇḍaś carati pāpahā 
prajās tatra na muhyanti netā cet sādhu paśyati 
etad dvayaṃ manuṣyāṇāṃ praśastatamam 
atas tenāsatā rūpakabhaṅgyā stauti 
dvirūpo daṇḍaḥ duḥkhado bhayadaś ca 
bhayahetutvaṃ śyāmatayā duḥkhahetutvaṃ lohitākṣatvena 
parisamāptā daṇḍastutiḥ 
daṇḍo 'vaśyaṃ kartavyaḥ 
sa ca deśādyapekṣayeti 
anyaḥ sarvo 'rthavādaḥ 
netā cet 
netā daṇḍasya nāyakaḥ 
sa cet sādhu paśyati sunirūpitaṃ deśakālādikaṃ kṛtvā pālayati 
tatra prajā na muhyanti na kenacid doṣeṇa yujyante 
tasyāhuḥ saṃpraṇetāraṃ rājānaṃ satyavādinam 
samīkṣyakāriṇaṃ prājñaṃ dharmakāmārthakovidam 
idaṃ saṃpraṇetuḥ sādhu darśanam satyavāditā samīkṣyakāritā prājñatā trivarge kauśalaṃ ca 
satyavādī yaḥ śāstrānusāritayā daṇḍaṃ kṛtvā kutaścin mahādhanatvaṃ vijñāya na taṃ vardhayati na ca vallabhasya rāgād avanaṃ karoti 
prājñaḥ deśādīnāṃ bādhyabādhakabhāvārtham avasthāviśeṣajñaḥ 
kadācid deśena kālo bādhyate kālena vā deśaḥ 
ubhau vā tau vidyāśaktī 
tayoś ca parasparam utsargāpavādabhāvajñaḥ 
kāryavaśād arthaś ca bādhaka eva bādhyatām ity ataḥ prājñatvam upayujyate 
dharmādīnāṃ ca gurulaghutābhāvaḥ 
svalpo yatra dharmas tasmin sādhyamāne mahān anartho bhavati tatra dharmas tyajyate 
prāyaścittena samādhāsyata ity evamādi boddhavyam 
taṃ rājā praṇayan samyak trivargeṇābhivardhate 
kāmāndho viṣamaḥ kṣudro daṇḍenaiva nihanyate 
samatvena daṇḍapātanena śatrau mitre ca vardhate 
kāmāndhaḥ rāgapradhānaḥ 
viṣamaḥ krodhanaḥ 
kṣudraḥ chalānveṣāt 
daṇḍenaiva nihanyate prakṛtikopenādṛṣṭena vā doṣeṇa 
daṇḍo hi sumahat tejo durdharaś cākṛtātmabhiḥ 
dharmād vicalitaṃ hanti nṛpam eva sabāndhavam 
sumahad yat tejaḥ sa daṇḍaḥ 
akṛtātmabhiḥ śāstreṇa gurūpāsanayā sahajena vā vinayena ye 'nabhivinītās tair durdharaḥ na śakyate samyak praṇetum 
naivaṃ mantavyam ājñāmātreṇa daṇḍaḥ praṇīyate kā tasya durdharatā 
yato yas tatra na jāgarti prayatnavān na bhavati taṃ pramādinaṃ sabāndhavaṃ daṇḍo hanti 
na śarīreṇa kevalena rājā naśyati yāvat putrapautrādyanvayena saha 
tato durgaṃ ca rāṣṭraṃ ca lokaṃ ca sacarācaram 
antarikṣagatāṃś caiva munīn devāṃś ca pīḍayet 
deśādyanapekṣayā yatra daṇḍaḥ praṇīyate tatra sarājakasya janapadasya tiryaksthāvarasahitasya nāśaḥ 
tato mantribhir janapadaiś ca rājā vijñāpanīyaḥ tyaktavyo vā tādṛśo deśaḥ 
devamunayaḥ pīḍyante 
itaḥpradānajīvanā devāḥ 
asmiṃś cānuṣṭhānādyucchedān naṣṭā eva devamunayaḥ 
tathā ca purāṇakāraiḥ
varṇāśramebhyaḥ sthitvā tu loke 'smin yaḥ pravartate 
svargādau devayonīnāṃ sthitihetuḥ sa vai smṛtaḥ  iti 
prathamāt ślokād ārabhya yāvad ayaṃ ślokas tatrāyam arthasaṃgrahaḥ samavṛttena kṣatriyeṇa janapadaparipālanaṃ kartavyam 
tac ca daṇḍena vinā na bhavatīti sa deśādyapekṣayāvaśyaṃ nipuṇato nirūpya svarāṣṭre pararāṣṭre vā yathāśāstraṃ praṇeyaḥ 
anyathā tu pravṛttāv ubhayalokanāśaḥ 
anyaḥ sarvo 'rthavādaḥ 
so 'sahāyena mūḍhena lubdhenākṛtabuddhinā 
na śakyo nyāyato netuṃ saktena viṣayeṣu ca 
sahāyasaṃgrahārthaṃ prakaraṇam idānīm ārabhyate 
yasya ca nirūpaṇā vakṣyamāṇā tatsahāyādiguṇayoginaś cāryasabhyasenāpatidaṇḍādhikāriṇo na santi tena svayam eva niḥśaṅkaṃ nayakālaguṇasaṃpannenāpi nyāyato na praṇetuṃ śakyaḥ 
nyāyaḥ śāstrānusāriṇī deśādyapekṣayā ca vyavasthā 
ataḥ sahāyāḥ śobhanāḥ kartavyāḥ 
yathā svayaṃ mūḍho vicitto 'saṃskṛtabuddhir asti sakto viṣayeṣu lubdho dhanaviniyogaṃ yathāvan na karoti tena tādṛśenaitair doṣair yuktena na samyak dhriyate evam asahāyenāpīti tātparyam 
yas tu viparītas tena śakyate 
eṣa evārtho vaiparītyenocyate 
śucinā satyasaṃdhena yathāśāstrānusāriṇā 
praṇetuṃ śakyate daṇḍaḥ susahāyena dhīmatā 
śucir alubdhaḥ 
satyasaṃdhaḥ satyapradhānaḥ 
satyam eva purodhāya sarvakriyāsu pravartate sa vijitendriyaḥ 
ajitendriyasya kutaḥ satyam 
yathāśāstram anusarati vartate 
susahāyaḥ śobhanāḥ sahāyā asyeti 
amūrkhair bhaktyanuraktaiḥ sahāyair yuktaḥ 
dhīmatā prājñena 
yo 'sau mūḍhaḥ prāguktas tasyāyaṃ pratipakṣatayoktaḥ
ataḥ pañcabhir doṣair hīnas tāvadbhir eva guṇair yukto daṇḍapraṇayane 'dhikṛto dṛṣṭādṛṣṭapalātiśayabhāg bhavatīti ślokadvayasyārthaḥ 
svarāṣṭre nyāyavṛttaḥ syād bhṛśadaṇḍaś ca śatruṣu 
suhṛtsv ajihmaḥ snigdheṣu brāhmaṇeṣu kṣamānvitaḥ 
pitṛpitāmahādikramāgato deśo vyapadeśahetuḥ 
kāśmīrakasya kāśmīraḥ pāñcālasya pāñcālāḥ svarāṣṭram 
tatra nyāyavṛtto nyāyena varteta 
nyāyayogād vṛttaṃ nyāyaḥ 
ato bahuvrīhiḥ 
nyāyavṛttiḥ iti vā pāṭhaḥ 
etat pūrvasiddham anūdya śatruṣu bhṛśadaṇḍatā vidhīyate 
pararāṣṭrāṇi punaḥ pīḍayet na tatra vighnādy upekṣaṇīyaṃ rāṣṭrīyoparodho vā 
tathā kurvataḥ pratāpa upajāyate 
pratāpadhanasya śatravo namanti 
brāhmaṇeṣu sarvatra kṣamānvitaḥ 
aparādheṣv api sāmnā daṇḍaḥ prayojyaḥ na krodhena 
pararāṣṭravāsino 'pi rāṣṭraghātakāle yadi śakyante rakṣituṃ tadā na hanyante 
snigdheṣu suhṛtsu ajihmo 'kuṭilabuddhiḥ 
kāryasiddhikṛt tatkāryapradhānaḥ syāt 
samānābhyudayapratyavāyāḥ suhṛdaḥ snigdhāḥ 
evaṃvṛttasya nṛpateḥ śiloñchenāpi jīvataḥ 
vistīryate yaśo loke tailabindur ivāmbhasi 
prakrāntavṛtteḥ stutir iyam 
śiloñchenāpi jīvato 'tyantakṣīṇakośasya vistīryate yaśaḥ prathate 
tataś ca pararāṣṭrāṇi svayaṃ namante svarāṣṭrikaś cānurāgād avicalito bhavati 
atas tu viparītasya nṛpater ajitātmanaḥ 
saṃkṣipyate yaśo loke ghṛtabindur ivāmbasi 
ato vṛttād viparītasya calitasya 
atra hetur ajitātmatā 
yathāśāstram aniyatātmā yaḥ 
sve sve dharme niviṣṭānāṃ sarveṣām anupūrvaśaḥ 
varṇānām āśramāṇāṃ ca rājā sṛṣṭo 'bhirakṣitā 
svadharmāṇāṃ ca rājā sṛṣṭo 'bhirakṣitā 
svadharmaniṣṭhānām apālane rājñaḥ pratyavāyaḥ 
dharmacyutās tu yadi kenacid upahanyeran na tatra rājño 'tīva doṣa iti sve sve dharme ity anena darśayati 
atha vā na śliṣyate aniviṣṭānām iti 
ye tu śāstrān mitrādyupadeśād vā svadharmāyattāḥ na teṣāṃ rājā dvaidhena varteta 
varṇagrahaṇaṃ strībālavṛddhānāṃ rakṣārtham 
na hi te āśramasthāḥ 
āśramagrahaṇaṃ tarhi kimartham 
prādhānyārtham brāhmaṇavasiṣṭhavat 
prayojananirdeśo vāyam 
āśramasaṃdhyopāsanādidharmāc calitum eṣāṃ na deyaḥ 
na caivaṃ daṇḍādyapaghātaḥ kartum eteṣāṃ deyaḥ 
itarathā bādhāparihāraḥ 
evaṃ rakṣā vijñeyā 
saṃdhyopāsanādyakaraṇeṣu nāmānyasya kasyacid bhavati 
dvirūpā rājñaḥ kartavyateti varṇāśramagrahaṇam 
etad evoktam varṇān āśramāṃś ca nyāyato 'bhirakṣet iti 
tena yad yat sabhṛtyena kartavyaṃ rakṣatā prajāḥ 
tat tad vo 'haṃ pravakṣyāmi yathāvad anupūrvaśaḥ 
vakṣyamāṇāvabodhārthaḥ ślokaḥ 
tena rājñā sabhṛtyena tadīyaiḥ sahāyair yat kartavyaṃ prajārakṣaṇārthaṃ tad idānīm ucyate 
brāhmaṇān paryupāsīta prātar utthāya pārthivaḥ 
traividyavṛddhān viduṣas tiṣṭhet teṣāṃ ca śāsane 
prātar utthāya śayanaṃ tyaktvā yathāvidhānaṃ kṛtasaṃdhyopāsanaḥ prathamaṃ brāhmaṇānāṃ darśanaṃ dadyāt 
upāsanam antikopaveśanakuśalapraśnādikaraṇam 
pariḥ pādapūraṇaḥ 
tiṣṭhet teṣāṃ ca śāsane 
ājñākaraṇaṃ teṣāṃ śāsanam 
yadi kasyacid upakārāyādiśeyus tadviruddhaṃ na śaṅkyam nāpy anarthakam anutiṣṭhet 
traividyavṛddhān 
tisṝṇāṃ vidyānāṃ samāhāraḥ traividyam tad adhītinaḥ traividyā rūḍhyā ṛgvedādivedatrayādhyāyina ucyante 
viduṣas tadarthavedinaś ca 
evaṃvidhā ye brāhmaṇās tān upāsīta tadīyām ājñāṃ kuryāt 
vṛddhās traividyānāṃ śreṣṭhāḥ prakarṣavanto 'dhyayanavijñānayoḥ 
vṛddhāṃś ca nityaṃ seveta viprān vedavidaḥ śucīn 
vṛddhasevī hi satataṃ rakṣobhir api pūjyate 
vṛddhān vayasthabrāhmaṇān 
etad apūrvam anyat pūrvasiddhaṃ viprān ityādi 
śucīn nirupādhīn 
etad apy apūrvam 
yathaivādhyayanavijñāne upāsyatvakāraṇam evaṃ śucitvam api 
dvitīyaślokārdho 'rthavādaḥ 
rakṣobhiḥ 
rakṣāṃsi nirdayāni mahābalāni sarvadharmaśūnyāni tāny api vṛddhasevinaṃ pūjayanti 
vṛddhasevāyāḥ prayojanam āha 
tebhyo 'dhigacched vinayaṃ vinītātmāpi nityaśaḥ 
vinītātmā hi nṛpatir na vinaśyati karhicit 
tebhyaḥ vidvadbrāhmaṇebhyo vṛddhebhyaḥ vinayaṃ rājavṛttam adhigacchet śikṣeta 
vinītātmā 
yady api svayaṃbuddhyāpi vinīto 'rthaśāstrair vā tathāpi vṛddhopadeśe yatnavān syāt 
dṛṣṭakarmāṇaḥ śāstrajñebhyo nipuṇatarāḥ 
atha vā pāṭavātiśayajananārthaṃ vinītenāpi svabhāvato vṛddhebhya āryebhya ātmā vineyaḥ 
svabhāvaśuddhasya suvarṇasya tejaḥsaṃyogādinādhīyamānasaṃskāro viśuddhatararūpavān asau dṛśyate 
yasya vinayādhānasya phalaṃ na vinaśyatīti 
bahavo 'vinayān naṣṭā rājānaḥ saparigrahāḥ 
vanasthā api rājyāni vinayāt pratipedire 
pūrvokta evārthaḥ ślokatrayeṇaiva dṛḍhīkriyate 
avinītāḥ saparigrahā naṣṭāḥ 
putradārahastyaśvādisaṃpat parigrahaḥ 
ye tu vinayinaḥ na te rāṣṭraṃ prāpya hārayanti 
yāvat te dūrasthā vanasthā api kośahīnā api rājyaṃ pratipedire labdhavantaḥ 
veno vinaṣṭo 'vinayān nahuṣaś caiva pārthivaḥ 
sudāḥ paijavanaś caiva sumukho nimir eva ca 
ubhayatrāpy udāharaṇāni lokasiddhāni varṇayanti 
etāni mahābhāratād ākhyānāni jñeyāni 
pṛthus tu vinayād rājyaṃ prāptavān manur eva ca 
kuberaś ca dhanaiśvaryaṃ brāhmaṇyaṃ caiva gādhijaḥ 
brāhmaṇyaṃ caiva gādhijaḥ 
nanu ca rājyādhikāre ko brāhmaṇyaprāptyupanyāsāvasaraḥ 
rāṣṭraprāptir eva yathāpūrvaṃ varṇayitavyā 
ucyate 
dhanaiśvaryād api jātyutkarṣo duṣprāpaḥ sarvādhikārahetutvāt 
nanu ca kathaṃ tasya vinayo hetuḥ 
ṣāḍguṇyaprayogaḥ apramādaḥ ativyayavarjanaṃ alobhaḥ vyasanāsevanaṃ evamādīni vinayaḥ 
tad etad brāhmaṇyasyaikam api na kāraṇam 
tapo hi tatra kāraṇatvena śrutam viśvāmitras tapas tepe nānṛṣeḥ putraḥ syām ity evamādi 
ucyate 
nārthaśāstroktaiva nītir nayaḥ 
kiṃ tarhi śāstrīyo vidhir lokācāraś ca 
śāstre ca tapasā jātyutkarṣo janmāntare prāpyate iti vihitam eva 
viśvāmitrasya brāhmaṇyaṃ tu tasminn eva janmani kṣatriyasya sata ityākhyātam eva 
traividyebhyas trayīṃ vidyād daṇḍanītiṃ ca śāśvatīm 
ānvīkṣikīṃ cātmavidyāṃ vārtārambhāṃś ca lokataḥ 
vidyām iti dvitīyāntapāṭhe adhigacchet ity anuṣañjyanīyam 
samāptabrahmacaryasya rājyopadeśāt trayyarthādhigamena tanniṣpatter abhyāsārtho 'yam upadeśaḥ 
tryavayavā vidyā trividyā tām adhīyate traividyāḥ tebhyas trayīm ṛgvedādivedatrayaṃ vidyāt 
saṃdigdheṣu padārtheṣu vedebhyo nirṇayaṃ kuryāt 
taiḥ saha vedārthaṃ cintayed iti yāvat 
na rājatvābhimānān madāvalepena sarvajño 'ham iti buddhyā saṃdihyamānān arthān upekṣeta 
daṇḍanītiṃ ca 
daṇḍaviṣayā nītiḥ 
daṇḍo damanam ity āhuḥ yena śatravaḥ svaprakṛtayo viṣayavāsinaś cānyāyakāriṇo damyante sa daṇḍo 'mātyādisaṃpat 
nītis tasya prayojanaṃ tatra vidhiḥ taṃ śikṣeta 
tadvidbhyaś cāṇakyādigrathavidbhyaḥ 
śāśvatīm iti stutiḥ 
yady api daṇḍanītyāpy asya sarvalokaḥ śakyate jñātum anvayavyatirekamūlatvād asyārthasya tathāpy abudhabodhanārthāni tāni śāstrāṇi budhānāṃ ca saṃvādārthānīti yukto daṇḍanītiśāstrādhigamaḥ 
evaṃ ānvīkṣiky api tarkavidyārthaśāstrādikā 
ātmavidyā adhyātmavidyā 
viśeṣaṇaviśeṣye vā pade 
ātmane yā hitānvīkṣikī sā tarkāśrayā 
tāṃ śikṣeta 
sā hy upayujyate vyasanābhyudayoparamacittasaṃkṣobhopaśamāya 
yā tu bauddhacārvākāditarkavidyā sā nātīva kṛtvā kvacid upayujyate 
pratyutāstikyam upahanti yo nātinipuṇamatiḥ 
yadā tu svatantrām ānvīkṣikīṃ veda tadā tasya dūtasaṃvādādiṣu vākyavaiśadyānām upayogo nopahāsyo bhavati 
vārtārambhāṃś ca 
paṇyānām arthaparijñānaṃ vāṇijyakauśalam samayena bārhaspatyena tatra parijñānaṃ vārtā 
tannimittā ārambhā vārtārambhāḥ 
vārtāsvarūpaṃ jñātvā tadviṣayakāryā pravṛttir ārambhaḥ 
etal lokato vidyāt 
vaṇijyājīvano 'tra loko 'bhipretaḥ 
te hi tatra kuśalā bhavanti 
lokata iti ca pūrvayor anuṣaṅgaḥ kartavyaḥ 
tena sarvatra tadvidbhya iti labhyate 
indriyāṇāṃ jaye yogaṃ samātiṣṭhed divāniśam 
jitendriyo hi śaknoti vaśe sthāpayituṃ prajāḥ 
indriyajayasya brahmacāridharmeṣu sarvapuruṣārthatayopadiṣṭasya punar ihopadeśo rājadharmeṣu mukhyo 'yaṃ vinaya iti jñāpayitum 
tad idam āha jitendriya ityādi 
sarvasyaitat prasiddham ajitendriyasya na prajā vaśe tiṣṭhanti 
yogas tātparyaṃ 
divāniśam ahorātram 
daśa kāmasamutthāni tathāṣṭau krodhajāni ca 
vyasanāni durantāni prayatnena vivarjayet 
idam aparam indriyajayopadeśasya prayojanam 
ajitendriyasya duṣpariharāṇi vyasanāni 
durantāni duḥkhakaraḥ antaḥ avasānaṃ yeṣām 
prathamaṃ prāptikāle sukhayanti vyasanāni paścāt tu vairasyaṃ janayanti 
tato durantāny ucyante 
atha vā duṣprāpaḥ antaḥ eṣām 
na hi vyasaninas tato nivartituṃ śaknuvanti 
kāmād dhetoḥ samutthānaṃ janma yeṣām 
eṣām varjane prayojanam āha gurulaghubāvaṃ ca 
kāmajeṣu prasakto hi vyasaneṣu mahīpatiḥ 
viyujyate 'rthadharmābhyāṃ krodhajeṣv ātmanaiva tu  
arthadharmaviyogena vyavahita ātmaviyogaḥ 
krodhajeṣu sarvair viyujyate iti viśeṣaḥ 
tānīdānīṃ vyasanāni svanāmato darśayati 
mṛgayākṣo divāsvapnaḥ parivādaḥ striyo madaḥ 
tauryatrikaṃ vṛthāṭyā ca kāmajo daśako gaṇaḥ 
ākheṭakāryo mṛgavadho mṛgayā 
akṣas tadviṣayakrīḍā 
etayos tv anarthatvaṃ prasiddham 
divāsvapnaḥ karmānuṣṭānakāle karmasv avyāpāraḥ 
na divāśabdenāhar eva vivakṣitam 
tad uktam jāgartavye prasuptakāḥ iti 
atha vā mukhya eva divāsvapnaḥ 
sa hi pratiṣiddhaḥ sarvakāryavighātī 
sa ca darśanārthinām anyeṣāṃ tadasaṃpatter dveṣyatājanakaḥ prajāsu 
parivādaḥ rahasi paradoṣāvarjanam 
tena sarvāḥ prakṛtayo virajyanti 
aparivādyānāṃ ca parivāde 'dharmaḥ sthita eva 
striyo madaḥ ity etayor anartharūpatā supratītā 
tauryatrikaṃ nṛtyagītavāditrāṇi 
vṛthāṭyā aprayojanam īṣatprayojanaṃ vā itas tataś ca paribhramaṇam 
daśa parimāṇo daśakaḥ 
kāmajaḥ kāma icchā tato jāyate 
viśiṣṭamukhopabhogārtho vā anubhūtaviśeṣād vā jāyamānaḥ kāmajaḥ 
paiśunyaṃ sāhasaṃ droha īrṣyāsūyārthadūṣaṇam 
vāgdaṇḍajaṃ ca pāruṣyaṃ krodhajo 'pi gaṇo 'ṣṭakaḥ 
amātyādito ye sukṛtabāndhavās tatra yan nigopanīyaṃ tasya prakāśanaṃ paiśunyam 
sāhasaṃ jyāyaso nīcakarmaṇi viniyogaḥ svalpenaivāparādhena karādhānaṃ kārāvarodho vā 
drohaḥ upāṃśuvadhaḥ tatropaghāto vā jīvata eva 
īrṣyā sarvasādhāraṇasya viṣayasya sādhāraṇyavyāvṛttiḥ asahanaṃ vā 
guṇinām guṇeṣu doṣāviṣkaraṇam asūyā 
arthadūṣaṇam arthānām adānaṃ haraṇaṃ vā 
vāgdaṇḍapāruṣye prasiddhe 
krodhaḥ dveṣaḥ 
tatpradhānā etat kurvanti 
dvayor apy etayor mūlaṃ yaṃ sarve kavayo viduḥ 
taṃ yatnena jayel lobhaṃ tajjāv etāv ubhau gaṇau 
uktaṃ tāvat kāmajasya vyasanavargasya lobho mūlam 
viṣayopabhogaspṛhā kāmaḥ icchā abhilāṣaḥ lobhaḥ ity anarthāntaraṃ yataḥ 
krodhajasya kathaṃ lobho mūlam yenocyate tajjāv etāv ubhau gaṇāv iti 
ucyate 
nātra lobhakāraṇatā tayor vargayor abhipretā 
kiṃ tarhi vargadvayatulyatā lobhasya 
yam etāni sarvāṇi vyasanāny anartham upajanayanti tam evaiko lobho vyasanahīnasyāpi 
tad uktam lobhaḥ sarvaguṇān iva iti 
ata upacārata etad uktaṃ tajjāv etāv iti 
yadi lobho na jāyeta kathaṃ samānaphalāni syuḥ 
kāraṇadoṣo hi kāryadoṣaṃ bhāsayati 
atas tatkāryatvād vyasaneṣu ced doṣaḥ dhruvaṃ kāraṇasyāpy asau doṣa ukto bhavati 
atha vā lubdha eva paiśunādibahiṣkāryeṣv abhiṣvaṅgaṃ gacchati 
itaras tu svalpake viṣaye anunayena vopaśāmyati 
seyam upacārāl lobhamūlatā vyasanavargadvayasyocyate 
pānam akṣāḥ striyaś caiva mṛgayā ca yathākramam 
etat kaṣṭatamaṃ vidyāc catuṣkaṃ kāmaje gaṇe 
divāsvapnādibhyo 'sya catuṣkasya gaṇasya bahudoṣataratvaṃ prasiddham eva 
daṇḍasya pātanaṃ caiva vākpāruṣyārthadūṣaṇe 
krodhaje 'pi gaṇe vidyāt kaṣṭam etat trikaṃ sadā 
ayam api trikaḥ paiśunādibhyaḥ pāpīyān iti supratītam 
saptakasyāsya vargasya sarvatraivānuṣaṅgiṇaḥ 
pūrvaṃ pūrvaṃ gurutaraṃ vidyād vyasanam ātmavān 
pānadyūtayoḥ pānaṃ garīyaḥ 
tatra hi saṃjñāpraṇāśaḥ anunmattasyonmattatvam apretasya pretatvam kaupīnaprakāśanam śrutaprajñāprahāṇam mitrahāniḥ sadbhir viyogaḥ asadbhiś ca saṃprayogaḥ gītādiṣv arthaghneṣu prasaṅgaḥ ratamantraprakāśanaṃ ca mānino 'py upahāsyatā gambhīraprakṛter api yatkiṃcanavāditā madavegeneti pānadoṣāḥ 
dyūte tu jitam evākṣaviduṣā anakṣajñasyāpi pākṣikaḥ parājayaḥ 
strīdyūtavyasanayor dyūtavyasanaṃ garīyaḥ 
yena tad eva jitaṃ dravyaṃ tasyāpi viṣaṃ bhavati 
tathā ca tannimito vairānubandho jayaḥ sādhāraṇaḥ kevalaṃ parājayaḥ bhuktanāśaḥ 
mūtrapurīṣavegadhāraṇāc ca śarīre śaithilyaṃ vyādhinidānam eva tena kṣudrādibhiḥ svapīḍātiśayāt 
mātary api ca mṛtāyāṃ dīvyaty eva 
kṛtakṛtyeṣu ca na suhṛdbhir api kṛṣyate 
taptāyasapiṇḍavat paradravyāṇi pariharato na pratyayate ca 
kṣudhite durgate 'nnādyupapattyupekṣāviṣayatā sarvaguṇasaṃpannasyāpi tṛṇavad avajñeyatā 
iti dyūtadoṣāḥ 
strīvyasane tv apatyotpattiḥ pratikarmabhojanabhūyiṣṭānubhavanam dharmārthaparigrahaḥ 
śakyā ca strī rājahite niyoktum apavāhayituṃ vā 
strīmṛgayāvyasanayoḥ strīvyasanaṃ garīyaḥ 
adarśanaṃ kāryāṇām strīvyasanasaṅgena rājakāryeṣu ca nirvedaḥ kālātipātanam dharmalopaḥ pānadoṣānubandhaḥ arthaghneṣu cānṛtādiṣu prasaṅga iti 
mrgayāyāṃ tu vyāyāmaḥ pittaśleṣmabandhaḥ medādināśaḥ cale sthire vā kāye lakṣyaparicayaḥ praharaṇe vaiśāradyopajananam grāmyajanaparijayaś ceti 
evaṃ kāmajasya catuṣkasya vargasya svavarge pūrvaṃ pūrvaṃ pāpīyaḥ 
krodhajasyāpi ca daṇḍapātadoṣānubandhaḥ arthaghneṣv evānṛtādiṣu saṅgaḥ 
daṇḍapātavākpāruṣyayor daṇḍapātanaṃ garīyaḥ 
daṇḍapātane hi śarīravināśādiśakyaṃ pratisaṃdhānam 
vākpāruṣye tv amarṣajaḥ krodhāgniḥ śakyate dānamānāmbhobhiḥ śamayitum 
vākpāruṣyārthadūṣaṇayor vākpāruṣyaṃ garīyaḥ 
tejasvino hi pāruṣyavacanacittasaṃkṣobhe bhayaṃ nāsādayanti 
tathā ca pravādaḥ 
sthiraṃ sādhvasitaṃ kāṇḍaṃ bhittvā vāsthipraveśitam 
viśalyam aṅgaṃ kurvanti na vāco hṛdayād api 
rohate sāyakair viddhaṃ vanaṃ paraśunā hatam 
vācā duruktaṃ bībhatsan na saṃdohati vākkṣatam 
bhāgyāyattatvād arthasyeti na tejasvino 'rthadūṣaṇaṃ gaṇayanti 
evam etayor vargayoḥ pūrvasya pūrvasya garīyastvaṃ nidarśitam 
vyasanasya ca mṛtyoś ca vyasanaṃ kaṣṭam ucyate 
vyasany adho 'dho vrajati svar yāty avyasanī mṛtaḥ 
yady api mṛtyuvyasane sarvaṃ haretāṃ tathāpy evaṃ viśeṣaḥ 
mṛtyur asmiṃl loke sarvaharaḥ vyasanaṃ punar iha cāmutra ca 
tad idam āha vyasany adho 'dho vrajati 
narakaṃ gacchatīty arthaḥ 
vyasaniśabdena atyanto 'bhyāsa etadvargaviṣaya ucyate 
ataś cābhyāsaḥ pratiṣidhyate na tv īṣadāsevanam 
vyasanabhūtā hy ete dharārthakāmaprāṇaharā bhavanty anyasyāpi puruṣasya kiṃ punā rājñaḥ 
kiṃ ca asevanam apy ayuktaṃ pānādīnām aśakyaṃ ceti 
yato 'bhyāsapratiṣedhaḥ 
maulāñ chāstravidaḥ śūraṃl labdhalakṣān kulodgatān 
sacivān sapta vāṣṭau vā kurvīta suparīkṣitān 
pitṛpitāmahānvayāgatā bahusutadhanabāndhavāḥ prakaṭagobhūmidhanās taddeśavāsino maulāḥ 
mūlaṃ pratiṣṭhā tatra bhavā maulāḥ 
śāstravidaḥ 
śāstraṃ śāsanaṃ bhṛtyavijñānam 
tenānye 'pi guṇā gṛhyante 
tad yathā prājñaḥ dṛḍhakārī dhārayiṣṇur dakṣaḥ vāgmī prabalaḥ pratipattimān utsāhaprabhāvayuktaḥ kleśasahaḥ śucir dānaśīlaḥ yogyasattvayuktaḥ staṃbhacāpalahīnaḥ priyo vairiṇām akartā iti 
śūraśabdena rājakārye śarīrakalatrāpatyadhanādiṣv api nirapekṣa ucyate 
tathā maraṇe 'bhīruḥ yuddhotsāhī eka eva paribhavabhayād bahubhir virudhyate dṛḍhaprahārī balavān 
labdhalakṣāḥ 
paridṛṣṭakarmatām anenāha 
dṛṣṭakhaḍgavyāpārāḥ kṛtārthādhikārāḥ anubhūtamantribhūmayaḥ 
kulodgatān kulāṃkuśanigṛhītā hy akārye na vartante 
sacivān sahāyān 
nityam ete rājñaḥ pārśvavartino bhaveyuḥ 
sapta vāṣṭau vā 
niyamo 'yam 
yena cālpa ekacittā bhavanti 
tataś ca rājamantra udghāṭikaḥ syāt 
bahūnām api mantrabhedaḥ 
tasmād etāvanta eva kartavyāḥ 
suparīkṣitān dharmārthakāmabhayopadhābhiḥ 
seyaṃ parīkṣocyate 
purohitaḥ  svalpakārye rājñā vyājenādhikṣiptaḥ bahunārthasaṃpradānenāptapuruṣair ekaikam amātyam upajapet rājavināśāya etac ca sarvamantribhyo rocate atha kathaṃ bhavate iti 
pratyākhyāne dharmopadhāśuddhaḥ 
senāpatiḥ  kenacid upadeśena pūrvavad adhikṣiptaḥ bahunā ca saṃpradānenāptapuruṣair ekaikam amātyam upajaped rājavināśāya etac ca sarvamantribhyo rocate atha kathaṃ bhavate iti 
pratyākhyāna arthopadhāśuddhaḥ 
parivrājikā antaḥpure labdhaviśvāsā ekaikam amātyam upajapet  sā rājamahiṣī bhavantaṃ kāmayate kṛtasamāgamopayā iti 
pratyākhhyāne kāmopadhāśuddhaḥ 
rājaprayuktā eva kecit puruṣāḥ pravādam āviṣkuryuḥ kṛtasamayair amātyai rājā hanyate iti 
upalabdhapravādaḥ purohitasyāptaḥ kaścid amātyeṣu mantraṃ śrāvayet imaṃ pravādam upaśrutya bhavatāṃ nigraho rājñā kriyate iti 
teṣām eva cānyatamaḥ pūrvam eva kṛtasaṃvitkaḥ pratyekaṃ rājāmātyeṣūtsāhayet 
tatra ye pratyācakṣate te bhayopadhāśuddhāḥ 
atha vā maulṃās tāvat kuryād arthasamāhartṛsaṃnidhātṝn 
ye arthaṃ grāmebhyaḥ samāharanti samāhṛtaṃ ca rakṣanti viniyuñjate ca 
sarvathārthavyavahāriṇo maulāḥ kartavyā ity uktaṃ bhavati 
śāstravidḥ buddhisacivā mantriṇaḥ 
śūrān balādhyakṣān 
labdhalakṣān ityādi sarveṣāṃ viśeṣaṇam 
ekaikasya samuditaparīkṣā ca yoktā rājaviṣayā rājāmātyeṣūtsāhanam iti sā na yukteti manyante 
eṣa eva hi buddhibhedo bhaved amātyānām 
tasmād anyā kācit strī sādhvī prayojyā anyaś ca vināśaviṣaya udāhāryaḥ 
api yat sukaraṃ karma tad apy ekena duṣkaram 
viśeṣato 'sahāyena kiṃ tu rājyaṃ mahodayam 
yat sāmānyaṃ gṛhasthasya gṛhakṛtyaṃ go'śvādipālanaṃ sukaram iti sthitam 
sa eva gāṃ pālayati sa eva dogdhi 
na śakyam etad ekena kartum 
tad apy ekena duṣkaraṃ viśeṣato 'sahāyena 
duṣkaram aśaktena na śakyaṃ kartum 
kathaṃ hy eko gāṃ cārayatu kathaṃ ca bhāryāṃ rakṣatu 
rājyaṃ tu pratimahāraṃbham udayakarma tadyogaḥ phalavāṃś ca 
apekṣamāṇasya mahat phalam udeti 
na caikena ṣāḍguṇyaṃ vedituṃ śakyam 
tasmād ātmasamāḥ parīkṣitāḥ sahāyās teṣu teṣu kāryeṣu kartavyāḥ 
taiḥ sārdhaṃ cintayen nityaṃ sāmānyaṃ saṃdhivigraham 
sthānaṃ samudayaṃ guptiṃ labdhapraśamanāni ca 
tair buddhisacivair mukhyaiś cārthādhikāribhiḥ saha sāmānyaṃ yan nātirahasyaṃ tac cintayet saṃdhivigraham kiṃ saṃdhiḥ saṃprati yukto 'tha vigrahaḥ ubhayatra guṇadoṣān vicārayet 
idaṃ kartavyāvadhāraṇaṃ tu svabuddhyā kuryād yathāsya paraprayojyatā na bhavati 
idaṃ cāparaṃ cintayet sthānam 
tac caturvidham daṇḍakośapurarāṣṭrāṇi 
tatra daṇḍo hastyaśvarathapadātayaḥ 
teṣāṃ pratikarma poṣaṇarakṣaṇādi cintyam 
na hy asamādhānaṃ pradhānam 
tathā kośasya hemarūpyabāhulyaṃ pracurarūpyatā āyavyayalakṣaṇaṃ ca 
kośasya yāni yāny āyasthānāni tāni na vyayitavyāni na vilambanīyāni bhṛtyānām 
tathā rāṣṭrasya deśaparyāyasya svājīva ātmasaṃdhāraṇaḥ parasaṃdhāraṇo nadīvṛkṣāḥ paśavyaḥ śatrudveṣakrāntaprāyaḥ guptagocaraḥ paśumān adevamātṛkaḥ āpadi ca daṇḍakarasaha ityevamādi 
purasya vakṣyati tat syād āyudhasaṃpannam iti 
atha vā sthānaṃ svadeśāc cāpracyavanam 
evaṃ samudāyo 'pi cintyaḥ 
tatra kṛṣir vrajagulamasthānāni vāṇijyaśulkadaṇḍa ity evamādi 
guptiṃ svarāṣṭragatāṃ vakṣyati 
labdhapraśamanaṃ ca devatāśramavidyāvatāṃ dhārmikāṇāṃ ca mānadānatyāgāyogaḥ ucitānāṃ cābhyanujñānam 
sarvabandhanamokṣaḥ 
anugraho dīnavyādhitānām 
utsavānāṃ cāpūrvāṇāṃ pravartanam pravṛttānām anuvṛttiḥ 
yac ca kośadaṇḍopaghātakam adhārmikacaritraṃ tad apanīya dharmavyavahārān sthāpayet 
adharmacāritram akṛtam anyasya kṛtaṃ vānyaiḥ pravartayet 
na vā dharmakṛtaṃ cānyair nivartayed iti 
evaṃ sthānādīni cintyāni 
teṣāṃ svaṃ svam abhiprāyam upalabhya pṛthak pṛthak 
samastānāṃ ca kāryeṣu vidadhyād dhitam ātmanaḥ 
teṣāṃ pṛthak pṛthag ekaikasya rahasy abhiprāyaṃ hṛdayanihitaṃ bhāvam upalabhya samastānāṃ saṃhatānāṃ yat kāraṇaṃ kaścit puruṣaḥ pariṣadi apratibhānavān bhavati rahasi pragalbhaḥ kaścit pariṣady āsāditaprajñaḥ 
tataś ca tān samastān pṛcchet 
tataḥ svayaṃ yad yuktataraṃ hitam ātmane tad vyavasyed vidadhyāt 
tatprāmāṇyaṃ teṣām evānyatamenopadiṣṭaṃ vā yad apratyanīkaṃ nirdoṣaṃ ca 
sarveṣāṃ tu viśiṣṭena brāhmaṇena vipaścitā 
mantrayet paramaṃ mantraṃ rājā ṣāḍguṇyasaṃyutam 
vipaścitā viduṣā arthaśāstrajñena 
paraṃ mantram atyantaṃ gopanīyaṃ mantrayet ṣāḍguṇyayuktam 
adhikataraprajño hi brāhmaṇaḥ dhārmikatvāc ca viśvasanīyaḥ 
nityaṃ tasmin samāśvastaḥ sarvakāryāṇi nikṣipet 
tena sārdhaṃ viniścitya tataḥ karma samārabhet 
tādṛśi brāhmaṇe sarvarāṣṭramaṇḍalaṃ nikṣipya viśvasto rājyasukhaṃ bhuñjīta ca 
tena saha viniścitya yānāsanādi karma vyavahārasaṃgrahādi samācaret 
anyān api prakurvīta śucīn prājñān avasthitān 
samyag arthasamahartṝn amātyān suparīkṣitān 
yad uktam sapta cāṣṭau vā iti tasyāyam apavādaḥ 
arthasamāhartṝn saṃnidhātṝn suparīkṣitān upadhābhiḥ kuryāt 
nirvartetāsya yāvadbhir itikartavyatā nṛbhiḥ 
tāvato 'tandritān dakṣān prakurvīta vicakṣaṇān 
sarva ete mantrajñā vicakṣaṇāḥ vidvāṃsaś cādhikārikāḥ kartavyāḥ 
dakṣān bhayasaṃnidhāne 'py avasādahetāv atyutsāhavantaḥ 
atandritān analasān 
uktaṃ cādhyakṣapracāre
buddhimān anuraktaś ca yukto dharmārthakovidaḥ 
śucir dakṣaḥ kulīnaś ca mantrī yasya sa rājyabhāk 
tasmin nikṣipya kāryāṇi bhogasaṅgī na naśyati 
rājavaśyavidhis tena dānānugrahaṇair iti 
teṣām arthe niyuñjīta śūrān dakṣān kulodgatān 
śucīn ākarakarmānte bhīrūn antarveśmane 
arthe āyavyayavyavahāre 
śucīn artheṣv aspṛhān niyuñjīta 
tāny arthasthānāny udāharaṇena darśayati ākarakarmānta iti 
ākarāḥ suvarṇarūpyādyutpattisaṃskārasthānāni 
karmāntā bhakṣyakārpāsāvāpādayaḥ 
antarveśmane antaḥpurabhojanaśayyāstrīgṛhāṇi 
bhīravas tatra niyojyāḥ 
śūrā hi rājānam ekākinam upajaptā hanyuḥ 
dakṣā sarve 'pi vyutthānaśīlatayā dvandvoparipātam aparigaṇayya svāminaḥ kāryaṃ kāle nātipātayanti 
dūtaṃ caiva prakurvīta sarvaśāstraviśāradam 
iṅgitākāraceṣṭajñaṃ śuciṃ dakṣaṃ kulodgatam 
dūtasyāyam adhiko guṇaḥ iṅgitākāraceṣṭajñatā 
paraviṣaye rājño mantriṇāṃ ca saṃdhitsatām iṅgitāni dūtasyādareṇa saṃparigrahaḥ viśvasanam muhur muhuḥ saṃpūrṇatadvākyasya tasya cābhinandanam 
etāni viparyastāny upekṣeta 
ākāraḥ śarīravaikṛtyaṃ mlānir mukhasya varṇavaikṛtyaṃ tūṣṇīṃbhāvo dīrghoṣṇaniḥśvāsatā 
evamādivikārair dainyaṃ sūcayati asti kācid āpadasya tenāyaṃ vivarṇaḥ iti 
vākyavaiśāradyam śārīrasaṃskāraḥ prasannamukhatā evamādi harṣaṃ sūcayati 
śuciḥ strīgate 'rthe gamanaviśeṣaiḥ 
yataḥ strīsaṃbandhe mantrabhedaḥ paribhavaś ca 
anuraktaḥ śucir dakṣaḥ smṛtimān deśakālavit 
vapuṣmān vītabhīr vāgmī dūto rājñaḥ praśasyate 
anuraktaḥ ahāryo bhavati 
dakṣaḥ deśakālau nātikrāmati 
smṛtimān amuṣitasmṛtiprasaṅgena svāmisaṃseśaṃ kathayati 
deśakālavit deśakālau jñātvānyad apy asaṃdiṣṭaṃ tatkālayogyaṃ kathayati 
vapuṣmān svākṛtiḥ priyadarśanatvān nipuṇam ucitaṃ vakti 
vītabhīḥ anena nipuṇam ucyate 
vāgmī saṃdeśasyottare prativacanasamartho bhavati 
uktānāṃ dūtaguṇānāṃ saṃpādanaprayatne prayojanam āha 
amātye daṇḍa āyatto daṇḍe vainayikī kriyā 
nṛpatau kośarāṣṭre ca dūte saṃdhiviparyayau 
amātye senāpatau daṇḍo hastyādibalam āyattam tadicchayā kāryeṣu pravṛtteḥ 
daṇḍe vainayikī 
yo vineyaḥ svapararāṣṭragataḥ sa daṇḍyo yataḥ 
vinayāśritā vainayikī 
kriyā kāryam 
nṛpatau kośrāṣṭre āyatte 
saṃcayasthānaṃ kośaḥ 
rāṣṭraṃ janapadaḥ 
dve ca te parādhīne na kartavye svayam eva vilambhanīyaphalagrāsāc ca 
dūte saṃdhiviparyayau 
priyavacanena svāmikāryapradarśanena saṃdhiḥ tadvaiparītyena vigrahaḥ 
etad ubhayaṃ dūtāyattam 
evaṃ dūtārthānuvādaḥ 
eṣa evārthaḥ punar ucyate 
dūta eva hi saṃdhatte bhinatty eva ca saṃhatān 
dūtas tat kurute karma bhidyante yena mānavāḥ 
dūtaḥ saṃdhatte yathoktam 
saṃhatān ekībhūtān sa eva bhinatti 
anuktam api priyaṃ saṃdiśati pratikūlam anācaritam ityādi 
suvarṇādidravyam apratiśrutam ity āha 
evaṃ bhinatti dūtaḥ 
tad etat karmāntaropadiṣṭam yena rājāno bhidyante 
vākpāruṣyāpannā evaṃ saṃbhavanti 
anyad api dūtakāryaṃ darśayati 
sa vidyād asya kṛtyeṣu nigūḍheṅgitaceṣṭitaiḥ 
ākāram iṅgitaṃ ceṣṭāṃ bhṛtyeṣu ca cikīrṣitam 
budhvā ca sarvaṃ tattvena pararājacikīrṣitam 
tathā prayatnam ātiṣṭhed yathātmānaṃ na pīḍayet 
sa dūto yātvyasya rājñaḥ kṛtyeṣu kāryeṣu 
jāṅgalaṃ sasyasaṃpannam āryaprāyam anāvilam 
ramyam ānatasāmantaṃ svājīvyaṃ deśam āvaset 
dhanvadurgaṃ mahīdurgam abdurgaṃ vārkṣam eva vā 
nṛdurgaṃ giridurgaṃ vā samāśritya vaset puram 
uktaprakāreṇa dviguṇotsedhenaiṣṭakena śailena dvādaśahastād ūrdhvam uddhatena tālamūlena kapiśīrṣacitāgreṇa dṛḍhapraṇālyā parikṛtaṃ mahīdurgam 
agādhenāśrayaṇīyena codakena pariveṣṭitam abdurgam 
samantato 'rdhayojanamātraṃ ghanamahāvṛkṣānvitaṃ vārkṣam 
caturaṅgabalādhiṣṭhitaṃ pravarāyudhavīrapuruṣaprāyaṃ nṛdurgam 
giripṛṣṭhe durāroham evaikamārgānugatam antarnadīprasravaṇodakaṃ giridurgam 
sarveṇa tu prayatnena giridurgaṃ samāśrayet 
eṣāṃ hi bāhuguṇyena giridurgaṃ viśiṣyate 
trīṇy ādyāny āśritās tv eṣāṃ mṛgagartāśrayāpsarāḥ 
trīṇy uttarāṇi kramaśaḥ plavaṅgamanarāmarāḥ 
ādyāni trīṇi dhanurdurgādīni 
āśritāḥ āśrayaṃ kṛtavantaḥ 
mṛgāḥ 
gartāśrayā gargaranakulādayaḥ 
apsarā grāhakūrmādayaḥ 
eṣāṃ durgāṇāṃ tadāśritānāṃ ca yādṛśā guṇadoṣās tādṛśā eva rājñām api bhavantīti pradarśanārtham 
trīṇy uttarāṇi 
plavaṅgamāḥ kapayaḥ 
yathā durgāśritān etān nāpahiṃsanti śatravaḥ 
tathārayo na hiṃsanti nṛpaṃ durgasamāśritam 
durgavidhānaprayojanaśloko 'yam 
atyalpabalā api durgāśritā mahābalair aribhir na sahasā śakyante 'bhibhavitum ato durgāśrayo yuktaḥ 
ekaḥ śataṃ yodhayati prākārastho dhanurdharaḥ 
śataṃ daśasahasrāṇi tasmād durgaṃ vidhīyate 
suprasiddham etad durgaprayojanam 
prākāradṛṣṭāntena giridurgabalam etad iti 
tad ayuktam mahīdurge 'pi prākārasaṃbhavāt 
tasmāt sarveṣāṃ durgāṇāṃ tatprayojanaṃ svabuddhyā rūpyate 
tat syād āyudhasaṃpannaṃ dhanadhānyena vāhanaiḥ 
brāhmaṇaiḥ śilpibhir yantrair yavasenodakena ca 
āyudhaiḥ khaḍgaprāsādibhiḥ saṃpannam upetam 
āyudhagrahaṇaṃ varmaśirastrāṇopaskārāder anyasyāpi yuddhopakaraṇasya pradarśanārtham 
dhanaṃ rūpyasuvarṇādīni 
vāhanāni rathāśvādayaḥ 
śilpibhir yantrāvāhatakṣaprabhṛtibhiḥ 
yavasena 
brāhmaṇair mantripurohitair anyair vā 
daṇḍikāpotena dhvajaśaṅkayā kadācin nṛpadharmasāhāyyena pravartante 
pradarśanārthatvāc ca bhiṣagauṣadhādy apekṣeta 
saṃrohaṇādyupayogi saṃnidhāpayitavyam 
tasya madhye suparyāptaṃ kārayed gṛham ātmanaḥ 
guptaṃ sarvartukaṃ śubhraṃ jalavṛkṣasamanvitam 
suparyāptam 
yāvad ātmano rājño rājaputrakośāyudhāśvāgārādiṣūpayujyate 
guptaṃ bahukakṣākam 
gṛhaṃ kārayet 
sarvartukaṃ sarvartumālyaphalaiḥ śobhitam 
sarve ṛtavo yatreti 
ṛtuśabdena tatkāryāṇi puṣpaphalādīni lakṣyante 
sarvartugam iti pāṭhe sarvān ṛtūn gacchati prāpnotīti vyutpattiḥ 
arthas tu sa eva 
yo yatra bhavati sa tena vyāpta ity ucyate 
śubhraṃ sudhādhavalitam 
jalavṛkṣasamanvitaṃ dhārāgṛhodyānavanasaṃpannam 
tad adhyāsyodvahed bhāryāṃ savarṇāṃ lakṣaṇānvitām 
kule mahati saṃbhūtāṃ hṛdyāṃ rūpaguṇānvitām 
tad gṛham āśritya bhāryā tatra sahāyārthaṃ mahataḥ kulād udvoḍhavyā 
etatsaṃbandhena saṃrakṣaṇārtham 
savarṇām ityādāv ucyate tat prāk pradarśitam 
hṛdyāṃ manoramāṃ kāntilāvaṇyayuktām 
rūpaṃ saṃsthānam 
guṇā vacanācaraṇādayaḥ 
tair anvitāṃ yuktām 
purohitaṃ ca kurvīta vṛṇuyād eva cartvijaḥ 
te 'sya gṛhyāṇi karmāṇi kuryur vaitānikāni ca 
saty api dvitīyānirdeśe na prādhānyāvagame vivakṣitam evaikatvam anyatrāpy upādānāt yūpaṃ chinatti bhāryāṃ vindeta itivat 
ṛtvijo vṛṇuyāt 
teṣāṃ ca saṃkhyā śrutita evāvagantavyā 
guṇāś ca nātisthūlo nātikṛśaḥ nātidīrgho nātihrasvaḥ nātivṛddho nātibālaḥ 
saptapuruṣān vidyātapobhyāṃ puṇyaiś ca karmabhiḥ samanuṣṭhitobhayabhāvān 
tān prati nābrāhmaṇyam āśaṅkyate vidvān yājayati ityādi 
gṛhyāṇi karmāṇi śāntisvastyayanādīni 
vaitānikāni vaihārikāṇi tretāgniviṣayāṇi 
yajeta rājā kratubhir vividhair āptadakṣiṇaiḥ 
dharmārthaṃ caiva viprebhyo dadyād bhogān dhanāni ca 
āptadakṣiṇair bhūridakṣiṇaiḥ pauṇḍarīkādibhiḥ 
bhogān dhanāni ca 
vastragandhavilepanādayo bhojanaviśeṣāś ca bhogāḥ 
dhanāni suvarṇādīni 
nityam eva taddānam icchanti 
dharmārthaṃ tasyotpattyartham eva 
sāṃvastsarikam āptaiś ca rāṣṭrād āhārayed balim 
syāc cāmnyāyaparo loke varteta pitṛvan nṛṣu 
baliṃ karaṃ dhānyādīnāṃ ṣaṣṭhāṣṭamādibhāgam 
āptair arthādyupadhāśuddhaiḥ 
yathoktam āmnāyaparaś ca syāt 
āgamapradhānatarkaśāstrāṇy āśrayet 
atha vā pāraṃparyāgatam eva bhāgaṃ gṛhṇīyāt nādhikam 
varteta pitṛvan nṛṣu 
karadeṣv anyeṣu ca snehabuddhyā varteta 
adhyakṣān vividhān kuryāt tatra tatra vipaścitaḥ 
te 'sya sarvāṇy avekṣeran nṝṇāṃ kāryāṇi kurvatām 
adhyakṣā adhikṛtāḥ pratyavekṣitāraḥ tān kuryāt 
vividhān bahuprakārān mṛdūn ugrān dhārmikān arthārjanaparāṃś ca 
tatra tatra suvarṇakoṣṭhāgāre paṇyakupyakarmasv adhikṛtāḥ pratyavekṣitāras tān śulkanauhastyaśvarathapadātyādīn vipaścitaḥ sthāpayet 
sarva ete amātyaguṇasaṃpady uktā vijñeyāḥ 
yathoktam adhyakṣapracāre te 'dhyakṣāḥ sarvāṇi kāryāṇy avekṣerann anyeṣāṃ nṛṇāṃ tatsthānopayogināṃ kāryāṇi kurvatām hastyadhyakṣeṇa hastipakāḥ aśvādhyakṣeṇa turaṅgamādyāḥ gavādhakṣeṇa karṣaṇādayaḥ 
āvṛttānāṃ gurukulād viprāṇāṃ pūjako bhavet 
nṛpāṇām akṣayo hy eṣa nidhir brāhmo 'bhidhīyate 
gurukule 'dhītāvagatavedārthā gārhasthyaṃ pratipitsavo dhanena pūjayitavyāḥ 
idam api naiyyamikadānam 
ata evāha nṛpāṇām akṣaya iti 
nityatvād akṣayo yāvajjīvikaḥ 
kāmyatve cāphalabhāvi nivartate 
yad uktam sāṃtānikaṃ yakṣyamāṇam iti tad evedam 
anye tv āhuḥ 
tatrārthibhyo dānaṃ vihitam iha tv anarthinām adhikārāt vidhānamātrayā vastrayugādidānena ca narāṇāṃ pūjā kartavyā 
tathā cāha viprāṇāṃ pūjako bhaved iti 
nidhir iva nidhiḥ uttamaphalatvāt 
brahmasaṃnihito brāhmaḥ 
na taṃ stenā na cāmitrā haranti na ca naśyati 
tasmād rājñā nidhātavyo brāhmaṇeṣv akṣayo nidhiḥ 
brāhmaṇebhyo yo 'rtho dattaḥ na taṃ stenā āṭavikādayaḥ amitrāś ca śatravo haranti 
na bhūmiṣṭham iva vismṛtya prātibhāvyena vā naśyati 
na skandati na cyavate na vinaśyati karhicit 
variṣṭham agnihotrebhyo brāhmaṇasya mukhe hutam 
eṣa evārtho 'vaśyānuṣṭheyaḥ prakārāntareṇa punar ucyate 
agnau yad dhūyate tat kadācit skandati adhaḥ patati hūyamānam tathā cyavate puroḍāśādi kṣāmatayā 
tataś ca karmavaiguṇayād vinaśyati śiṣṭānām 
idaṃ tu yad brāhmaṇebhyo dānam na tasyaite doṣāḥ santi 
ata evāha variṣṭham agnihotrebhyaḥ agnau homebhya ity arthaḥ 
mukhyārthavṛttyā karmanāmadheyam evāgnihotraśabdas tadā cādigrahaṇaṃ vyākhyeyam 
mukhe hutam iti 
pāṇir eva brāhmaṇasya mukham pāṇyāsyo hi dvijaḥ smṛtaḥ it vacanāt 
variṣṭhaṃ śreṣṭham 
arthavādaś cāyam na punar homanindaiva 
samam abrāhmaṇe dānaṃ dviguṇaṃ brāhmaṇabruve 
ācārye śatasāhasram anantaṃ vedapārage 
viprebhya iti ca prakṛtam 
tathā ca prāg apy uktam vedatattvārthaviduṣe brāhmaṇāya iti 
na ca yathāśrutadānaphalopapattiḥ 
kīdṛśaṃ hi tatsāmyam jātitaḥ parimāṇataḥ upakārato vā 
yadi tāvaj jātitas tad iti auṣadhapānoddeśena devalebhyo dattaṃ khādyadānaṃ duḥkhāyaiva syāt 
tiktakaṭukaṣāyāṇi prāyaśa auṣadhāni virecanīyāni na prītijananāni 
atha parmāṇataḥ tatrāpi yadi dravyam anapekṣya kevalaparimāṇasāmyam suvarṇaṃ dattaṃ tatparimāṇaṃ tāmraṃ labhyeta anyad vā mṛtkāṣṭhādi 
atha jātitaḥ parimāṇataś ca tatra prāg uktā eva doṣāḥ 
athopakārataḥ tatrāpi hi yadi tajjātīya evopakāraḥ vyādhinivṛttir auṣadhopakāraḥ 
asati ca vyādhau phalasya vinivṛttiḥ ato vyādhinivṛttiphalakenauṣadhadānena vyādhir ākṣeptavyaḥ 
susamaṃ vā anyaduḥkham iti prāptam 
tasmād yathā nivītaṃ manuṣyāṇām upavītaṃ devānām upavyayate devalakṣmam eva tat kurute ity upavyānaviśeṣān nivītādayo na pṛthag vākyāni tathedam api draṣṭavyam 
atrocyate 
nātrākhyātaśravaṇam asti sarveṣāṃ samatvāt 
tatra yady arthavādaḥ sahasraṃ vedapārage iti tad arthavādo 'stu 
athāyaṃ vidhiḥ vidhyantaraśeṣabhāvāt sarvatra vidhir abhyupetavyaḥ viśeṣābhāvāt 
nivītādiṣu tu upavyathate ity atrākhyātadarśanāt tadarthasya vidhiviṣayatvayogyatvābhāvād ekatvāvagamāc ca yuktārthavad eva tarhy anukto viśeṣaḥ 
yat tu nābrāhmaṇebhyo dānam asti iti tad vismṛtaṃ bhavet dīnānāthādibhyaḥ sarvavarṇebhyo dānasya vihitatvāt 
etāny eva ca vidhāyakāni vākyāni brāhmaṇebhyo rājñāṃ dānasya 
yat tūktaṃ yathāśrutaphalānupapattiḥ sarvaprakāreṇāsyābhyupagamyamānatvāt iti
atrocyate 
laukikīyaṃ vācoyuktiḥ samam iti 
yal loke nātyutkṛṣṭaṃ tad evam ucyate samalavaṇāḥ saktavaḥ iti 
upakārāpekṣā ca dviguṇam iti saṃkhyāśrutiḥ yāvat tasyopakāras tāvad dviguṇo bhavati 
na taddravyaprāptir nāpi tajjātīya evopakāraḥ kiṃ tu prītyatiśayotpattiḥ 
na ceha phalaviśeṣaśrutir yeneyam āśaṅkāpi syāt kiṃ tad eva dravyaṃ prāpyeta uta sa evopakāraḥ iti 
aśrutaphalaviśeṣeṣu svargaḥ phalam 
kiṃ ca tilādidāne prajāptiḥ phalaṃ śrūyate 
tatra kā dravyasāmyāśaṅkā 
tasmāc cāyam apy artha uttarottaro 'tra ca pātrātiśayadānāt phalātiśayasiddhiḥ 
tathā cāha pātrasya hi viśeṣeṇa iti 
brāhmaṇabruve 
bruvaśabdaḥ kutsāyām 
jātimātrabrāhmaṇo 'dhyayanādiguṇahīna ity arthaḥ 
ācārya upanetā 
vedapāragaḥ adhyayanaśravaṇābhyāṃ vedasyāntaṃ gataḥ 
pātrasya hi viśeṣeṇa śraddadhānatayaiva ca 
alpaṃ vā bahu vā pretya dānasya phalam aśnute 
pātayate 'dharmakarmaṇaḥ pātyamānaṃ vā trāyata iti pātraṃ saṃpradānam 
atha vā ghṛtatailādyādhāraḥ pātram upacārād idam api pātram 
atrāpi hi dravyaṃ nidhīyate 
āha ca nṛpāṇām akṣayo hy eṣa nidhir brāhmo 'bhidhīyate iti 
tasya viśeṣo bhedaḥ saguṇanirguṇatvādiḥ 
tena hetunā dānasya phalam avāpyate 
alpaṃ vā 
guṇavate vṛttasvādhyāyasaṃpannāya dattaṃ bahu nirguṇāya tv alpam 
tathā śraddadhānatayāpi vā 
deśakālavidhānena dravyaṃ śraddhāsamanvitam 
pātre pradīyate yat tu tad dharmasya prasādhanam 
tatra deśaḥ svanivāsadeśād anyo jānapadaḥ 
dūradeśaproṣitāyāṃ saṃnihitatvād dattam asya hetur upaghātaḥ 
yajñapravṛttasya kenacid aṅgena nyūnatā 
grahoparāga ity evamādiḥ 
vidhānam 
udakapūrvakasvastivācanasaṃskāratiśayo bhāvaprasāda ityādi 
dravyaṃ gobhūhiraṇyādi 
śraddhā prāptyabhilāṣātiśayaḥ katham idaṃ me nivarteti buddhisaṃtānaḥ 
pretyeti 
kriyāsamantaraṃ phalotpatter aniyamam āha na punar janmāntaraphalatām eva vaidikānāṃ karmaṇāṃ phala eva kāmasya niyamāvagamāt 
samottamādhamai rājā tv āhūtaḥ pālayan prajāḥ 
na nivarteta saṃgrāmāt kṣātraṃ dharmam anusmaran 
sarvopāyaparikṣaye rājño vihitaṃ yuddham 
tatra saṃgrāmabhūmigatasyāhūtasya samanyūnādhikabalenopekṣāpratiṣedhārtham idaṃ padam 
na mantavyaṃ nikṛṣṭabalaṃ na hanmīti 
atha vā ye śatrava āṭavikādayaḥ prāksthitāṃ maryādām atilaṅghya deśam utkrāmanti śatrubhir vā rājñaḥ saṃdadhate na cet te yuddhena vinā niyantuṃ śakyante tadā nikṛṣṭabalair api tair yoddhavyam eva 
yady api tair asau śabdena nāhūtaḥ vastutas tv āhūta eva bhavati 
eṣa hi kṣatriyāṇāṃ dharmaḥ yad āhūtaḥ prakṛtais tair yuddhe sarveṇa saha yoddhavyam eva 
jātivayaḥśikṣāpuruṣakārādi nāpekṣitavyam 
eṣa dharmaḥ smartavyaḥ 
saṃgrāmeṣv anivarttitvaṃ prajānāṃ caiva pālanam 
śuśrūṣā brāhmaṇānāṃ ca rājñāṃ śreyaskaraṃ param 
trayāṇāṃ dharmāṇāṃ tulyaphalatvāya śloko 'yam 
āhaveṣu mitho 'nyonyaṃ jighāṃsanto mahīkṣitaḥ 
yudhyamānāḥ paraṃ śaktyā svargaṃ yānty aparāṅmukhāḥ 
āhūyante yuddhārtham itare yatra vīrāḥ sa āhavaḥ saṃgrāmaḥ 
mithaḥ spardhamānāḥ 
anyonyaṃ parasparaṃ jighāṃsanto hananecchavaḥ 
yuddhyamānāḥ praharantaḥ 
paraṃ śaktyā parayā śaktyā yathābalam ity arthaḥ 
chāndasatvāt parayā ity asya sthāne param iti rūpam 
aparāṅmukhāḥ yuddhyamānāḥ iti saṃbandhaḥ 
svargaṃ yānti 
nanu ca rājyalobhāt pravṛttānāṃ dṛṣṭasya phalasya saṃbhavāt kutaḥ svargaḥ 
ucyate 
na kūṭair āyudhaiḥ ityādinā vakṣyamāṇayuddhaniyamāpekṣaḥ svargaḥ 
na hi teṣāṃ niyamānām anyat prayojanam asti 
atha vā niścite parājaye nirāśasya yad yuddhāvataraṇam tac ca svargāyaiva tyaktarājyasyāpi śaktapraṇipātena tadanujīvanasaṃbhavāt 
tasmād arhas tatphalasaṃbhavaḥ 
asmād eva vacanān nātmatyāganiṣedhasya viṣayo 'yam 
mahīkṣitaḥ maṇḍaleśvarāḥ na punas tadanujīvinaḥ 
teṣāṃ hi svāmyarthaiva pravṛttiḥ na svārthā 
ataś ca kutas teṣāṃ phalasaṃbhavaḥ ṛtvijām iva dakṣiṇāpaṇena parikrītānām 
evam eṣām api bhṛtiparikrītānāṃ kutaḥ svargādiphalotpattiḥ 
nanu ca aviśeṣeṇaitad uktam
udyatair āhave śastraiḥ kṣatradharmahatasya ca 
sadyaḥ saṃtiṣṭhate yajñaḥ  iti 
tathā
dvāv imau puruṣau loke sūryamaṇḍalabhedinau 
parivrāḍ yogayuktaś ca śūraś cābhimukho hataḥ  iti 
tathā bhārate yuddhaprekṣiṇām api svargaḥ saṃdarśitaḥ 
mantraliṅgāni ca santi
ye yudhyante pradhaneṣu śūraso ye tanutyajaḥ 
ye vā sahasradakṣiṇās tāṃś cid evāpi gacchatāt 
sahasradakṣiṇānāṃ yajamānānāṃ śūrāṇāṃ ca raṇaśirasi tyaktaprāṇānāṃ mahāphalatvaṃ darśayanti ye yudhyante 
na ca maraṇāyaiva kriyante 
na hi saṃparigrahakāle 'yam upasaṃvādo 'sti yathā hotrodgātrādīnāṃ svapravacanasamākhyāniyatārtvijyapadārthānuṣṭhānāyaiva varaṇam 
tasmāt prabhukāryoddeśena yan maraṇaṃ tad anukrāntaphalāyaiva 
na ca paraprayuktāt karmaṇo 'nyasya phalaṃ nāsti 
aśvamedhāvabhṛthe hi brahmaghnasya snānād ayajamānasyaiva śuddhiḥ 
atrocyate 
prajārthe yuddhe prāṇatyāgo dharmāyaiva 
yad uktam udyatair āhave iti tadā bhṛtiparikrītasyāsvatantrasya yasya vā kuru prayāṇaṃ raṇe ity eva parikaro baddhas tadapekṣaṃ etat yajñasaṃsthāvacanam 
evaṃbhūtaś ca abhimukho hataḥ iti 
atha vā narakābhāva eva sūryamaṇḍalabhedanam yuddhyamānasya bhaviṣyati 
yatra viṣayāntareśvareṇa rājñā parasya rājño viṣayo hanyate bhajyate jano lupyet tatra tadarthaṃ yuddhe prāṇatyāgo dharmārthaḥ 
andhatamo hi narake tadabhāvāt sati prākāśye sūryamaṇḍalabhedanavacanam 
sūryamaṇḍalaṃ bhinatti upariṣṭāl lokān āpnoti nādhaḥprapatatīty arthaḥ 
bhṛtiparikrītasya prabhoḥ saṃgrāme samupasthite tam eva jahato narakanipatanam tadarthaṃ yudhyamānasya bhartṛpiṇḍānṛṇyaṃ gatavato duṣkṛtenāpratibadhyamānasya svaiḥ sukṛtair yukta eva svargādilābhaḥ 
ata uktam sadyaḥ saṃtiṣṭhate yajñaḥ iti 
avyavadhānena yajñaphalam aviśeṣaśrutau svargam avāpnotīty arthaḥ 
evaṃ bhārate 'pi bhṛtiparikrītānāṃ svargaphalāvāptivacanam upapadyate 
yuddhaprekṣiṇāṃ tu svargāvāptir arthavāda eva 
atha vā bahuṣu jīvanopāyeṣu satsu yac chastreṇa jīvanaṃ tato niyamāt svargaḥ 
yat tu na maraṇāya krīyanta iti śastrabhṛtāṃ bhṛtidāne nānyad yuddhāt prayojanam asti viśeṣānupadeśāt  sarvakāryodyatāḥ sarvaprakāraṃ madarthaḥ saṃpādanīya iti parikrīyante  tatra yadā yuddham upasthitaṃ bhavati tadā ā śarīrapātāt prabhor arthaḥ kartavyaḥ tathānṛṇyaṃ bhavati 
anupasthite tu yuddhe yadi bhṛtyasya maraṇaṃ bhavati tadā sarve 'nṛṇā eva 
udyukte hy asau tatkārye tādṛśa evāsyopasaṃvādaḥ 
yuddhakāle yoddhavyaṃ bhavatīti liṅgadarśanam api tūpapadyata eva 
aśvamedhāvabhṛte tu spaṣṭaṃ vacanaṃ tasmāt samāgame teṣām iti 
iha tu yuddhasādhyam iti viśeṣaḥ 
tān idānīm adṛṣṭārthān niyamān darśayati 
na kūṭair āyudhair hanyād yudhyamāno raṇe ripūn 
na karṇibhir nāpi digdhair nāgnijvalitatejanaiḥ 
kūṭāni yāni bahiḥkāṣṭhamayāny antarniśitaśastrāṇi 
karṇinaḥ 
śarā ye śalyasya mūle madhye vā karṇākāraiḥ phalakaiḥ kriyante 
te hi praviṣṭā duruddharā bhavanti uddhriyamāṇāḥ prahārair abhinnam api śariraikadeśaṃ bhindanti 
digdhāḥ viṣopaliptāḥ 
agninā jvalitam ādīpitaṃ tejomayaphalakaṃ yeṣām 
etair na yoddhavyam 
na ca hanyāt sthālārūḍhaṃ na klībaṃ na kṛtāñjalim 
na muktakeśaṃ nāsīnaṃ na tavāsmīti vādinam 
rathasthena rathārūḍha eva hantavyaḥ sthalasthito na hantavyaḥ 
klībo napuṃsakaḥ pauruṣahīno vā 
anyatra dṛḍha āsīna upaviṣṭo rathapṛṣṭhe bhūmau vā 
tavāsmīti vadati yas tam api na hanyāt 
śabdaniyamo 'tra na vivakṣitaḥ 
dīnaṃ vadann evaṃjātīyakair api śabdaiḥ tvadīyo 'ham tvām āśrito 'smi iti na hantavyaḥ 
na suptaṃ na visannāhaṃ na nagnaṃ na nirāyudham 
nāyudyamānaṃ paśyantaṃ na pareṇa samāgatam 
na nagnam 
na bhagnam iti vā pāṭhaḥ 
visannāhasya pratiṣedhān nagnasya prāptir eva nāsti 
tena śirastrāṇādyabhāvenaikadeśena nagnatayā nagno draṣṭavyaḥ 
bhagasyāpi parāvṛttapratiṣedhāt saṃmukhastho 'pi tvayā saha na yudhyeyam iti vakti sa nānubandhanīyo 'vaśyaṃ yoddhavyam iti 
nāyudhyamānaṃ paśyantaṃ 
yaḥ prekṣaka eva kevalaḥ sa na hantavyaḥ 
yas tu prekṣate yudhyate ca na tatra pratiṣedhaḥ 
pareṇa samāgataḥ 
anyena saha yudhyamāno 'nyena na hantavyaḥ 
nāyudhavyasanaprāptaṃ nārtaṃ nātiparikṣatam 
na bhītaṃ na parāvṛttaṃ satāṃ dharmam anusmaran 
āyudhavyasanam āyudhakṛcchram āyudhabhaṅgaḥ kuṇḍalibhāvaḥ khaḍgasya jyācheda ity evamādiḥ taṃ prāptam 
ārtaḥ hataputrabhrātrādiḥ 
bhītaṃ mukharāgādinā vijñāya śastrasaṃmukham api 
parāvṛttaṃ pratyāvṛtya sthitam 
ete niyamāḥ 
pratiṣedhapakṣe pratyavāyaḥ 
tadā ca svargaprāptivacanam arthavādaḥ 
kiṃ punar atra yuktam 
puruṣārthaḥ pratiṣedhaḥ na kalañjaṃ bhakṣayet itivat 
tathā hi naño mukhyārthavṛttitā bhavati 
satāṃ dharmam iti 
śiṣṭānām eṣa ācāra ity āha anusmarann iti 
yas tu bhītaḥ parāvṛttaḥ saṃgrāme hanyate paraiḥ 
bhartur yad duṣkṛtaṃ kiṃcit tat sarvaṃ pratipadyate 
naivaṃ mantavyam parāvṛtto yadi hanyate tadā duṣkṛtī ahatas tu neti 
kiṃ tarhi parāvṛttamātranibandhanaṃ doṣavacanam 
kiṃ ca na parāvṛttahateneyaṃ buddhiḥ kartavyā anubhūtakhaḍgaprahāro 'smy anṛṇaḥ kṛtabhartṛkṛtyaḥ iti 
tathāvidhāḥ prahārā na kasmaicid arthāyeti doṣātiśayadarśanena darśayati bhartṛsaṃbandhiduṣkṛtam iti 
yac ca vacanam uttaratra tadīyasukṛtagrahaṇam iti tad arthavādaḥ 
na hy anyena kṛtaṃ śubham aśubhaṃ vānyasya saṃbhavati 
na ca sukṛtasya nāśaḥ 
kiṃ tu mahatā duṣkṛtena pratibandhe cirakālabhāvitā sukṛtasya phalasyocyate 
yac cāsya sukṛtaṃ kiṃcid amutrārtham upārjitam 
bhartā tat sarvam ādatte parāvṛttahatasya tu 
yac cāsya sukṛtaṃ kiṃcid bhartā tat sarvam ādatta iti 
amutrārtham upārjitam 
artho 'syāstīty arthaḥ 
arśa āditvāc ac 
amutrāmuṣmiṃl loke yat prayojanaṃ tad arjitaṃ tad asya niṣphalaṃ bhavati 
amutrārtho 'syeti vā amutrārtham 
vyadhikaraṇo bahuvrīhiḥ gamakatvāt prayojakatvāc ca 
rathāśvaṃ hastinaṃ chatraṃ dhanaṃ dhānyaṃ paśūn striyaḥ 
sarvadravyāṇi kupyaṃ ca yo yaj jayati tasya tat 
kupyaṃ śayanāsane tāmrabhājanādi 
yo yaj jayati tasya tat 
rājñaḥ svāmitvād grahaṇe prāpte tadapavādārtham etat 
suvarṇarūpyabhūmyāvāsakādi rājña eva 
evamarthaṃ parigaṇanam 
āyudhasaṃvāhanādi rājña eva 
dhānyādīnāṃ pṛthagupādānād dhanaśabdena gomahiṣyādikam ucyate 
tathā rājadhanaṃ cārdham iti prayuñjate 
rājñaś ca dadyur uddhāram ity eṣā vaidikī śrutiḥ 
rājñā ca sarvayodhebhyo dātavyam apṛthagjitam 
yena yaj jitaṃ tena tad grahītavyam ity asyāyaṃ viśeṣa ucyate 
svayam uddhāraṃ rājñe dadyur uttamadravyam uddhṛtya dadyur ity arthaḥ 
na sarvaṃ tair grahītavyam 
iti eṣā vaidikī śrutiḥ 
indro vai vṛtraṃ hatvā ityādy upakramya sa mahān bhūtvā devatā abravīd uddhāraṃ ma uddharata iti 
rājñā vā pṛthagjaye svayaṃjaye yatrāyaṃ vibhāgo nāsti anenāyaṃ grāmo jitaḥ eṣa ca parakīyaḥ sāmantādiḥ sarveṇa sarva utkhātamūlaḥ sakṛtkṛtaḥ tatra rājñā labdhapraśamananyāyena bhṛtyāḥ saṃvibhajanīyāḥ 
eṣo 'nupaskṛtaḥ prokto yodhadharmaḥ sanātanaḥ 
asmād dharmān na cyaveta kṣatriyo ghnan raṇe ripūn 
upasaṃhāro 'yam 
yodhā yoddhāraḥ teṣāṃ dharmo yodhadharmaḥ 
anupaskṛtaḥ agarhitaḥ avikrto vā 
ata evāha sanātanaḥ 
svecchayā pravartito vikṛtaḥ syāt 
na cyaveta na caleta sarvadānutiṣṭhet 
kṣatriyagrahaṇaṃ mukhyas tasyātrādhikāra iti darśayitum na tv anyasya tatsthānāpannasya nāyaṃ dharma iti 
alabdhaṃ caiva lipseta labdhaṃ rakṣet prayatnataḥ 
rakṣitaṃ vardhayec caiva vṛddhaṃ pātreṣu nikṣipet 
na kṣatriyaḥ saṃtuṣṭaḥ syād brāhmaṇavat kiṃ tv alabdhārjane yatnaṃ kuryāt 
arjitaṃ ca dhanaṃ rakṣet 
rakṣitaṃ ca vardhayet 
kośasaṃcayaṃ kuryāt 
tataḥ pātrebhyo dadyāt 
na yathāyaṃ vyayaṃ kuryāt 
tad uktam āyād alpataro vyayaḥ iti 
etac caturvidhaṃ vidyāt puruṣārthaprayojanam 
asya nityam anuṣṭhānaṃ samyak kuryād atandritaḥ 
puruṣasya ye 'rthās teṣām prayojanaṃ caturvidham 
catasra etāḥ kriyās tatra prayojyāḥ arjanarakṣaṇavardhanadānāni 
upakāravacano 'rthaśabdaḥ 
puruṣārthasiddhyartham etat prayojanam 
tasya caturvidhasya prasaktasya nityam anuṣṭhānaṃ kuryāt   
alabdham icched daṇḍena labdhaṃ rakṣed avekṣayā 
rakṣitaṃ vardhayed vṛddhyā vṛddhaṃ pātreṣu nikṣipet 
nityam udyatadaṇḍaḥ syān nityaṃ vivṛtapauruṣaḥ 
nityaṃ saṃvṛtasaṃvāryo nityaṃ chidrānusāry areḥ 
udyato daṇḍo 'nenety udyatadaṇḍaḥ 
udyata udyuktaḥ savyāpāra iti yāvat 
tatra hastyādibalaṃ nityaṃ yogyābhir abhivinayet 
śikṣā vāhanadamanādibhir vidheyā 
karaṇayogyā abhyāsāś ca 
tadvāhanādiṣu vastrābharaṇasaṃskāra ityādir udyatadaṇḍatā 
tathā kurvato 'syotsāhaśaktiyogo maṇḍale prakāśībhavati 
tathā nityaṃ vivṛtapauruṣaḥ 
vivṛtaṃ prakāśatām āgataṃ pauruṣaṃ kartavyam 
saṃdhipālāṭavīsthānādiṣv āptapuruṣair adhiṣṭhitāḥ saṃniruddhāḥ kavacinaḥ satataṃ jāgaraṇārthaṃ niyojyāḥ 
nityaṃ saṃvṛtasaṃvāryaḥ 
saṃvaraṇīyaṃ saṃgopanīyam ātmagataṃ kṛtvā tatsthānaṃ saṃvṛtaṃ kartavyam upagraheṇa paropajāparakṣaṇena ca 
nityaṃ chidrānusaraṇena sarvaṃ śatroḥ kṛtyapakṣaṃ jñātvā jhaṭ iti tad upajāpaḥ 
nityam udyatadaṇḍasya kṛtsnam udvijate jagat 
tasmāt sarvāṇi bhūtāni daṇḍenaiva prasādhayet 
anantarasya phalam 
sarvaṃ jagad udvijate bibheti 
pratāpakhyātir bhavati ceti 
tasmāt sarvāṇi bhūtāni svaprakṛtīḥ parāṃś ca daṇḍenaiva prasādhayet 
evaṃ yatnavato bhītāḥ śatravo namanty ayatnenaiva 
amāyayaiva varteta na kathaṃcana māyayā 
budhyetāriprayuktāṃ ca māyāṃ nityaṃ susaṃvṛtaḥ 
māyā chadma tena na varteta 
aviśvasanīyas tathā syāt 
na ca paraprakṛtīr ajñātarūpā upajapet 
ariṇā prayuktāṃ ca māyāṃ yathāvad budhyeta 
buddhyā jñātvopajāpaṃ kuryāt 
tatra kṛtyapakṣaś caturvidhaḥ 
kruddhalubdhabhītāvamānitaiḥ 
tatra yena kṛtaṃ śilpaṃ kiṃcid upakāro vā darśitaḥ tau vipralabhyete prasādena niyojyete avamanyete vā 
tadartho 'pi tatsamānaḥ śilpopakārī krudhyati nāsyāsmadīyaṃ śilpam upakāro vopayujyate tādṛśā upajāpasahā bhavanti 
tathā vāllabhyenopagṛhītaḥ paścān mānādhikārābhyāṃ bhraṣṭaḥ pravāsitabandhutadvallabhaḥ prasabham abhipūjya svīkṛtaḥ sakulyair antarhitaḥ sarvasvam āhāritas tatsamānakarmavidyo 'nyaḥ pūjyate so 'vadhīryate ity evamādiḥ kruddhaḥ 
kenacit kṛtaṃ paiśunyaṃ tatsamānadoṣebhyo daṇḍitam antarbhramadaṇdapātāḥ sarvādhikārasthāḥ sahasopacitārthā ityādir lubdhavargaḥ 
parikṣīṇaḥ kadaryo vyasanī bahuṛṇa ityādir bhītavargaḥ 
ātmasaṃbhāvitaḥ śatrupūjām arthitaḥ nīcair upahataḥ tīkṣṇaḥ sāhasiko bhogenāsaṃtuṣṭa ityevamādir avamānitavargaḥ 
etat parasyopajapet ātmanaś ca rakṣet 
nāsya chidraṃ paro vidyād vidyāc chidraṃ parasya ca 
gūhet kūrma ivāṅgāni rakṣed vivaram ātmanaḥ 
eṣa evārthaḥ punar ucyate 
tathā yatnātiśayaṃ kuryād yathā parasya chidram anvicched ātmanaś ca rakṣet 
ya evaṃ kruddhādiḥ kāpaṭikādicārapuruṣair jñāyate sa evātmīyo 'nunīyata iti 
kūrmavad aṅgaṃ gūhed rakṣed vivaram ātmanaḥ 
paropajāpāt svacchidrarakṣaṇaṃ mahāprayojanam ity etad anenāha 
bakavac cintayed arthān siṃhavac ca parākramet 
vṛkavac cāvalumpeta śaśavac ca viniṣpatet 
yathā apsu durgāśrayam api matsyabalaṃ svabhāvatas tadgrahaṇārthaṃ bakaḥ paryudāsanaparatayā tadgrahaṇopāyaṃ dhyānādiyogād āsādayati evam arthacintābhiyogātiśayena suduṣprāpā apy arthā āsādyanta iti matvā
na nirvedaṃ gacchet 
yathā ca śaśo 'lpakāyatvāc chaknoti niṣpatitum upari saṃghād api tathā eko 'py asahāyaḥ sarvataḥ samutthitasāmantaprakopo 'śakto 'vasthātuṃ durge 'risaṃpātaṃ kṛtvā tasmād viniṣpated guṇavati saṃśrayārtham 
yathā ca vṛkaḥ paśugrahaṇābhiyogād pālapramādam āsādyāvalumpate evaṃ svārakṣāpara iti matvā tadgrahaṇābhiyogo na moktavyaḥ bhaviṣyati sa kālo yatrāyaṃ vṛkavad avaluṃpiṣyate 
yathā siṃho mahākāyān api hastyādīn hanti parākramotsāhaśaktiyogāt evaṃ mahad aribalam iti na bhetavyam alpaprāṇenāpi kadācid utsāhavatā mahāprāṇo nihanyata iti 
evaṃ vijayamānasya ye 'sya syuḥ paripanthinaḥ 
tān ānayed vaśaṃ sarvān sāmādibhir upakramaiḥ 
ye paripanthinaḥ pratipakṣatayā vartante te vaśam ānetavyāḥ na tv ānukūlyena ye vartante 
te 'pi sāmādibhiḥ pūrvam na prathamata eva daṇḍena 
yati te tu na tiṣṭheyur upāyaiḥ prathamais tribhiḥ 
daṇḍenaiva prasahyaitāṃś chanakair vaśam ānayet 
sāmādibhir aśakyā daṇḍena vaśam ānetavyā iti yad uktaṃ tad ida 
daṇḍena prasahya abhibhūya śanakair yādṛśo daṇḍopakramas tena na sāhasikatayā 
sāmādīnām upāyānāṃ caturṇām api paṇḍitāḥ 
sāmadaṇḍau praśaṃsanti nityaṃ rāṣṭrābhivṛddhaye 
vakṣyamāṇānāṃ sāmādīnām upāyānāṃ sāmadaṇḍau nigadyete praśasyatayā 
sati sāmni kṣipraṃ kaṃpo na bhavati 
daṇḍe tu sarvasiddhiḥ 
yathoddharati nirdātā kakṣaṃ dhānyaṃ ca rakṣati 
tathā rakṣen nṛpo rāṣṭraṃ hanyāc ca paripanthinaḥ 
ye rājānam abhidruhyanti teṣāṃ ye suhṛdbāndhavāḥ saṃbandhopasarpiṇo vā na te vināśayitavyāḥ yadi na tatkāryābhyantarāḥ 
ya eva duṣṭās ta eva nigrāhyāḥ na tatsaṃbandhina ity etan nirdātṛdṛṣṭāntena pratipādyate 
yathā dhānyakakṣayoḥ sahotpannayor atyantasahitayor api naipuṇyena dhānyaṃ rakṣati kakṣam uddharati evaṃ svarāṣṭre yāv atyantasuhṛdāv api tayor doṣavān yaḥ sa eva nigrāḥyaḥ na yaḥ susaṅgato 'pi 
ataḥ sādhvasādhuvivekena sādhavo takṣyā asādhavo nigrāhyāḥ 
mohād rājā svarāṣṭraṃ yaḥ karśayaty anavekṣayā 
so 'cirād bhraśyate rājyāj jīvitāc ca sabāndhavaḥ 
yas tu rājā pūrvoktavivekam akṛtvā mohenānavekṣayā svarāṣṭraṃ karśayati sa daṇḍaiḥ saha bhraśyaty acirād rājyāj janapadānanurāgeṇa prakṛtikopena jīvitāc ca 
sāhasikair ekākibhir api jīvitanirapekṣair hanyate 
śarīrakarṣaṇāt prāṇāḥ kṣīyante prāṇināṃ yathā 
tathā rājñām api prāṇāḥ kṣīyante rāṣṭrakarṣaṇāt 
svarāṣṭre 'tyantam avahitenānurāga utpādanīyaḥ 
tad dhi śarīrasthānīyam 
śarīre karśite 'pathyabhojanarukṣabhojanādibhir yathā prāṇā utkrāmanti evaṃ rāṣṭrakarśanād api 
rāṣṭrasya saṃgrahe nityaṃ vidhānam idam ācaret 
susaṃgṛhītarāṣṭro hi pārthivaḥ sukham edhate 
saṃgraho rakṣāvidhānam 
susaṃgṛhītaṃ rakṣāvidhānena vaśīkṛtaṃ paripālitaṃ vā yena svarāṣṭraṃ sa pārthivaḥ sukham edhate 
dvayos trayāṇāṃ pañcānāṃ madhye gulmam adhiṣṭhitam 
tathā grāmaśatānāṃ ca kuryād rāṣṭrasya saṃgraham 
dvayor grāmayor madhye gulmaṃ kuryāt 
gulmo rakṣitṛpuruṣasamūhaḥ 
tenaivādhiṣṭhitaṃ saṃgrahaṃ kuryāt 
tadyuktam adhiṣṭhātāraṃ puruṣaṃ kuryāt 
adhikārī saṃgraha ihocyate 
evaṃ trayāṇāṃ pañcānāṃ ca 
atha vā rājabhāvyārthagrahaṇasthānaṃ saṃgrahaḥ 
grāmasyādhipatiṃ kuryād daśagrāmapatiṃ tathā 
viṃśatīśaṃ śateṣaṃ ca sahasrapatim eva ca 
ekaikasmin grāme 'dhipatiṃ kuryāt 
tadupari daśagrāmapatim 
evaṃ sarvatra 
grāmadoṣān samutpannān grāmikaḥ śanakaiḥ svayam 
śaṃsed grāmadaśeśāya daśeśo viṃśatīśine 
viṃśatīśas tu tat sarvaṃ śateśāya nivedayet 
śaṃsed grāmaśateśas tu sahasrapataye svayam 
ye grāmadoṣā ekagrāmādhikṛtena na śakyante samādhātum tān daśeśāya nivedayet 
evam aśaktau yāvat sahasrapatir vijñāpyaḥ   
yāni rājapradeyāni pratyahaṃ grāmavāsibhiḥ 
annapānendhanādīni grāmikas tāny avāpnuyāt 
ekāgrāmādhikṛtasya vṛttir iyam 
grāmiko grāmādhikṛtas tāny avāpnuyād gṛhṇīyāt vṛttyarthaṃ rājñe pradātavyāni grāmavāsibhiḥ 
annādīni tu dhānyādeḥ ṣaṣṭhāṣṭamabhāgādiḥ 
yathā vakṣati dhānye 'ṣṭamaṃ viṣām ityādi 
daśī kulaṃ tu bhuñjīta viṃśī pañca kulāni ca 
grāmaṃ grāmaśatādhyakṣaḥ sahasrādhipatiḥ puram 
daśasu grāmeṣv adhikṛto daśī 
evaṃ viṃśī 
chāndasaḥ śabdasaṃskāraḥ 
kulaṃ grāmaikadeśaḥ kvacid haṭṭa iti prasiddhaḥ kvacid uṣṭa iti 
etad eva pañcaguṇaṃ viṃśatigrāmeṣv adhikṛtaḥ 
sarvaṃ grāmaśatādhyakṣaḥ 
puraṃ nagaraṃ sahasreśaḥ 
sthānakarmānurūpeṇa vṛttiṃ kalpetety etat satyam 
teṣāṃ grāmyāṇi kāryāṇi pṛthakkāryāṇi caiva hi 
rājño 'nyaḥ savicaḥ snigdhas tāni paśyed atandritaḥ 
teṣāṃ grāmakāryeṣv itaretaraṃ vipratipattiḥ 
anyaḥ svakārye 'nyaḥ sacivo mahattamaḥ snigdho rāgadveṣavarjito darśanāya niyoktavyaḥ 
nagare nagare caikaṃ kuryāt sarvārthacintakam 
uccaiḥsthānaṃ ghorarūpaṃ nakṣatrāṇām iva graham 
uccaiḥsthānaṃ pradhānabhūtam ity arthaḥ 
ghorarūpaṃ pratāpavantam 
nakṣatrāṇām iva grahaṃ aṃgārakam hastyaśvādibalasaṃpannam 
sa tān anuparikrāmet sarvān eva sadā svayam 
teṣāṃ vṛttaṃ pariṇayet samyag rāṣṭreṣu taccaraiḥ 
sa nagarādhikṛtas tān sarvān api patīn anuparikrāmet svabalena pūrayet 
sati prayojane 
teṣāṃ sarveṣām adhipatīnāṃ tadvṛttaṃ samyak pariṇayet samyagrūpatayā parijānīyāt 
kaiḥ 
rājacaraiḥ kāpaṭikādibhiḥ 
rājño hi rakṣādhikṛtāḥ parasvādāyinaḥ śaṭhāḥ 
bhṛtyā bhavanti prāyeṇa tebhyo rakṣed imāḥ prajāḥ 
parasvam ādātuṃ śīlaṃ yeṣāṃ te parasvādāyinaḥ śaṭhāḥ asamyakkāriṇaḥ prāyeṇādhikṛtāḥ santo bhavanti 
prāk śucayo 'pi rakṣanti vittāni 
ataḥ prākśucitvānumānena nopekṣaṇīyāḥ yatnataḥ pratijāgaritavyāḥ 
tebhyo rakṣed imāḥ prajāḥ 
na kevalaṃ rājārthanāśaḥ anavekṣayā yāvat prajā api nirdhanīkurvanti 
ye kāryikebhyo 'rtham eva gṛhṇīyuḥ pāpacetasaḥ 
teṣāṃ sarvasvam ādāya rājā kuryāt pravāsanam 
ye rakṣādhikṛtāḥ kāryikebhyo vyavahartṛbhyo vyāpāravadbhyo halaleśoddeśikayā daṇḍayanti janapadān teṣāṃ sarvasvaharaṇapravāsane rājā kuryāt 
rājakarmasu yuktānāṃ strīṇāṃ preṣyajanasya ca 
pratyahaṃ kalpayed vṛttiṃ sthānakarmānurūpataḥ 
yuktānāṃ niyuktānāṃ strīṇām antaḥpuradāsyādīnām 
preṣyajanasya dolakavāhādeḥ 
pratyahaṃ vṛttiṃ kalpayet na sāṃvatsrīyaṃ sakṛd dadyād grāmaṃ tad ekadeśaṃ vā 
sthānakarmānurūpataḥ 
sthānaṃ pradhānaṃ niyogaḥ śayyārakṣādi karma śarīravyāpāraḥ tadanurūpeṇa vṛttir deyā 
pradhāne sthāne svalpe 'pi karmaṇi mahatī vṛttiḥ nikṛṣṭe sthāne mahaty api karmaṇi svalpetyetad ubhayānurūpam 
paṇo deyo 'vakṛṣṭasya ṣaḍ utkṛṣṭasya vetanam 
ṣāṇmāsikas tathācchādo dhānyadroṇas tu māsikaḥ 
avakṛṣṭaḥ saṃmārjanaśodhanaviniyuktaḥ tasya bhaktārthaṃ paṇo deyaḥ 
utkṛṣṭasya ṣaṭsu ṣaṭsu māseṣu gateṣv ācchādavastram 
dhānyadroṇaś ca māsikaḥ 
caturāḍhako droṇaḥ 
paṇaparimāṇaṃ vakṣyati 
vṛttikalpanārthā ete 
krayavikrayam adhvānaṃ bhaktaṃ ca saparivyayam 
yogakṣemaṃ ca saṃprekṣya vaṇijo dāpayet karān 
karagrahaṇavidhiḥ 
kiyatā mūlyena krītam etat kiyac ca vikrīyamāṇaṃ labhate kiyatā ca kālena vikrīyate kiyatpratibhāvena naśyati atha na  ityevamādirūpakrayavikrayaparīkṣā 
adhvānaṃ cirāciragamanaprāpyatām 
bhaktaṃ saktvodanādimūlam 
parivyayas tadupakaraṇaṃ sarpiḥsūpaśākādi dhanādi ca 
yogakṣemam araṇye kāntāre vā gacchato rājabhayaṃ caurabhayaṃ niścauratā vetyādi 
etad apekṣya vanigbhyaḥ karā ādātavyāḥ 
vaṇigbhir dāpayet karān iti pāṭho yuktaḥ gatyādiniyamena karmasaṃjñāyā abhāvāt 
daṇḍavacano vā dhātuḥ tadā daṇḍivad dvikarmakatvam 
yathālpālpam adanty ādyaṃ vāryokovatsaṣaṭpadāḥ 
tathālpālpo grahītavyo rāṣṭrād rājñābdikaḥ karaḥ 
kṣīṇakṛṣer nyūnaḥ karo grahītavya ity evam artham etat 
vāryokasaḥ jalaukasaḥ 
ṣaṭpadāḥ bhramarāḥ 
yathā te svalpam ādadānāḥ paripuṣṭā bhavanti tathā rājñā mūlachedo na kartavyaḥ 
yathā phalena yujyeta rājā kartā ca karmaṇām 
tathāvekṣya nṛpo rāṣṭre kalpayet satataṃ karān 
etad evāha 
karmaṇāṃ kartā vāṇijakaḥ rājā ca phalena yujyeta tathā karān kalpayet 
na parimāṇaniyamakāraṇam asti 
yatra mahān lābhas tatrādhikam apy uktaparimāṇātikrameṇa grahītavyam 
pañcāśadbhāga ādeyo rājñā paśuhiraṇyayoḥ 
dhānyānām aṣṭamo bhāgaḥ ṣaṣṭho dvādaśa eva vā 
mūlyādhikayoḥ paśuhiraṇyayoḥ pañcāśadbhāgo grāhyaḥ 
dhānyānāṃ bhāgaviśeṣaḥ sukaraduṣkarāpekṣayā mantavyaḥ 
pañcāśatpūraṇaḥ pañcāśaḥ 
viṃśatyādibhyaḥ iti pakṣe tamaṭ 
pañcaśadbhāga iti pāṭhe dvibhāgādivat saṃkhyāntaram 
ādadītātha ṣaḍbhāgaṃ drumāṃsamadhusarpiṣām 
gandauṣadhirasānāṃ ca puṣpamūlaphalasya ca 
drumaśabdena vṛkṣā ucyante 
śeṣaṃ prasiddham 
eteṣāṃ ṣaṣṭho bhāgo lābhād grahītavyaḥ 
patraśākatṛṇānāṃ ca carmaṇāṃ vaidalasya ca 
mṛnmayānāṃ ca bhāṇḍānāṃ sarvasyāśmamayasya ca 
mriyamāṇo 'py ādadīta na rājā śrotriyāt karam 
na ca kṣudhāsya saṃsīdec chrotriyo viṣaye vasan 
tathā kuryād yathā kṣudhāsya viṣaye śrotriyo nāvasīdati 
yasya rājñas tu viṣaye śrotriyaḥ sīdati kṣudhā 
tasyāpi tat kṣudhā rāṣṭram acireṇaiva sīdati 
anantaravidher atikramaphalam etat 
śrutavṛtte viditvāsya vṛttiṃ dharmyāṃ prakalpayet 
saṃrakṣet sarvataś cainaṃ pitā putram ivaurasam 
dharmyāṃ vṛttim 
yayā kuṭumbadharmasyāvasādanaṃ na bhavati 
vṛttiṃ prakalpya sarvato rakṣec caurādibhyaḥ svayam adhikavyayāc ca 
saṃrakṣyamāṇo rājñā yaṃ kurute dharmam anvaham 
tenāyur vardhate rājño draviṇaṃ rāṣṭram eva ca  
dhārmikaśrotiyarakṣāyāḥ phalam etad āyurdraviṇarāṣṭravṛddhiḥ 
yat kiṃcid api varṣasya dāpayet karasaṃjñitam 
vyavahāreṇa jīvantaṃ rājā rāṣṭre pṛthagjanam 
kṛṣidhanaprayogakrayavikrayādivyavahāreṇa jīvantaṃ pṛthagjanaṃ brāhmaṇāc chrotriyād anyaṃ karaṃ dāpayet 
karasaṃjñā saṃjātā asya karasaṃjñitam 
kārukān śilpinaś caiva śūdrāṃś cātmopajīvinaḥ 
ekaikaṃ kārayet karma māsi māsi mahīpatiḥ 
śilpamātropajīvinas tān māsaṃ māsam ekam ahaḥ karma kārayet 
ātmopajīvinaś ca śūdrā veśabhāravāhādayaḥ 
nocchindyād ātmano mūlaṃ pareṣāṃ cātitṛṣṇayā 
ucchindan hy ātmano mūlam ātmānaṃ tāṃś ca pīḍayet 
karaśulkāder agrahaṇam ātmano mūlachedaḥ atibahugrahaṇaṃ pareṣām 
tac ca tṛṣṇayā bhavatīty anuvādaḥ 
ātmano mūlacchedenātmapīḍā bhavati kośakṣayāt 
atas te 'pi pīḍyante 
upasthite vigrahe kṣīṇakośaśaktir aribhir aparuddhoddharaṇe 'vaśyaṃ bhavet 
sā ca teṣāṃ mahatī pīḍā 
yat tu sārvakālikaṃ karagrahaṇaṃ tatsaṃpādayato na kheditā bhavati 
tīkṣṇaś caiva mṛduś ca syat kāryaṃ vīkṣya mahīpatiḥ 
tīkṣṇaś caiva mṛduś caiva rājā bhavati saṃmataḥ 
tīkṣṇamṛdutā nityam abhyasanīyā 
tādṛśo rājā prajānāṃ saṃmato bhavaty abhipretaḥ 
amātyamukhyaṃ dharmajñaṃ prājñaṃ dāntaṃ kulodgatam 
sthāpayed āsane tasmin khinnaḥ kāryekṣaṇe nṛṇām 
prajānāṃ saṃbandhini kāryadarśane khinnaḥ śāntaḥ 
dharmajñādiguṇayuktaṃ sarvasaham amātyaṃ tasmin kāryekṣaṇe niyuñjīta 
na punas tasminn eva siṃhāsane 
evaṃ sarvaṃ vidhāyedam itikartavyam ātmanaḥ 
yuktaś caivāpramattaś ca parirakṣed imāḥ prajāḥ 
sahāyasaṃgrahaprabhṛtyuktasyārthasya evam iti parāmarśanam 
vidhāya kṛtvā itikartavyam upakārakam itikartavyam ucyate 
yuktas tatparaḥ 
ata evāpramattaḥ 
atha vā buddhyaskhalanam apramattatā sarvakāle 
evaṃ prajāḥ parirakṣet 
vikrośantyo yasya rāṣṭrād dhriyante dasyubhiḥ prajāḥ
saṃpaśyataḥ sabhṛtyasya mṛtaḥ sa na tu jīvati 
pūrvokayor apramādayor anyathātve doṣam āha 
yadi samyag gulmasthānāni prati na jāgarti tadā chidrānveṣibhir dasyubhiḥ coraiḥ prajā hriyante 
tāsu kiṃ kariṣyati 
atas tādṛśo rājā mṛta eva 
jīvitaṃ maraṇam eva 
ato 'pramattena bhavitavyam 
vikrośantyaḥ ākrandantyaḥ 
hriyante saṃpaśyataḥ sabhṛtyasya nirdiṣṭaṃ drakṣyate 
kevalaṃ ca bhṛtyās tadīyāḥ paśyanti nānudhāvanti mokṣayanti 
sarve te mṛtakalpāḥ 
kṣatriyasya paro dharmaḥ prajānām eva pālanam 
nirdiṣṭaphalabhoktā hi rājā dharmeṇa yujyate 
prāptaṃ phalaṃ bhuṅkte rājā 
sa dharmeṇa yujyate 
anyathānugrāhakāṇām eva pālanaṃ kurvan pratyavaiti 
utthāya paścime yāme kṛtaśaucaḥ samāhitaḥ 
hutāgnir brāhmaṇāṃś cārcya praviśet sa śubhāṃ sabhām 
paścimo yāmaḥ brāhmo muhūrtaḥ 
ata āha kṛtaśaucaḥ samāhitaḥ 
hutāgnir iti 
na ca brāhme muhūrte homavidhānam asti 
tadā hi caturmuhūrtaśeṣā rātrir bhavati 
homaś ca vyuṣṭāyāṃ rātrau samāpya kārya uṣaḥkalpatyāgena 
ārcya brāhmaṇān pūjayitvā sabhāṃ śubhāṃ maṅgalavatīṃ praviśet 
tatra sthitaḥ prajāḥ sarvāḥ pratinandya visarjayet 
visṛjya ca prajāḥ sarvā mantrayet saha mantribhiḥ 
tatra tasyāṃ sabhāyāṃ sthitaḥ prajāḥ darśanārtham āgatāḥ pratinandya yathārhasaṃbhāṣaṇekṣaṇābhyutthānābhivādanair harṣayitvā visarjayet yathāgatam anujānīyāt 
tato visarjiteṣu teṣu mantrayet saha mantribhiḥ kiṃ kartavyam iti 
svapararāṣṭragatakartavyatānirūpaṇaṃ mantrapañcāṅgaṃ dharśayiṣyate 
giripṛṣṭhaṃ samāruhya prāsādaṃ vā rahogataḥ 
araṇye niḥśalāke vā mantrayed avibhāvitaḥ 
mantradeśavidhiḥ 
rahogataḥ vivikte nirjane deśe sthitaḥ 
avibhāvitaḥ anumānenāpi yathā na janā jānanti daṃ vastu vidyate iti tathā kuryāt 
niḥśalākam 
śalākā iṣīkāḥ 
yatra tṛṇam api nāsti yena na kaścit tiṣṭhati iti saṃbhāvanāsti tan niḥśalākam 
imāny aṅgāni karmaṇām ārambhopāyaḥ puruṣadravyasaṃpat deśakālavibhāgaḥ vinipātapratīkāraḥ kāryasiddhir iti 
atha vā prārthanākālaṃ nātipātayet tatra dīrgho mantraḥ syāt 
na teṣāṃ brūyāt guptamantraś ca syāt 
yasya mantraṃ na jānanti samāgamya pṛthagjanāḥ 
sa kṛtsnāṃ pṛthivīṃ bhuṅkte kośahīno 'pi pārthivaḥ 
mantraprakāśanivāraṇārthaḥ ślokaḥ 
pṛthagjanā amantriṇo mantravidbāhyāḥ 
jaḍamūkāndhabadhirāṃs tairyagyonān vayo'tigān 
strīmlecchavyādhitavyaṅgān mantrakāle viśodhayet 
yat kiṃcit prāṇijātaṃ tan mantrayamāṇo viśodhayet tataḥ pradeśād apaśodhayet mantrabhedāśaṅkayā 
tiryagyoniṣu ca śukasārikādayo 'pi mantraṃ bhindanti 
gavāśvadayo 'pi yogārūḍhāḥ parivartitanikāyāḥ sadasadvārttāharā bhavanti 
tathā antardhānādayo 'pi narendravidyāḥ śrūyante 
vyaṅgatvād eva grahaṇe siddhe gobalīvardavad itareṣāṃ grahaṇam 
avyaṅgasya hastapādādichedane na mantraniyamāsthā kartavyā  nāyaṃ kutracit gantuṃ śaknoti  ihaivāvaruddha āste kathaṃ mantrān bhetsyati iti 
atha vā evaṃvidhā mantriṇo na kartavyāḥ buddhivibhramasaṃbhavāt 
ato nāptā api tato 'pasarpaḥ 
bhindanty avamatā mantraṃ tairyagyonās tathaiva ca 
striyaś caiva viśeṣeṇa tasmāt tatrādṛto bhavet 
mānād apetā avamatāḥ 
kṣudrādayo 'pamānāsatve kadācit kiṃcic chṛṇuyuḥ kadācid vākṣarāṇy uccārayituṃ śaknuyuḥ tato mantrabhedaḥ syāt 
śaknuvanti nipuṇāḥ kiṃcid āgameṣv anumātum 
madhaṃdine 'rdharātre vā viśrānto vigataklamaḥ 
cintayed dharmakāmārthān sārdhaṃ tair eka eva vā 
dharmādīnāṃ parasparavirodhaṃ cintayet 
anyatamavṛddhau sarvotthitir jayet 
parasparaviruddhānāṃ teṣāṃ ca samupārjanam 
kanyānāṃ saṃpradānaṃ ca kumārāṇāṃ ca rakṣaṇam 
dharmārthakāmānāṃ vā mantriṇāṃ vā samupārjanaṃ saṃgrahaṇam 
kanyānāṃ saṃpradānaṃ svakāryasiddhivaśena cintyam 
kumārāṇāṃ rājaputrāṇāṃ rakṣaṇam 
tava vayam ity evamādibhir dharmam arthaṃ ca te grāhayitavyāḥ 
navaṃ hi dravyaṃ yena yenārthajātenopadihyate tat tad ācūṣati 
evam asaṃskṛtabuddhayo yad yad ucyante tat tat prathamaṃ gṛhṇanti 
yady asadbhiḥ saṃsṛjyante tadā tatsvabhāvas teṣāṃ prāpnoti 
te ca duḥsaṃskāropadigdhāḥ na śakyante vyasanebhyo nivartayitum 
uktaṃ ca nīlīrakte vāsasi kuṃkumāṅgarāgo durādheyaḥ 
tasmāt te nityam anuśāsanīyāḥ 
tatrāpi ye guṇavatas tān vardhayet 
itarān īṣat saṃvibhajet 
jyeṣṭhaṃ mahāguṇam amatsaraṃ yauvarājye 'bhiṣiñcet 
evaṃ rājaputrarakṣaṇe nityaṃ yatnavatā bhavitavyam 
dūtasaṃpreṣaṇaṃ caiva kāryaśeṣaṃ tathaiva ca 
antaḥpurapracāraṃ ca praṇidhīnāṃ ca ceṣṭitam 
yena saṃdhānaṃ vigraho vāpi kāryas tena ca dūtasaṃpreṣaṇaṃ cintyam 
ārabdhakāryasaṃbandhaṃ cintayet avasthāpanāya 
kakṣāntareṣv antarvaṃśikasainyādhiṣṭhito 'ntaḥpuraṃ praviśet 
tatra sthavirastrīpariśuddhāṃ devīṃ paripaśyen nāpariśuddhām 
devyā gṛhalīno hi bhrātā bhadrasenaṃ rājānaṃ jaghāna mātuḥ śayanāntargataś ca putraḥ kārūśam 
viṣadigdhena nūpureṇa vairantyaṃ devī jaghāna mekhalayā sauvīram veṇyāṃ gūḍhena śastreṇa vidūrathaṃ 
tasmād etāni visraṃbhasthānāni yatnataḥ parīkṣeta 
muṇḍajaṭilakuhakapratisaṃsargaṃ bāhyadāsībhir antaḥpuradāsīnāṃ pratiṣadhayet 
praṇidhīnāṃ ca kārpaṭakādīnāṃ cāraparaṃparābhiś ceṣṭitaṃ cintayet 
kṛtsnaṃ cāṣṭavidhaṃ karma pañcavargaṃ ca tattvataḥ 
anurāgāparāgau ca pracāraṃ maṇḍalasya ca 
akṛtāraṃbhaḥ kṛtānuṣṭhānam anuṣṭhitaviśeṣaṇaṃ karmaphalasaṃgrahaḥ tathā sāmabhedadānadaṇḍam etad aṣṭavidhaṃ karma 
atha vā vaṇikpatha udakasetubandhanaṃ durgakaraṇam kṛtasya vā tatsaṃskāraniyamaḥ hastibandhanaṃ khanikhananaṃ śūnyaniveśanaṃ dāruvanachedanaṃ ceti 
apare tv āhuḥ
ādāne ca visarge ca tathā praiṣaniṣedhayoḥ 
pañcame cārthavacane vyavahārasya cekṣaṇe 
daṇdaśudhyoḥ sadā yuktas tenāṣṭagatiko nṛpaḥ 
aṣṭakarmā divaṃ yāti rājā śatrubhir arcitaḥ 
ity auśanasau ślokau 
tatra svīkaraṇam ādānam balīnām 
bhṛtyebhyo dhanadānam visargaḥ 
praiṣaḥ duṣṭatyāgaḥ 
arthādhikṛtānām atipravṛttinirodhaḥ niṣedhaḥ 
asatpravṛttiniṣedhaś ca arthavacanam 
varṇāśramāṇāṃ svakarmasaṃśaye vyavahārāvekṣaṇam 
parasparābhiyoge daṇḍanipātanaṃ parājitānāṃ ca 
pramādaskhalite tu prāyaścittam ity etad aṣṭavidhaṃ karma 
pañcavargaḥ kāpaṭikodāsthitagṛhapativaidehikatāpasavyañjanāḥ 
paramarmajñāḥ pragalbhachātrāḥ kāpaṭikāḥ 
tān arthamānābhyām upasaṃgṛhya mantrī bhrūyāt rājānaṃ māṃ ca pramāṇaṃ kṛtvā yatra yad akuśalaṃ tat tadānīm evāśrāvyaṃ tvayā iti 
pravrajyāyāḥ pratyavasitaḥ udāsthitaḥ 
sa ca prajñāśaucayuktaḥ sarvānnapradānasamarthāyāṃ bhūmau prabhūtahiraṇyāntevāsī karma kārayet 
kṛṣikarmaphalāc ca sarvapravrajitānāṃ grāsācchādanāvasathān pratividadhyāt 
teṣāṃ ye vṛttikāmās tān upajapet evam etenaiva vṛttena rājārthaś caritavyaḥ bhaktavetanakāle copasthātavyam iti 
sarvapravrajitāḥ svaṃ svaṃ vargam upajapeyuḥ 
karṣako vṛttikṣīṇaḥ prajñāśaucayuktaḥ gṛhapativyañjanaḥ 
sa kṛṣikarma kuryād yathoktāyāṃ bhūmāv iti 
vāṇijiko vṛttikṣīṇaḥ prajñāśaucayuktaḥ vaidehikavyañjanaḥ 
sa vaṇikkarma kuryāt pradiṣṭāyāṃ bhūmāv iti samānam 
muṇḍo jaṭilo vā vṛttikāmaḥ tāpasavyañjanaḥ 
sa nagarābhyāśe prabhūtajaṭilamuṇḍāntevāsī śākaṃ yavamuṣṭiṃ vā māsāntaritaṃ prakāśam aśnīyād dharmavyājena gūḍhaṃ yatheṣṭam āhāram 
tāpasavyañjanāntevāsinaś cainaṃ prasiddhayogair arcayeyuḥ 
arthalābham agre śiṣyāś cādiśeyur dāhaṃ caurabhayaṃ duṣṭavadhaṃ videśapravṛttam ca idam adya śvo vā bhaviṣyati idaṃ vā rājā kariṣyati iti 
tad asya gūḍhamantriṇas tatprayuktāḥ saṃpādayeyuḥ 
ye cāsya rājño 'vaśyabhartavyā lakṣaṇavidyām aṅgavidyāṃ jaṃbhakavidyāṃ māyāgatam āśramadharmaṃ nimittajñānaṃ cādhīyānā sattriṇaḥ 
tatra rājā etān pañcasaṃsthān etair mantribhiḥ svaviṣaye 'vasthāpayet 
mantripurohitasenāpatiyuvarājadauvārikāntarveśikādiṣu sadvyapadeśaveṣaśilpabhāṣāvido janapadāpadeśena sattriṇaḥ saṃcārayet 
tathā kubjavāmanakirātamūkajaḍabadhirāndhanaṭanartakagāyanādayaḥ striyaś cābhyantaracāriṇyaḥ aṭavyāṃ vanecarāḥ kāryāḥ grāme grāmīṇakādayaḥ puruṣavyāpārārthāḥ svavyāpāraparaṃparāḥ 
parasparaṃ caite boddhavyās tādṛśair eva tādṛśāḥ 
cārisaṃcāriṇaḥ saṃsthā gūḍhāś cāgūḍhasaṃjñitāḥ 
evaṃ pañcavargaṃ prakalpya parasyātmanaś asmād eva pañcavargān mantripurohitādīnām anurāgāparāgau vidyāt 
pravarteta tathā rājamaṇḍalapracāraḥ ko māṇḍalikaḥ saṃdhivigrahādau kasmin pracāre iti 
madhyamasya pracāraṃ ca vijigīṣoś ca ceṣṭitam 
udāsīnapracāraṃ ca śatroś caiva prayatnataḥ 
etasmin rājamaṇḍala imāś catasro rājaprakṛtayo mukhyā bhavanti vijigīṣur arir madhyama udāsīna iti 
tatra ca yo rājā prakṛtisaṃpannaḥ aham evaṃvidhāṃ pṛthivīṃ vijeṣye abhyutthitaḥ sa vijigīṣuḥ utsāhaśaktiyogāt 
śatrus trividhaḥ sahajaḥ prākṛtaḥ kṛttrimaḥ 
svabhūmyantara iti madhyamaḥ anayor arivijigīṣvor asaṃhatayor nigrahasamarthaḥ na saṃhatayoḥ 
udāsīnaḥ arivijigīṣumadhyamānām asaṃhatānāṃ nigrahasamarthaḥ na tu saṃhatānām 
etāḥ prakṛtayo mūlaṃ maṇḍalasya samāsataḥ 
aṣṭau cānyāḥ samākhyātā dvādaśaiva tu tāḥ smṛtāḥ 
etāḥ smṛtāḥ 
etā mūlaprakṛtayo maṇḍalasya vyākhyātāḥ 
aṣṭau cānyāḥ 
āsāṃ catasṝṇāṃ prakṛtīnām ekaikasyāḥ prakṛter mitram amitraṃ ceti dve dve prakṛtī 
etā aṣṭau ādyāś catasra evam ubhayato dvādaśa bhavanti 
amātyarāṣṭradurgārthadaṇḍākhyāḥ pañca cāparāḥ 
pratyekaṃ kathitā hy etāḥ saṃkṣepeṇa dvisaptatiḥ 
amātyādayaḥ pañcaprakṛtayaḥ dvādaśānāṃ prakṛtīnāṃ ekaikasyā bhavanti 
ataḥ ṣaṭdvādaśakā dvisaptatiḥ 
anantaram ariṃ vidyād arisevinam eva ca 
arer anantaraṃ mitram udāsīnaṃ tayoḥ param 
vijigīṣubhūmyantaram ariṃ vidyāt tathā arimitramitraṃ ca 
evam aribhūmyantaraṃ vijigīṣor mitraṃ bhavati 
udāsīnas tayoḥ paraḥ 
arimitralakṣaṇaṃ ca sahajakṛtrimayor api draṣṭavyam 
tān sarvān abhisaṃdadhyāt sāmādibhir upakramaiḥ 
vyastaiś caiva samastaiś ca pauruṣeṇa nayena ca 
saṃdadhyād vaśīkuryāt 
pauruṣanayau sāmadaṇḍāv eva 
tatra coktam sāmadaṇḍau praśaṃsanti iti 
saṃdhiṃ ca vigrahaṃ caiva yānam āsanam eva ca 
dvaidhībhāvaṃ saṃśrayaṃ ca ṣaḍ guṇāṃś cintayet sadā 
tatra hiraṇyādidānobhayānugrahārthaḥ saṃdhiḥ tadviparīto vigrahaḥ ekāntatāgamanaṃ yānam upekṣāyām āsanam saṃdhivigrahopādānaṃ dvaidhībhāvaḥ parasyātmārpaṇaṃ saṃśrayaḥ 
ete ṣaḍ guṇāḥ 
eteṣāṃ yasmin guṇe 'vasthito manyeta ahaṃ śakṣyāmi durgaṃ kārayitum hastinīr bandhayitum khanīḥ khanayitum vaṇikpathaṃ prayojayitum jatuvanaṃ chedayitum adevamātṛkadeśe kṣetrāṇi bandhayitum ity evamādīni parasya vittāni vyāhartum buddhivighātārthaṃ guṇam upeyāt 
evaṃ ca sati 
āsanaṃ caiva yānaṃ ca saṃdhiṃ vigraham eva ca 
kāryaṃ vīkṣya prayuñjīta dvaidhaṃ saṃśrayam eva ca 
ekena saṃdhāyāparasmin yāne śaktaṃ mṛṣā vigṛhṇīyāt 
evam āsanam api saṃdhāya vigṛhya ca 
sarvam etat kāryaṃ vīkṣya prayuñjīta 
nātra niyataḥ kālaḥ 
yadaiva yad yuktaṃ manyeta tadaiva tad ācaret 
yadi kālaniyamo lakṣayituṃ na śakyate upadeśaḥ kim artham 
evam āha na śakyate viśeṣo durlakṣaḥ sāmānyaṃ tu sulakṣaṇam 
etad apy abudhānām upayujyate 
saṃdhiṃ tu dvividhaṃ vidyād rājā vigraham eva ca 
ubhe yānāsane caiva dvividhaḥ saṃśrayaḥ smṛtaḥ 
samānayānakarmā ca viparītas tathaiva ca 
tadā tv āyatisaṃyuktaḥ saṃdhir jñeyo dvilakṣaṇaḥ 
samānayānakarmā 
yānaphalaṃ sahitau tulyau gacchāvaḥ samānaphalabhāgitayā na ca tvayāham ullaṅghanīyaḥ 
yat tato lapsyate tat tava mama ca bhaviṣati 
atha vā tvam anyato yāhi aham anyatra yāsyāmi ity evam asamānayānakarmā viparītaḥ 
svayaṃkṛtaś ca kāryārtham akāle kāla eva vā 
mitrasya caivāpakṛte dvividho vigrahaḥ smṛtaḥ 
svayaṃ vigrahasya kālo yadāvaśyaṃ svabalenotsahate paraṃ karṣayitum utsāhayuktaḥ prakṛtayaḥ saṃhatā vivṛddhāś ca svakarmakṛṣyādiphalasaṃpannāḥ parasyaitāny apahariṣyanti karmāṇi kṣīṇalabdhaprakṛtiḥ paraḥ śakyās tatprakṛtaya upajāpenātmīyāḥ kartum sa svayaṃ vigrahasya kālaḥ 
akāla etad viparītaḥ 
tatrāpi vigraho mitrasyāpakṛte 
yadi śatruṇā tadīyaṃ mitram apakṛtam tadā tad vicintya akāle 'pi vigrahaḥ kartavyaḥ 
yady api svayam api śatror anantaraṃ mitraṃ bhavati tathāpi tena mitreṇa sahāyena śakyaḥ śatrur apabādhitum 
śatror anantaraṃ mitraṃ bhavati śatros tu śatrur viṣayānantaram 
pāṭḥantaraṃ mitreṇa caivāpakrte 
tena yady asau bādhito bhavati tadākāle 'pi vigrahaḥ kāryaḥ 
etad vigrahasya dvaividhyaṃ svakāryārthaṃ mitrakāryārthaṃ ca 
atha vātmano 'bhyucchrayād ekaḥ prakāraḥ mitreṇāpakṛte vyasanini tatraiva dvitīyaḥ 
ekākinaś cātyayike kārye prāpte yadṛcchayā 
saṃhatasya ca mitreṇa dvividhaṃ yānam ucyate 
ekākino mitreṇa vā saṃhatasya yānam iti dvaividhyam yānasya 
satyāṃ śaktāv ekākinaḥ anyathā saṃhatasya 
ātyayikaṃ kāryaṃ parasya vyasanotpattiḥ 
tadā hy abhigamanīyatamo bhavati 
parataḥ kadācil labdhocchrayo durucchedyaḥ 
kṣīṇasya caiva kramaśo daivāt pūrvakṛtena vā 
mitrasya cānurodhena dvividhaṃ smṛtam āsanam 
ātmasaṃvaraṇam āsanam 
tad api dvividham 
kṣīṇasya balakośopanayena vṛddhasyāpi śatruṃ pratyapekṣā 
āsanaṃ ca mitrānurodhena 
yadi mitrasya kṣīṇasya śatruṇā saha saṃbandho nedṛśo bhavati tadīyena mitreṇa nāyam uttambhanīya ity atas tadanuvṛttyāsīta 
sa ca kṣayo daivāt pūrvakṛtena vety anuvādaḥ 
vṛddhikṣayau sarvasyaitena kāraṇena bhavataḥ 
tatra daivaṃ svakṛtapramādaḥ ativyayaśīlatā apratijāgaraṇaṃ sve bale 
pūrvakṛtam aśubhaṃ karmāpi 
viparyayeṇa vaitad vyākhyeyam 
mohāt iti pāṭhāntaram 
arthas tu daivaśabdena vyākhyātaḥ 
balasya svāminaś caiva sthitiḥ kāryārthasiddhaye 
dvividhaṃ kīrtyate dvaidhaṃ ṣāḍguṇyaguṇavedibhiḥ 
balasya sthitiḥ svāminaś ca bhedena 
durgasvāminaḥ svalpena balena senāpater anyatra mahatā balena yuktasya 
atha vā balaśapathānugrahārthaḥ kaścit kartavyo hiraṇyādilābhāpekṣayā paras tv adhikenāśu 
dvaidhībhāvo nāmāyam upāyaḥ 
tasyaitad eva rūpam  yad dvidhā sthitir balasvāminoḥ 
atraivaṃrūpasya tasyāparaṃ dvaidhaṃ vaktavyam 
na ca tad anena kiṃcid ucyate 
kevalaṃ balasya svāminaś ca sthitir etad dvividham 
tatra vaktavyam māyāyāṃ dvaidhībhāvaḥ tasyedaṃ dvaividhyam 
ucyate 
sāmarthyalabhyam etat parānugrahārtham etat kartavyam savakāryārthaṃ ceti 
eṣa dvidhābhāvasya dvaidhībhāvaḥ 
arthasaṃpādanārthaṃ ca pīḍyamānasya śatrubhiḥ 
sādhuṣu vyapadeśaś ca dvividhaḥ saṃśrayaḥ smṛtaḥ 
śatrubhiḥ pīḍyamānasya arthasaṃpādanārtham anyatra saṃśrayaḥ 
arthaḥ pīḍānivṛttiḥ tatsaṃpādanārthaṃ śakyam anyam āśrayet svadeśaṃ hitvā tatra gacchet 
vyapadeśaś cāpīḍite 'pi āgāmipīḍāparihārāya vyapadeśārtham anyaṃ saṃśrayet 
eṣo 'sya sahāyako vartate na śakyo 'yam upapīḍayitum iti vyapadeśasiddhir na kenacid upapādyate 
vyapadeśaprayojanasaṃśrayo vyapadeśaśabdenoktaḥ sāmānādhikaraṇyena 
pāṭhāntaraṃ vyapadeśārtham iti 
kva punaḥ saṃśrayaḥ kartavyaḥ 
tad āha sādhuṣu 
ye sādhavo rājānas teṣām anyatamam āśrayet yebhyaḥ sakāśāt kusṛtir nāśaṅkyate 
sādhuśabdena paribhavatrāṇasāmarthyādayo guṇāḥ pratipādyante 
yadāvagacched āyatyām ādhikyaṃ dhruvam ātmanaḥ 
tadātve cālpikāṃ pīḍāṃ tadā saṃdhiṃ samāśrayet 
āyatir āgāmī kālaḥ 
yady evaṃ manyeta samabalo mamāyam api eṣa nyūnabalo vā kālāt tu labdhakṛtyopajāpena mitragraheṇa vā śaknomy enam abhibhavitum tadā saṃdhiṃ kuryāt 
ādhikyam adhikabalatā 
dhruvaṃ niścitam 
tadātve vartamānakālavacano 'yam 
yadā prahṛṣṭā manyeta sarvās tu prakṛtīr bhṛśam 
atyucchritaṃ tathātmānaṃ tadā kurvīta vigraham 
prahṛṣṭā utsāhānurāgayuktā dānamānābhyām upasaṃgṛhītā ātmīyāḥ prakṛtīr amātyādikā manyeta 
atyucchritam ātmānaṃ kośahastyaśvādisaṃpadā 
tadā kenacid apadeśena saṃdhidūṣaṇaṃ kṛtvā vigraham āśrayet 
yadā manyeta bhāvena hṛṣṭaṃ puṣṭaṃ balaṃ svakam 
parasya viparītaṃ ca tadā yāyād ripuṃ prati 
bhāvo harṣapoṣakāraṇam 
bahunā dhanena saṃvibhaktatā kṛṣyādikarmāṇi phalitāny eṣām ityādi harṣapoṣayoḥ kāraṇam 
balaṃ hastyaśvarathapādātam 
parasya yadā viparītaṃ tadā śatruṃ prati yāyād abhiṣeṇayec chatrum ity arthaḥ 
na vigrahakāraṇāny eva yānakāraṇāni kiṃ tarhi tāny api apacayaś ca harṣapoṣayoḥ parasya prakṛtīnām 
yadā tu syāt parikṣīṇo vāhanena balena ca 
tadāsīta prayatnena śanakaiḥ sāntvayann arīn 
vāhanaṃ hastyaśvaratham 
balaṃ pādātam 
gobalīvardavad bhedaḥ 
parikṣīṇe bale sati sāntvayann arim āsīta 
sāmopapradānābhyām anukūlanaṃ sāntvanam 
manyetāriṃ yadā rājā sarvathā balavattaram 
tadā dvidhā balaṃ kṛtvā sādhayet kāryam ātmanaḥ 
aśakyaṃ saṃdhānaṃ balavatā ruddhasya durgasaṃśrayaṇaṃ ca hitam durgaṃ ca balāvasthāpanam eva dvaidhībhāvāt 
sa ca prāguktārthaḥ 
balīyān eva hi vyasane balaṃ dvaidhā karotīti dṛśyate 
yadā parabalānāṃ tu gamanīyatamo bhavet 
tadā tu saṃśrayet kṣipraṃ dhārmikaṃ balinaṃ nṛpam 
gamanīyatamaḥ abhibhavanīyatamo durgastho 'ham iti manyate tadā kṣipraṃ durgam ujjhitvānyaṃ saṃśrayed dhārmikam yataḥ kusṛtir nāśaṅkyate yasya yaśomayī sthiraprakṛtiḥ 
balinam ity etenaitat sudarśitam 
nigrahaṃ prakṛtīnāṃ ca kuryād yo 'ribalasya ca 
upaseveta taṃ nityaṃ sarvayatnair guruṃ yathā 
balinam ity uktam 
kiyatā balena balavān bhavatīty etadartham idam ucyate 
yā duṣṭās tadīyāḥ prakṛtayo yaś ca śatrur ubhayasyāpi nigrahe samarthaḥ sa āśrayitavyaḥ 
sa guruvat parisevitavyo mānam ujjhitvā 
naivaṃ mantavyam mahārāja eṣo 'pi samatvena vārttāvahe iti 
prabhuvad asau sevitavyaḥ 
sarvayatnair upāyaiḥ priyavacanair avasare samīpe saṃnidhānena 
yadi tatrāpi saṃpaśyed doṣaṃ saṃśrayakāritam 
suyuddham eva tatrāpi nirviśaṅkaḥ samācaret 
yadi tasminn api saṃśraye saṃpaśyej jānīyāt kathaṃcid doṣaṃ saṃśrayakāritam 
doṣadarśanaliṅgāni ca 
dattvānutāpaḥ kṛtapūrvahomaṃ vimānanā duścaritānukīrtanam 
dṛṣṭer adānaṃ pratikūlabhāṣaṇam etāś ca duṣṭasya bhavanti vṛttayaḥ 
tatas tatrāpi saṃśraye doṣakāriṇi vijñāte 
apiśabdād āśraye nirdoṣe 'sati 
suyuddham eva tasminn api kāle nirvikāraḥ kuryāt 
na hi saṃśraye vināśaḥ 
dṛśyate hy alpabalenāpi mahābalo jīyamānaḥ 
api cāntyāvasthāyām ubhayathā guṇaḥ  vijaye rājyam parājaye dhruvaḥ svarga iti 
yuddhasya tu śobhanatvaṃ darśayiṣyāmaḥ 
ekaikaguṇāśrayeṇa maṇḍalavijayāya yāyāc chāktaḥ 
sarvopāyais tathā kuryān nītijñaḥ pṛthivīpatiḥ 
yathāsyābhyadhikā na syur mitrodāsīnaśatravaḥ 
upāyavacanāt sāmādibhir vyastaiḥ samastair vā 
sarvagrahaṇāt tu yena śakyante saṃdhyādināpi 
tathā kuryāt tena prakāreṇa yateta 
nītijñaḥ arthaśāstrajñaḥ svābhāvikaprajñaḥ nayādyabhijño vā rājā 
yathāsya śaktitrayeṇābhyadhikā mitrādayo na bhaveyuḥ tathā prakṛtyādisamādiṣṭe karmapravartane ca tebhyo 'dhikam ātmānaṃ kuryāt 
ślokānurodhān madhyamagrahaṇaṃ na kṛtam 
so 'pi tu draṣṭavyaḥ na mitram ity upekṣyam 
svaprayojanavyatirekeṇa na mitraṃ nāma 
vyavasthitaṃ hi mitram 
ādhikyam upagataṃ svārthagativaśāc ca mitram apy arir bhavati 
tathā ca vyāsa āha
na kaścit kasyacin mitraṃ na kaścit kasyacid ripuḥ 
sāmarthyayogād vijñeyā mitrāṇi ripavas tathā  iti 
etair upāyair maṇḍalaṃ vicārayet 
āyatiṃ sarvakāryāṇāṃ tadātvaṃ ca vicārayet 
atītānāṃ ca sarveṣāṃ guṇadoṣau ca tattvataḥ 
kāryāṇi karmāṇī prayojanāni 
teṣām sarveṣām āripsamānānām āyatiḥ pariṇāmyāgāmikālaḥ tadātvaṃ pāraṃbhāvasthāvarttamānakālaḥ taṃ ca vicārayet 
tattvatas tattvena 
anekamukhāni hi kāryāṇi kṣaṇāc cānyathā bhavantīti 
tatra yeṣām ubhau kālau na śudhyatas tāni kāryāṇi katham ārabheteti tadvicārārthopadeśaḥ 
atītānām atikrāntānāṃ ca sarveṣām guṇadoṣau tatvato vicārayet 
atrāpy atītānāṃ guṇadoṣau vicārya yāni karmāṇi guṇavanty atītāni tāny eva kathaṃ nāma punar ārabhetety atītakāryaguṇadoṣatattvavicāraṇopadeśa evamarthaḥ 
āyatyāṃ guṇadoṣajñas tadātve kṣipraniścayaḥ 
atīte kāryaśeṣajñaḥ śatrubhir nābhibhūyate 
evaṃ hi yo hy āyatyām āgāmini kāle kāryāṇāṃ guṇadoṣau vijānāti niyamenāsau vimṛśyakārīti svayaṃ cārabhate na sa doṣam 
evamarthaṃ hi jñānam 
tadātve vartamāne yaḥ kṣipram avadhārayati kārye na vilambate tadātve kṣipraniścayaḥ kṣiprakārī bhavati guṇavat karoti na doṣavat 
atīte kṛte sati kārye śeṣato yaḥ kāryam eva budhyate na tatparisamāpto labhata iti guṇavatsarvakāryaphalasaṃbandhād abhyadhikaḥ śatrubhir nābhibhūyeta 
na hi dharmaśāstre ṣāḍguṇyopadeśaḥ śakyate kartuṃ dṛṣṭa iti diṅmātram uktam 
yathainaṃ nābhisaṃdadhyur mitrodāsīnaśatravaḥ 
tathā sarvaṃ saṃvidadhyād eṣa sāmāsiko nayaḥ 
yathā na tais taiḥ prayogair abhisaṃdadhyus tathā kuryād arjitair itarair vopāyair ity eṣa saṃkṣepiko nyāya ity upasaṃhāraḥ ṣāḍguṇyasya 
atisaṃdhānavirodhaś caivaṃ na bhavati 
kṛtyānām upajāparakṣaṇāt vyasaneṣu pratikārāt svamaṇḍalasaṃgrahāt guṇopāyānāṃ samyakprayogāt karmasv abhyutthānam ity evaṃ draṣṭavyam 
idānīm abhiyāsyataḥ karmāha 
yadā tu yānam ātiṣṭhed arirāṣṭraṃ prati prabhuḥ 
tadānena vidhānena yāyād aripuraṃ śanaiḥ 
yadopacikīrṣaty arirāṣṭraṃ praty abhimukhena tadānena vidhanena gacched atvaramāṇaḥ 
vakṣyamāṇopanyāsaḥ sukhāvabodhanārthaḥ 
mārgaśīrṣe śubhe māsi yāyād yātrāṃ mahīpatiḥ 
phālgunaṃ vātha caitraṃ vā māsau prati yathābalam 
yātavyāpekṣayā balāpekṣayā dīrghaṃ yoddhum icchan balaprāyaḥ śāradavāsantikasasyaprāyaṃ pararāṣṭraṃ mārgaśīrṣe yāyāt 
atra hi gacchan śāradaṃ phalaṃ gṛhādigataṃ sukham gṛhṇāti vāsantaṃ sasyam upaharati kāmaś ca mahān durgoparodhādikāryakṣamaḥ mārgaś ca prasiddhavakrapathopabhṛtakāśodakavīrudho na bhavanti kālaś ca nātyuṣṇaśītaḥ upacitam api na sasyaṃ nānāprayuktaṃ priyaṃ sasyatrayopaghātakālaviprakarṣāpekṣayā ca para āśrayaṃ saṃdhatte ubhayasasyopaghātāvakarṣaṇaṃ samyakkṛtaṃ bhavati ātmanaś ca balāpacaya iti 
upaghātamātracikīrṣayā paradeśāder alpakālasādhye vā yātari balaprāyaḥ phālgunacaitrayor yāyāt vāsantikasasyaprāyadeśam 
tadāpy ātmano yavasādi bhavati paropaghātakṣetragatasasyopaghātāt 
yathābalam iti yena prakāreṇa balānurūpaṃ yāyād ity arthaḥ 
asyāpavādaḥ 
anyeṣv api tu kāleṣu yadā paśyed dhruvaṃ jayam 
tadā yāyād vigṛhyaiva vyasane cotthite ripoḥ 
etad vyatirekeṇa anyeṣv api prāvṛḍādikāleṣu 
yadā manyetātmano 'vaśyaṃbhāvi vijayaṃ tadā yāyāt 
yadā hastyaśvabalaprāyaṃ varṣāsv aśvabalaṃ hastibalaṃ tadā hi svabalakālaprabhāvād ekāntiko jayaḥ 
vyasanaṃ parasya svabalakośādigatam 
tasminn utpanne svabalakālanirapekṣo yāyāt 
vyasanapīḍito hi śatruḥ sādhyo bhavati 
kāṣṭham iva guṇopayuktasaṃniyogamātrād eva vinaśyati 
vigṛhyeti yātavyam evāvaṣṭabhyāhūya yāyāt 
mahān asminn evāvagamyate 
kṛtvā vidhānaṃ mūle tu yātrikaṃ ca yathāvidhi 
upagṛhyāspadaṃ caiva cārān samyag vidhāya ca 
mūle svadurgarāṣṭre kuryād atha pārṣṇigrāhaś ca 
tatra vidhānaṃ pratividhānaṃ kṛtvā durgaṃ tāvat prabhūtadhānyādikaṃ susajjayantraprākāraparikhādi kāryam 
rāṣṭrasyāpi svabalaṃ śreṇībalebhyo rakṣāṃ vidhāya kuryāt 
dānamanebhya upasaṃyamya pratyanteṣu prakṣeptavyaṃ pārṣṇigrāhaṃ prati prāha tatsamarthaś ca balaikadeśaḥ svarāṣṭre sthāpayitavyaḥ 
yātrāprayojanaṃ yātrikaṃ hastyaśvādibalayogyaṃ ca praharaṇadhāraṇādi sajjam 
yathāvidhi paropadeśaṃ kṛtvā 
āspadaṃ pratiṣṭhānam 
kiṃ tarhy ato 'parakīyāḥ kruddhādayo draṣṭavyās tān upagṛhya svīkṛtya ākārasya paraviṣaye nivṛttes tajjñānāya samyag yathāvad vidhāya prayujya 
kim ayaṃ dṛṣṭopasaṃgrahaṃ kartum ārabdham uta śatruparimaṇḍalaṃ kopayitum atha madhyamam udāsīnaṃ vā saṃśrayitum tathā mūlayātrāṃ vā hartukāmo vidhivac chedaṃ vā kartukāma ityādi yathā caitad evaṃ tathā 
saṃśodhya trividhaṃ mārgaṃ ṣaḍvidhaṃ ca balaṃ svakam 
sāṃparāyikakalpena yāyād aripuraṃ prati 
trividhaḥ panthā jāṅgala ātapa āṭavika iti 
kecid āṭavikasthāne vanaprakṣepāt trividha iti 
apara unnato nimnaḥ sama iti 
evaṃ trividhaṃ saṃśodhya mārgarodhivṛkṣagulmalatāvicchedena sthalanimnayoḥ samīkaraṇaṃ nadīgartayos tīrthakaraṇaṃ pathirodhakavyālasamucchedaḥ pravartakānām ātmīkaraṇaṃ yavasendhanādimattā ceti 
ṣaḍvidhaṃ balam iti 
kecit hastyaśvarathapadātisenākośakarmakarātmakaṃ ṣaḍvidhaṃ balam iti 
anye kośasthāne prakṣepaṇam iti 
apare maulabhṛtyaśreṇimitrāmitrāṭavikabalabhedāt 
sāṃparāyikavidhānena 
sāṃparāyikaṃ yuddhe kṛcchram tatprayojanaṃ yasya tat sāmparāyikam 
durgakalpena vā ripuṃ prati yāyāt 
sa ca sainyaniveśas teṣu teṣu ca sthāneṣu sthāvarajaṅgamadaṇḍo bahumukhaparidhaphalakaśākhābhiḥ prākāra ityādis tādṛśasthāpitaḥ 
viśeṣatas tu yātrāgataḥ 
śatrusevini mitre ca gūḍhe yuktataro bhavet 
gatapratyāgate caiva sa hi kaṣṭarato ripuḥ 
śatrusevini gūḍhe pracchanne mitre gataprayāgate ca yuktataraḥ syāt abhiyuktatara ādṛtataro bhavet na viśvased ity arthaḥ 
yasmāt sa kaṣṭataro ripur anyebhyaḥ kruddhādibhyaḥ 
evaṃ ca yuktataravacanāt kaṣṭataravacanāc ca gatapratyāgatam agrāhyam anyasyeti gamyate 
sa caturvidhaḥ 
kāraṇād gatas tato viparītakāraṇād āgato yathā doṣeṇa gataḥ punar āgato guṇam ubhayoḥ parityajya 
kāraṇenāgata iti yaḥ sa tyājyo laghubuddhitvād yatkiṃcitkārīti 
punar asya pratyayas tu na kāryaḥ 
kāraṇād gataḥ kāraṇāgataḥ yathā svāmidoṣeṇa gataḥ parasmāt svadoṣeṇāgata iti satkartavyo yadi saṅgitvād āgatas tato grāhyaḥ 
atha paraprayuktas tena vā doṣeṇāpakartukāma iti tato neti 
pararāṣṭraṃ pratyabhiprasthitaḥ 
daṇḍavyūhena tanmārgaṃ yāyāt tu śakaṭena vā 
varāhamakarābhyāṃ vā sūcyā vā garuḍena vā 
tatra daṇḍākāro vyūho daṇḍavyūhaḥ 
evaṃ śakaṭākṛtisthānāc chakaṭa ityādi yojyam 
purastād balādhyakṣo madhe rājā paścāt senāpatiḥ pārśvayor hastinas teṣāṃ samīpe 'śvās tataḥ padātaya ity eṣa sarvataḥ samavāyo daṇḍavyūho 'tiryag bhavati sarvato bhayakāryaḥ 
sūcīvyūhaḥ sthalasamutthānasainikaḥ pravīrapuruṣamukho 'tidīrgha ūrdhvo yataḥ parakakṣo 'nyaiḥ samaṃ pravartamānaḥ 
makaravyūhas tu mukhe jaghanayoḥ pṛthur ubhayato yena praśastaḥ sarvaṃ na phalgubalaṃ labhate na cārtham 
tad dhi śūrair hanyamānam anyeṣām api bhaṅgāya bhavati 
tasyāntam anyakāryam avaruddhaṃ niścayenāvatiṣṭhate 
pariśiṣṭaṃ tu balaṃ vyūhasyāntaḥ prakṣipet 
evaṃ racanāviśeṣair uktair uktaprayojanāpekṣayā vā viśeṣeṇa tu samāyāṃ bhūmau daṇḍagaruḍasūcibhir yāyāt 
viṣamāyāṃ saṃkaṭāyāṃ śakaṭamakaravarāhair iti 
yataś ca bhayam āśaṅket tato vistāreyed balam 
padmena caiva vyūhena niviśeta sadā svayam 
tasmin pathi yasmāt pradeśāt parihitakāribhyo bhayāśaṅkā syāt tena pradeśena pūrvagṛhād vistāreyed balaṃm gavyūtimātram adhikaṃ vā 
yavasaṃpannadṛḍhaprahāravistīrṇaśatrupuṣṭaparasparam avaruddharathikāśvārohakarībalāny avahitāni bhavanti 
samantād vibhṛtaparimaṇḍalo madhyaniviṣṭavijigīṣuḥ padmavyūhaḥ 
evaṃ nityaṃ niviśet purān nirgacched grāmād vā 
senāpatibalādhyakṣau sarvadikṣu niveśayet 
yataś ca bhayam āśaṅket prācīṃ tāṃ kalpayed diśam 
senāpatiḥ samagrasya dhanasyādhipatir balādhyakṣaḥ tayor bahutvābhāvād dvivacananirdeśāc ca sarvadikṣu tadasaṃbhava iti tatpuruṣās tacchabdenocyante 
tadīyapuruṣasaṃniveśāc ca sarvadikṣu tāv eva saṃniveśitau bhavataḥ 
tena bhinnais turagagajādibhis tatpratibaddhaniveśānāṃ saṃyodhanāya samantato niveśya giriṃ vanaṃ gartaṃ vā pṛṣṭhato 'dhyakṣaṃ kṛtvā 
yato bhayam āśaṅketa yathā sā prācī dig bhavati 
evaṃ niveśaṃ kuryād abhimukhanirgamārtham iva vidvadbhiḥ 
gulmāṃś ca sthāpayed āptān kṛtasaṃjñān samantataḥ 
sthāne yuddhe ca kuśalān abhīrūn avikāriṇaḥ 
gulmān manuṣysamavāyān 
kecit sākṣāt samantataḥ saśaṅkhapaṭahā anye viparītāḥ 
tatra cotpannaṃ duścikitsaṃ mahate cānarthāya 
guṇair viśeṣayati 
āptān āptasadṛśān ityabhedārtham 
kṛtasaṃjñān 
kṛtā saṃjñā saṃbodhanāya yais te kṛtasaṃjñās tān 
avasare yuddheṣu śaṅkhabherīnādadhvajādibhir vādyais tūryam evāhariṣyāmaḥ tadapagamāśaṅkāyāṃ caivam eva kuryāt 
śaṅkhe āhate dhvaje vochrite pṛthak pṛthaga vasthātavyam evaṃ saṃhatair evaṃ prahartavyam evaṃ vyāvartitavyam ityādi sthitam 
sthāne kuśalā anyaiḥ śūraiḥ śakyam āgantuṃ sametena śakyam asmin vayam apṛthak pare pṛthag ityādi 
yuddhe anusaraṇādau kuśalā bhavantaḥ saṃhatakair yodhanīyāprasāraṃ kṛtvā praviṣṭāḥ pṛṣṭhadeśāt prahāriṇaḥ citraṃ yojayitavyāḥ bhagnānām anekāyanaśatānāṃ pṛṣṭaṃ grāhyam ityādi 
abhīravaḥ anena vistīrṇasametāḥ 
avikāriṇo 'bhedātmakair yair yuktam aparasya 
evam etān gulmān samantatas trisṛṣu dikṣu gavyūtimātravyāpī pratyaham aniyatadeśān bahūn sthāpayet 
bhayapratibodhanārtham avahito bhavet 
jano viśvasto bhavati dānamānakāryadarśanādibhiḥ 
apavṛtte yuddhe 'mātyādibhiḥ saha sarveṣāṃ svārthaḥ saṃgrāmaḥ mama nāmamātrāṃ rājeti sarve vayaṃ samānavibhavopabhogāya jaye rājyaṃ parājaye svarga iti hetunā āgatāḥ 
saṃhatān yodhayed alpān kāmaṃ vistārayed bahūn 
sūcyā vajreṇa caivaitān vyūhena vyūhya yodhayet 
asaṃhatā hi balavad vistīrṇaṃ balam āsādyāvayavaśo vidhvaṃsanāya vāhanāghātaiḥ kṣayaṃ yānti tadvināśe cotpānnā ime ato 'lpān ātmīyān saṃhatān yodhayet 
anyonyāpekṣayā yudhymānān abhighnataḥ itaretarānugrahāt parasparānurāgāt spardhāyāṃ ca parān saṃhatān soḍhuṃ samarthā bhavanti 
kāmaṃ yatheṣṭaṃ kāryārthaṃ bahūn vistārayed viprakīrṇān yodhayed ityādi manyeta 
bhinnāṃs tāṃś caitān bhayam eṣyati parān svān vā bahūn dṛṣṭvā trāsaḥ syād iti 
sūcī pūrvokto 'kṣavyūhabhedo 'grataḥ pṛṣṭhataś ca tridhā vyavasthitaḥ pārśvayor bhedana 
tena cātmānaṃ sūcivyūhaṃ vibhajya yodhayet 
satāṃ ca sarvavyūhānāṃ pratiṣṭhāvyūhanasamarthāv iti pratigṛhītāv evaṃ kāraṇāt 
yadā tu parabale hy etāv eva bhavatas tadā sve bale viparyayaḥ kāryaḥ 
tulyatve tu puṣṭimatvānuraktakuśalamānanaprabhūtaikārthakāritvād ity ato viśeṣe yathāsaṃbhavavākyaiḥ 
yodhayed iti vacanād rājā svayaṃ tatpratisaṃdhānārthaṃ vyūhadurgādyāśraye pratigrahabhūtas tiṣṭhet 
samānatantreṇoktam
dve śate dhanuṣāṃ gatvā rājā tiṣṭhet pratigrahaḥ 
bhinnasaṃghātanārthaṃ tu na yudhyetāpratigrahaḥ  
syandanāśvaiḥ same yudhyed anūpe nau dvipais tathā 
vṛkṣagulmāvṛte cāpair asicarmāyudhaiḥ sthale 
senānāṃ deśasya prakḷptyartham āha 
samapradeśe rathair aśvaiś ca yudhyeta 
tatra hi teṣām apratighātaḥ 
anūpaḥ pānīyaprāyaḥ 
tatrāpy alpodake hastibhir agādhodake tu naubiḥ 
teṣāṃ hi tatra sukhapracāratā 
vṛkṣair gulmaiś ca saṃchanne dhanurbhiḥ 
tadgrahaṇāc ca balīvardagartādyākulo gṛhyate samānakāryatvāt 
sthalam iti pāṣānavṛkṣalatāgartādirahito deśaḥ tasmin siddhiḥ 
dhāryaiḥ śarādibhir āyudhaiś ca śaktyādibhir yudhyeta āsannayuddhatvāt 
evaṃ sāmarthyapradarśanārthatvād asya 
kiṃ ca 
kaurakṣetrāṃś ca matsyāṃś ca pañcālān śūrasenajān 
dīrghāṃl laghūṃś caiva narān agrānīkeṣu yojayet 
kurukṣetraṃ prasiddham 
matsyasaṃjño virāṭadeśaḥ 
nāgapure pañcālā ubhaye kānyakubjā āhichatrāś ca 
śūrasenajā māthurāḥ 
kvacic cātra bhāvārthe pratyayo luptanirdiṣṭaḥ 
etad deśajā hi prāyeṇa mahāvarṣmāṇo balavantaḥ pṛthuvakṣasaḥ śūrā abhimānino durviṣahā ity atra ye 'nikasthitāḥ pareṣāṃ bhayahetavo bhavanti 
dīrghakāyā adhyastālpadeśā api dīrghaśvāsakarā mahākayatvāt 
laghavas tu maraṇāsamarthā nirbhayena janena pracchannā viddhāḥ praharanto 'pakārāsamarthāḥ 
ādarśabhūtāś caita itareṣāṃ bhavanti 
praharṣayed balaṃ vyūhya tāṃś ca bhṛśaṃ parīkṣayet 
ceṣṭāś caiva vijānīyād arīn yodhayatām api 
vyūhaṃ racayitvā svabalaṃ bhṛśaṃ darśayan kim eṣāṃ jīyate jitā evāmī yuṣmatpratāpena ity evaṃ praharṣayet 
jaye mahān arthalābhaḥ āśritopāśritasukham vadhe vāpi svargo bhartṛpiṇḍaniryātanaṃ ca parājaye tritayābhāvaḥ ityādi naimittiko 'pi tadupadeśaḥ 
tādṛśanimittaniyamān mānaya sahasvorvyāvaśayaṃbhāvo yadi pradhānapuruṣaḥ svajanavadho rājā tadapratigrahavyājena sthito bhīrutvāt svayaṃ yuddhaṃ na kāmayate ityādi 
tatra ye brūyur naitad evam 
svārtha evāyam asmākam atra vadhaḥ śastropajīvibhūtānāṃ saṃgrāmaviśeṣadharmo 'vyayībhāvaḥ svadharmāyāso 'narthahetū rājā sarvaprakārai rakṣaṇīyaḥ 
pariśrāntānāṃ cāsmākam apariśrāntasukham anugrahaṃ kariṣyatīty evamarthaṃ sthitaḥ iti tān viśeṣato gṛhṇīyāt 
jetuḥ prasaṃsituḥ parasaṃvyayaṃ vā kārayeyus tān upagrahaiḥ pariṣvaṅgālaṅkāradānādinā ca vaśīkuryāt 
ceṣṭāṃ caivārīṇām yodhayatāṃ vijānīyāt 
kathaṃ yuddhe ceṣṭante kośā balaṃ vā 
kecid dvidhāhṛdayāḥ kecit tu pakṣānta ityādicintānityatvān manuṣyāṇām upakurvato 'pi svārthavaśād upakurvantīty atra duṣṭān āptabalamadhye vinyased 
yathārir durgāśrito bhavati taddurgalambhopāyam āha 
uparudhyārim āsīta rāṣṭraṃ cāsyopapīḍayet 
dūṣayec cāsya satataṃ yavasānnodakendhanam 
uparodhas tathā kartavyo yathā na kaścin niṣkrāmati kiṃcit praviśati 
rāṣṭraṃ durgād bahir deśaḥ 
tasyopapīḍanaṃ svadeśāpavāhopamarddanādibhiḥ 
yavasādīnāṃ dūṣaṇaṃ vināśanam asaddravyamiśraṇādibhiḥ 
bhindyāc caiva taḍāgāni prākāraparikhās tathā 
samavaskandayec cainaṃ rātrau vitrāseyet tathā  
taḍāgagrahaṇaṃ sarvajalāśayadarśanārtham 
tatra taḍāgasya setubandhena prayojanabhedanam 
prākārasya yantrair vidāraṇaṃ suraṅgayā vā bhaṅgaḥ 
parikhāyāḥ pūraṇena pārśvabhaṅgena vā 
chidreṣu pravīrapuruṣair avaskandayet 
durge rātrau ca vitrāsayet 
agnikumbhaśiraskaiḥ śivāvadrutāni kurvadbhir manuṣyaiḥ 
ye narāḥ svayam utpātadarśanād rātrau jāgrati jāgaraṇāvajīrṇo lokaḥ susādhyo bhavati 
tasmiṃś ca kāle bhūyo bhūyaḥ 
upajapyān upajaped buddhyetaiva ca tat kṛtam 
yukte ca daive yudhyeta jayaprepsur apetabhīḥ 
upajapyāḥ kruddhārayaḥ kulīnāḥ svarājyābhilāṣiṇaḥ tān upajaped iti hetuḥ 
kartari kartavyavyapadeśam upajaped ity arthaḥ 
upajaped grāhayed ity arthaḥ 
upajāpa āśrayād viśleṣātmahitānuṣṭhānapratipādanam 
tena ca ariṇā sukṛtam apy abhimataṃ durgasthena vā kiṃcid prārabdhaṃ balāṭavikapārṣṇigrāhādikopanārthaṃ madhyamodāsīnānām anyatareṇa saha saṃdhānam ityādi budhyeta 
yukte ca daive vijigīṣor anukūladaive ity arthaḥ 
nakṣatragrahadaivasumuhūrteṣu sādhakeṣu dṛṣṭasvapnadarśananimitteṣu cānuguṇeṣv anulomavātādiṣu jayam icchan nirgatabhayo durgasthānāni yathā prathamaṃ yoddhuṃ gacchet 
sāmnā dānena bhedena samastair atha vā pṛthak 
vijetuṃ prayatetāriṃ na yuddhena kadācana 
na sahasā yuddheta 
etāvat prathamaṃ viśiṣṭasthāpanopadeśanaṃ sumukhaṃ ca mithaḥ sahāsanakathāsahadāradarśanādi 
dānavidhānaṃ dravyānāṃ hiraṇyādīnāṃ prītyutpādanārthaṃ pratipādanam 
bhedas tatkulīnāder upasaṃgrahaḥ 
tato viśeṣaṇāc ca tatrāvitrāsanamityādyakāraṇam 
anityo vijayo yasmād dṛśyate yudhyamānayoḥ 
parājayaś ca saṃgrāme tasmād yuddhaṃ vivarjayet 
yasmān nāyaṃ niyamo dṛśyate yo jayati so 'tyantabalavān avaśyam tena yaś ca parājīyate so 'tyantaṃ durbalaś cāvaśyam iti anityo vijayaḥ 
trayāṇām apy upāyānāṃ pūrvoktānām asaṃbhave 
tathā yuddhyeta saṃpanno vijayeta ripūn yathā 
sāmādīnām asādhakatve saṃdigdhe 'pi jaye samāne 'pi kiṃ punā rūpeṇa saha tena prakāreṇa yudhyeta yena prakāreṇātmano jayaḥ syāt 
jaye rājyaṃ vadhe 'pi svarga ity ubhayathāpi jayaḥ 
parapratyūhakalpanā kūṭayuddhādiprakāraḥ atyantocchedānusaraṇapīḍanābhyāṃ sahasā niṣkāryaḥ 
tathā ca vyāsa āha
punarāvartamānānām nirāśānāṃ ca jīvinām 
na śakyed agrataḥ sthātuṃ śakreṇāpi dhanaṃjaya 
yadā saṃdigdhaṃ parājayaṃ tadāpakramaṇaṃ yuktam 
nirgato hi jīvo na kāryam āsādayati yena bhadrāni paśyati svargam arjayati mṛta iti 
jitvā saṃpūjayed devān brāhmaṇāṃś caiva dhārmikān 
pradadyāt parihārāṃś ca khyāpayed abhayāni ca 
yena kenacit prakāreṇa jitvāriṃ labdhapraśamanam idam 
ato 'smin pure janapade devabrāhmaṇāṃś ca dhārmikān vihitānuṣṭhāyino yathāsāmarthyāt pratiṣiddhavarjaṃ kāmāt svātantryeṇārīn jitvā sādhyapravṛttādikaṃ gandhadhūpapuṣpadravyaṃ savibhāgāsphoṭanādisaṃskāradvāreṇa yathārham abhyarcayet 
kuṭumbināṃ parihārārthaṃ sthitir yathāpravṛttiviśiṣṭakarabhāraśulkapradeśānāṃ pradānena tathā tayā vā saṃvatsaram eko dvau vā dadyāt 
uccānāṃ ca paurajānapadabalānām ātapādiḍiṇḍimakagadāpātena khyāpayet tair yaiḥ svāmyanurāgād asthānam apacitaṃ teṣām apy ā rakṣāntaṃ yathāsvaṃ svaṃ vyāpāram anutiṣṭhantu iti 
evam anugrahe kriyamāṇe 'pi yadā paurajānapadānām anyeṣāṃ vā svāmyanurāgād ahaṃ vaktṛtaijasabhāvo bahumataḥ syād iti manyeta madīyasya daṇḍo 'vasthātuṃ na śaknuyāt tadā 
sarveṣāṃ tu viditvaiṣāṃ samāsena cikīrṣītam 
sthāpayet tatra tadvaṃśyaṃ kuryāc ca samayakriyām 
eṣa paurādīnām abhiprāya iti saṃkṣepeṇa jñātvā naitad evam icchati tatkulīnaṃ kartum icchati ayam eva tasmin deśe tadvaṃśyaṃ mṛdumalaṃ priyasukhakalatraṃ tena saṃhatatatprakṛtibhiś ca pradhānādibhiḥ samayaṃ kuryāt samakośadānādi parimāṇaṃ ca bhavatā mama daivākāreṇa pāpena bhavitavyam kāryākārye kālena svayam upasthātavyam ubhayato daṇḍena kośena cetyādi 
pramāṇāni ca kurvīta teṣāṃ dharmyān yathoditān 
ratnaiś ca pūjayed enaṃ pradhānapuruṣaiḥ saha 
yatprakārāvasthās teṣām upacitāḥ pūrvapravṛttāḥ brahmadeyāmaravṛttidevasvavyāpārādayas tān anujānīyāt pramāṇāni kuryād evaṃ hy asmiṃs teṣām anurāgo bhavati 
ye ca tatra pradhānāḥ puruṣās tatra pratijñāsvajanabahutvādiguṇais taiḥ saha rājānam enaṃ śastradhanadhānyālaṅkāravāhanachatrapīṭhikādarapaṭṭabandhādibhiḥ pūjayet 
kasmāt punaḥ prakṛtibhyo ratnādidānam ucyate 
ādānam apriyakaraṃ dānaṃ ca priyakārakam 
abhīpsitānām arthānāṃ kālayuktaṃ praśasyate 
ādeyasyāpratipādanaṃ navasya rājño 'nyasya vāpriyakaram aprīteḥ kāraṇaṃ hetuḥ 
dānaṃ ca pratidānaṃ priyakārakam etad ubhayaṃ bahuśa evaṃ prasiddham api kriyamāṇam abhimatānām arthānāṃ sukhāvahaṃ bhaved anyathā ca duḥkhayatīty arthaḥ 
kālayuktaṃ kālopapannaṃ praśasyate 
yasmād api kvacit kāle kiṃcana prītiṃ janayati tadāpi nālpam aśobhanaṃ vā prītim utpādayati 
tasmāt kālam apekṣya dānādāne kārye iti 
yatkiṃcid atikrāntaṃ vakṣyamāṇaṃ kiṃcana tat 
sarvaṃ karmedam āyattaṃ vidhāne daivamānuṣe 
tayor daivam acintyaṃ tu mānuṣe vidyate kriyā 
sāmarthyād atra karmakāryaphalaṃ karma 
tat sarvam aśeṣam āyattam adhīnam kvāpi 
vidadhātīti vidhānam karmaphalaṃ yad diśati 
tad viśeṣayati daivamānuṣe 
daive dharmādau pūrvakṛtavihitapratiṣiddhaviṣaye cātmanaḥ kāryakarmaphalaṃ yadi phalaṃ karmakriyā dṛṣṭārthā nayānayayoḥ 
tathā ca śrutiḥ
vidhir vidhānaṃ niyatisvabhāvaḥ kālo brahmeśvaraḥ karma daivam
bhāgyāni puṇyāni bhūtāntaryogaḥ paryāyanāmāni purākṛtasya 
smṛtir api 
daivam ātmakṛtaṃ vidyāt karmavat paurvadehikam 
smṛtaḥ puruṣakāras tu kriyate yad ihāparam  iti 
daivamānuṣasyeti prāpte mṛtavaśād daive mānuṣasyāpi kāraṇatā vivakṣitā 
asmin kārye idaṃ kriyāphalam āyattam 
na daivaṃ puruṣakārarahitaṃ phalaṃ dadāti 
avaśyaṃ hi tena puruṣaprayatno 'pekṣitavyaḥ 
na ca puruṣakāro daiveneti 
daivāc ca puruṣakāranirapekṣāt phalasyāpi puruṣasaṃnipāto bhaved api garbhasya 
asati garbhe niyamair daivasaṃnipātāt phalasaṃbhavo 'numeyaḥ 
evaṃ puruṣaprayatnād api yadi daivanirapekṣā syāt 
yato vyāyāme sati sarvadā sarveṣāṃ syāt 
naitad asti 
tasmād ubhayaṃ kāraṇam 
tathā ca vyāsa āha 
ārambhā mānuṣāḥ sarve nidānaṃ karmaṇor dvayoḥ 
daive puruṣakāre ca parato 'nyan na vidyate  iti 
samānatantre 'pi daivaṃ nayānayayor mānuṣaṃ karmalokaṃ pālayati iti 
atra daivakāraṇā āhuḥ 
daivam evātra kāraṇam 
dṛśyante hi jaḍaklībapaṅgvādayaḥ kuṇayaḥ puruṣakārarahitā api sukhino niṣpratīkārā anyopādhikakarmaphalaṃ labhamānāḥ 
tathālaṃpratīkārā apy avyaṅgaśūrāḥ pravīṇāś ca śāstre dakṣāś ca duḥkhino yatamānāś ca 
tathā puruṣakāranirapekṣaṃ daivamātrābhidhānād dhanādhigamāśaninipātādibhir iṣṭāniṣṭaphalam utpādyamānam upalabhante 
evaṃ ca kṛtvā paralokahetavaḥ kriyārambhopadeśāḥ sutarām arthavanto bhavanti 
tathā ca yatnena pūrvakṛtānīhopabhuñjīmahe iha kṛtāny api parata upabhokṣyāmahe iti vijānanto 'vicikitsā manuṣyāḥ 
dharma evaṃ prayatitavyam 
tathā codāharanti 
jānāmi dharmaṃ na ca tat karomi
pāpaṃ na jānāmi na me pravṛttiḥ 
dhātrā nisṛṣṭo 'smi yathā tathāhaṃ
nātaḥ paraṃ śāsayitāsti kaścit  iti 
puruṣakāriṇo hy āhuḥ 
puruṣakāra evātra kāraṇaṃ kṛṣitvam analasaḥ kurvan svavyāpāraphalaṃ kartṛkaraṇakāryaṃ kṛṣyādiṣu prāpnuyāt 
tathā coktam 
karmaivehānasādhūnām ālabhyānupasevitā 
karma kṛtvā hi puruṣo bhuṅkte caiva na cātti na 
saty api cānnasaṃbhave na hy abhuñjantas tṛpyanti 
tadā tatra cābhyavahārair yat samanantaraṃ ca phalaṃ tannimittaphalotpāda iti nyāyaḥ 
tasmād atrādṛṣṭavyāpāraḥ 
evaṃ ca kṛtvārthavantaḥ kriyārambhopadeśā bhavanti 
tathā cāhuḥ 
pratihanti munir yena daivam āpatitaṃ kvacit 
śītoṣṇe ca tathā varṣam utthāpayati hanti ca 
evam āsthitebhya ubhayaṃ kāraṇam anyatarābhāve phalābhāvāt 
kvacit tu kecit prādhānyena vartanta iti tat parigṛhyate 
kṛto 'pi puruṣakāro balavatā daivenābhibhūto viśīryate 
ārdram iva dārv alpāgnau prakṣiptaṃ na jvalati 
evaṃ yadi durbalaṃ daivaṃ mahatā yatnena puruṣakāreṇa puraskṛtaṃ phalati yathārdram api dāru mahaty agniskandhe prakṣiptam 
nāgnis tadāpayāti 
daivaṃ puruṣakāreṇa durbalaṃ hy upahanyate 
daivena cetanaṃ karma viśiṣṭenopahanyate 
ity eva parikalpyāha 
tayor daivapuruṣakārayor daivam evācintyaṃ 
tuśabdo 'vadhāraṇārthaḥ 
aparijñātasvarūpam 
kasmin kāle tannimittena phalaṃ dāsyatīty evam acintyam 
śāstrād ṛte cāsya parijñānād evāvicāryatvāt prayoktum aśakyatvād aśakyam iti 
tatra daivaṃ niṣphalam 
manuṣyeṣu puruṣakāro vakṣyate kriyā prakṛtatvāt 
vittaṃ ca kriyā mānuṣe 
kiṃcij jñānaṃ kṛṣyādibhiḥ śakyaṃ cintayitum īdṛśaṃ mayā kṛṣyādi kartavyam etaiḥ sādhanair daivādibhir eva ca tasya cedṛśaṃ phalam iti 
tad evaṃ prārabdhaṃ yadāraṃbham adhyāvasāneṣu vivatsate 
tena daivaṃ samādheyam na vipannānām apy evaṃ kartavyam iti 
yāvat phalavedanam ity ato daivasyācintyatvān na tatpareṇāsitavyam 
manuṣyakarma cintayitvā yad yat kāryaṃ tad anuṣṭheyam 
yatkiṃcanakārī hi vinaśyatīti 
daivamānuṣasaṃpannā yātrā sarvārthasādhikā 
tasyām atiśaye daivaṃ vartate pauruṣaṃ samam  a  
śaktitrayayogāt puruṣakāreṇa ca yuktasya pararāṣṭravijayacikīrṣā yatra daivamānuṣasaṃpannā bhavati saiva sarvārthasādhikā bhavati 
tathāpi tasyām atiśayaṃ daivaṃ pravartate 
atiriktaḥ puruṣakāra eva bhavatīty arthaḥ 
na hi vijigīṣor daivam antareṇa tadā yātavyasya vyasanaṃ daivaṃ mānuṣaṃ bhavati 
pauruṣaṃ samaṃ daivena nātivyūḍhaṃ dvayor vā samaṃ tulyam  a 
kiṃ ca 
daivena vidhināyuktaṃ mānuṣyaṃ yat pravartate 
parikleśena mahatā tadarthasya samādhakam  b 
tad ayuktaṃ daivena vidhānena parāṅmukhe daivamānuṣe puruṣakāraḥ pravartate aṣṭavidhakarmaṇi tan mahatā kleśena arthaṃ phalaṃ sādhayati niṣphalaṃ vā bhavati 
ataḥ kleśenāpy asiddho vā daivāpekṣo bhūtvā na parituṣyet  b 
puruṣārthas tu daivena saṃyukto yaḥ pravartate
akleśena sa sarveṣāṃ mantrārthānām eva sādhakaḥ  c 
puruṣārthakaḥ puruṣakaraḥ 
sa eva yadātyantaguṇe daive 'nuṣṭhīyate tadā kleśena vinaikāntena samagraphalasādhako bhavati  c 
asya dārḍhyārtham udāharaṇaṃ ślokadvayena 
kecid yuddham api kṣetraṃ yuktaṃ puruṣakarmaṇā 
daivahīnāya tu phalaṃ kasyacit saṃprayacchati  d 
kecit kṣetrasya bhṛtam ity uktaṃ puruṣakarmaṇā  e 
punaḥpunardṛṣṭeṣu śodhitaṃ yathāvac coktam ityādyupakārakalakṣaṇena daivena hīnāya phalaṃ na dadātīti  de 
saṃyuktasyāpi daivena puruṣakāreṇa varjitam 
vinā puruṣakāreṇa phalaṃ kṣetraṃ prayacchati  f 
saṃyuktasyāpi daiveneti 
daivayogas tu tasmāt phalādānād anumīyate 
evaṃ ca pūrvasya tadābhāvaḥ daivabhāvaḥ 
anye tv āhuḥ 
daivaṃ yathākālaṃ paryāptaṃ dṛṣṭādyupalambhād eva kṛtatvān kṛtam iti yathā tat puruṣakārābhāvaṃ darśayati bījavarjitam ity abījam  f 
candārkādyā grahā vāyur agnir āpas tathaiva ca 
iha daivena sādhyante pauruṣeṇa prayatnataḥ  g 
candrārkās tāvad grahāḥ puruṣāṇāṃ prakṛtadharmādharmasaṃjñakena daivena sukhaduḥkhopabhoganimittaṃ sādhyate 
aniṣṭasthānaprāptāś ca pauruṣeṇa śāntyādikāraṇaprakāreṇa samatām āpadyante 
iha sthānasthitā avyabhicārānuguṇāḥ kriyante  g 
saha vāpi vrajed yuktaḥ saṃdhiṃ kṛtvā prayatnataḥ 
mitraṃ hiraṇyaṃ bhūmiṃ vā saṃpaśyaṃś trividhaṃ phalam 
pārṣṇigrāhaṃ ca saṃprekṣya tathākrandaṃ ca maṇḍale 
mitrād athāpy amitrād vā yātrāphalam avāpnuyāt 
hiraṇyabhūmisaṃprāptyā pārthivao na tathaidhate 
yathā mitraṃ dhruvaṃ labdhvā kṛśam apy āyatikṣamam 
dharmajñaṃ ca kṛtajñaṃ ca tuṣṭaprakṛtim eva ca 
anuraktaṃ sthirārambhaṃ laghumitraṃ praśasyate 
prājñaṃ kulīnaṃ śūraṃ ca dakṣaṃ dātāram eva ca 
kṛtajñaṃ dhṛtimantaṃ ca kaṣṭam āhur ariṃ budhā 
āryatā puruṣajñānaṃ śauryaṃ karuṇaveditā 
sthaulalakṣyaṃ ca satatam udāsīnaguṇodayaḥ 
puruṣajñānaṃ lokajñānam 
puruṣaviśeṣajño 'nurūpam upakārī bhavati 
anuvartate śūraḥ kāryakṣamo bhavati 
kāruṇyaguṇasmayena karuṇāvedī dayālumanā lobhena parirakṣati 
sthūlalakṣaḥ prabhūtasyāpy artham eṣāṃ sarvakālaṃ kṣamate 
kṣemyāṃ sasyapradāṃ nityaṃ paśuvṛddhikarīm api 
parityajen nṛpo bhūmim ātmārtham avicārayan 
tādṛśīm api bhūmim avilambamānaḥ parityajet 
kṣemyā āṭavikādibhir anabhibhavanīyā 
nityam asya pradhānam ubhayam 
bahusasyādevamātṛkā ca paśuvṛddhikārī ca jāṅgalarūpatvād bahuphalapatratṛṇatvāc ca 
evaṃguṇā hi bhūmir vaṇikkṛṣīvalabahulā bhavati durbhikṣavyādhirahitā kāntāramanuṣyātmabharaṇā ceti 
caturthyā prakṛtiparityāge cobhayam 
na tato jñāpayati na sahasāyudhānāṃ prakṛtiṃ parityajet tasyām avasthāyām kiṃ tu tāṃ parityajed yā manyeta sākṣye śeṣāṃ prakṛtibhiḥ pratyādātum iti 
yathā tu na mitrakośadaṇḍaparityāge nāviśeṣaṃ pratikṣaṇaṃ yāṃ manyeta tadā guṇavatīm api bhūmiṃ tyajet 
āpadarthe dhanaṃ rakṣed dārān rakṣed dhanair api 
ātmānaṃ satataṃ rakṣed dārair api dhanair api 
kṛcchraprakārasādhyo 'yaṃ niyamo bhavati 
āpadarthe 
yathā maśakārthe dhūmo maśakān apanetum iti jñāyate tannimittaṃ dhanaṃ rakṣet nānyatra dhanarakṣāyāḥ kāryam asti 
dattabhuktaphalaṃ hi dhanam iti 
tathā hi tena pratīkṣya yānam āsanaṃ daṇḍaṃ bibharti upajapyān upagṛhṇātīti 
dhanenāpi dārā rakṣyāḥ 
dāragrahaṇaṃ praṇidhisaṃbandhipratyupalakṣaṇārtham 
ātmā tu rakṣyaḥ 
anyena prakāreṇātmānaṃ rakṣitum asamarthaḥ sarvasvaṃ dattvā dārān api kāle parityajya vāgyataḥ sthito dāradhanādi varjayitvā dharmaṃ kariṣyati 
ye tu dhanadārānurodhena vinaśyati na teṣāṃ dhanadārādi dṛṣṭam nāpy adṛṣṭam dharmādharmānācaraṇāt 
na ca kaumāradāratyāgitvam 
na tyāgapratiṣedhasyāyaṃ ca vā jayati 
rājadharmaprakaraṇe 'pi cāyam ukto dṛṣṭārthatvād anyasyāpi draṣṭavyaḥ 
nanu ca rājā rājyaṃ prāpya mahādhano 'śvamedhādi kariṣyati atulaṃ ca sukham anukariṣyati atas tu lokaḥ saṃkruṣṭaṃ kiṃ kariṣyati 
naiṣa doṣaḥ 
alpasyāpi pāvanāni karmāṇi santi adhanasyāpi japādayaḥ 
viśeṣanimittāni dhanāny eva 
na cedam asyām avasthāyāṃ lokasaṃkruṣṭam iti 
na ca sahasaitat kāryam 
yataḥ 
saha sarvāḥ samutpannāḥ prasamīkṣyāpado bhṛśam 
saṃyuktāṃś ca niyuktāṃś ca sarvopāyān sṛjed budhaḥ 
āpado daivamānuṣāṇi vyasanāni 
tāni prakṛtiviṣayāṇi yugapadupajātāny atyartham api yathā syus tathā 
saṃyuktāṃś ca sāmapuraḥsaraṃ dānam sāmapūrvakaṃ bhedam sāma dānabhedasahitam daṇḍam eva vā dānam eva vetyādikān sarvopāyān visṛjed budha iti 
yatra yat prāptaṃ tat samīkṣya vicārya prayuñjītety arthaḥ na tu viṣaṇṇa āsīta 
katham ity apekṣāyām āha 
upetāram upeyaṃ ca sarvopāyāṃś ca kṛtsnaśaḥ 
etat trayaṃ samāśritya prayatetārthasiddhaye 
sādhayet kāryam ātmanaḥ iti pāṭhāntaram 
tatra upetāram ātmānaṃ prāpya kāryaṃ mitravat sādhayet 
sarvopāyāḥ samastā vyastā eva 
ayam api upeyasāmānyanirdeśam āha 
samāśritya aṅgīkṛtya 
samarthacintanenaitat samāvṛtaṃ bhavati 
kim artham upāyāḥ samarthenānumatāḥ samarthas tathā kiṃ yuktam iti vicāryeyatā kenopayenaiṣām idaṃ prāpnuyād iti 
kṛtsnaśa iti trayaviśeṣaṇam kṛtsnam ity arthaḥ 
evaṃ ca yo yad upāyasādhyo yadā yathā yuktas tatra tadā tathā prayuñjīta savkāryasiddhyartham upāyam 
etāsām avasthānāṃ cānantyāt sarvaṃ tantreṇāśakyaṃ vaktum iti samāsenoktam ataḥ parīkṣām upācaret 
upetya viśeṣabhāvato 'py āha 
sa tu yukto hi saṃdhatte yukta ātmaparākramaḥ 
tāv ubhau nayasaṃpannau steno 'py ayasamanvitaḥ  iti 
evaṃ sarvam idaṃ rājā saha saṃmantrya mantribhiḥ 
vyāyamyāplutya madhyāhne bhoktum antaḥpuraṃ viśet 
evaṃ yathoktaṃ rājā vṛttam idaṃ sarvam āpady anāpadi vātmaśaktyapekṣayā vā kasyām avasthāyāṃ kiṃ kartavyam iti mantribhiḥ saha vicārya madhaṃdinam uktakālaṃ madhyaṃdinaṃ vyāyāmaṃ kṛtvopacāryaṃ snānaṃ ca 
snānam akramoktam api punā rājyārtham ucyate maṅgalācāre yuktānām 
rājā snānaparigrahārthaṃ bhojanādiyutaṃ tadgṛhe pūrvaṃ snānāpekṣayā antaḥpuraṃ yāyād iti viśeṣārtham upasaṃhāraḥ 
vivikte deśe 
tatrātmabhūtaiḥ kālajñair ahāryaiḥ paricārakaiḥ 
suparīkṣitam annādyam adyān mantrair viṣāpahaiḥ 
tatra antargatagṛhe 
ātmarakṣābhūtā ātmasamāḥ 
kālajñāḥ vayoviśeṣāvasthādipratiniyatakāle bhakṣyabhojyadānādiviśeṣajñāḥ 
ahāryāḥ abhedyāḥ viśvasanīyāḥ 
paricārakāḥ svaravaidyādayaḥ 
etair gṛhitaṃ sarvaṃ parīkṣitam adanīyam annādyam adyāt 
parīkṣā kuśalair vaidyair agnicakorādibhiḥ kartayā 
viṣādisaṃsṛṣṭasya śuṣkasyāśuddhatā bhavati vaivarṇyaiḥ sugandopaghātaś ca atimlānatāgnau prakṣiptasya vetivetiśabdaḥ vaivarṇyaṃ jvālāsu 
īkṣite ca tasmin vayasāṃ vipattiḥ 
darśanena mriyate yatra kokilaḥ mlāyati jīvaṃjīvakaḥ cakorasyākṣiṇī vinaśyato viṣaṃ pradarśyāpi bhavati muṣkasyāvagrahaḥ sveda ityādi 
mantraiś ca viṣāpahaiḥ parijaped vyāpādikāsu 
viṣaghnair udakaiś cāsya sarvadravyāṇi yojayet 
viṣaghnāni ca ratnāni niyato dhārayet sadā 
viṣaghnair udakaiś cāsya sarvadravyāṇi rājaupayikāni vastrādīni viśodhayet 
viṣaghṇāni ratnāni garuḍodīrṇanāgadamaṇiprabhṛtīni 
niyataḥ pratyaye nityaṃ bhojanakālād anyadāpi dhārayet 
parīkṣitāḥ striyaś cainaṃ vyajanodakadhūpanaiḥ 
veṣābharaṇasaṃśuddhāḥ spṛśeyuḥ susamāhitāḥ 
parīkṣitā vicāritā upadhābhiḥ śīlaśaucācāraiḥ striyo dāsyaḥ paricārikā vyajanodakadhūpanaiḥ karaṇabhūtaiḥ saṃspṛśeyur upacareyur veṣādisaṃyuktāḥ suveṣāḥ snānena kṛtvā 
samāhitā apravikṣiptamanasaḥ 
veṣābharaṇaṃ kapaṭaveṣaḥ keśanakhādy evaṃ vicārya 
kadācit tatrāyudhāni kṛtvā viśrabdhaṃ hanyuḥ 
ābharaṇāni ca viṣadigdhair ābharaṇaiḥ spṛśeyur iti 
evaṃ prayatnaṃ kurvīta yānaśayyāsanāśane 
snāne prasādhane caiva sarvālaṅkāreṣu ca 
evaṃ viṣodakāñcanādinādau prayatnaṃ kuryāt 
snānaṃ śiraḥsnānaṃ 
gandho rocanādi 
āsanam atra pradarśanārtham 
tatra hy upaviṣṭo yathā tatra mahān yatnaḥ kriyate evaṃ yānādāv api kartavyaḥ 
bhuktavān viharec caiva strībhir antaḥpure saha 
vihṛtya tu yathākālaṃ punaḥ kāryāṇi cintayet 
tasminn evāntargṛha ātmavinodāya strībhir navoḍhabhāryādibhir yathāsukhaṃ krīḍeta 
yathākālam iti yāvad viharaṇakālam iti cottareṇa saṃbandhanīyam 
vihṛtya viśrāntaḥ kālopapannāni kāryāṇy ekākī mantribhiś ca saha punar vicārayet 
alaṃkṛtaś ca saṃpaśyed āyudhīyaṃ punar janam 
vāhanāni ca sarvāṇi śastrāṇy ābharaṇāni ca 
antaḥpurān niṣkramya ālaṃkṛta āyudhīyaṃ paśyet tasyācchāyikāṃ dadyāt 
punar iti vacanāt pūrvāhṇe dṛṣṭam api nityaṃ darśanīyam 
āyudhajīvinām āyudhādau yatno bhavati 
sarvāṇi ca vāhanāni 
teṣāṃ darśanam apy upacayavijñānārtham niyuktānāṃ ca tatra viseṣādhānārtham 
daṇḍapradhānaṃ jīvibhṛtyāvekṣaṇam abhīkṣṇam ubhayatas tataḥ 
saṃdhyāṃ copāsya śṛṇuyād antarveśmani śastrabhṛt 
rahasyākhyāyināṃ caiva praṇidhīnāṃ ca ceṣṭitam 
tarivarṇikasyoktam api saṃdhyopāsanam ucyate 
prajākāryaṃ punaḥ kaṃcit kālam atikrāmed iti uttarakriyānantaryārthaṃ vā 
antarveśmani 
rahasi prāsādādau bhavam tasyākhyāyinaḥ paurā vā kecit prāptapraṇidhayaḥ teṣāṃ ceṣṭitam 
ceṣṭā vyavahāraḥ 
kiṃ dṛṣṭaṃ śrutaṃ kṛtaṃ ceti teṣāṃ cāsmin kāle darśanam iṣyate 
parair anavabodhanārthaṃ svasthasya cārthakāryakālaniyamenāpatitaṃ varteta 
yathā cotpāditaṃ kāryaṃ saṃpaśyen no 'bhitāpayet 
kṛcchrasādhyam atikrāntam asādhyaṃ vāpi jāyate  iti 
gatvā kakṣāntaraṃ tv anyat samanujñāpya taṃ janam 
praviśed bhojanārthaṃ ca strīvṛto 'ntaḥpuraṃ punaḥ 
tasmād gṛhānte kakṣāntaraṃ gatvā taṃ ca rahasyākhyāyinaṃ visṛjya strībhiḥ paricārikābhiḥ parivṛto 'ntaḥpuraṃ punaḥ praviśet 
tatra bhuktvā punaḥ kiṃcit tūryaghoṣaiḥ praharṣitaḥ 
saṃviśet tu yathākālam uttiṣṭhec ca gataklamaḥ 
kiṃcid ity avyayam 
tūryāṇi veṇuvīṇāpaṇavamṛdaṅgabherīśaṃkhādīni 
teṣāṃ ghoṣair mṛdubhiḥ śrutisukhaiḥ praharṣito yathākālaṃ saṃviśed ya ucitakālas taṃ tan nayed iti 
gataklamaḥ vigatāśeṣaduḥkhaḥ kāryadarśanāyottiṣṭhet 
etad vidhānam ātiṣṭhed arogaḥ pṛthivīpatiḥ 
asvasthaḥ sarvam etat tu bhṛtyeṣu viniyojayet 
etad iti yad anukrāntaṃ madhaṃdine 'rdharātre vā iti 
tasyāpy evaṃvṛttaṃ vyāpāras tena svayam upatiṣṭhet 
avastho bhṛtyeṣu viniyojayed viyuñjītety arthaḥ 
yāvac chaknuyāt tāvad eva 
evaṃ prativihitasvatantrakṛtātmarakṣāvyāpāraḥ prajām ātmanaś ca kāryaṃ karoti 
iti mānave dharmaśāstre bhṛguproktāyāṃ saṃhitāyāṃ
rājadharmo nāma saptamo 'dhyāyaḥ 
iti śrībhaṭṭavīrasvāmisūnor bhaṭṭamedhātithikṛte
manubhāṣye saptamo 'dhyāyaḥ 
athāṣṭamo 'dhyāyaḥ
vyavahārān didṛkṣus tu brāhmaṇaiḥ saha pārthivaḥ 
mantrajñair mantribhiś caiva vinītaḥ praviśet sabhām 
prajānāṃ pālanaṃ rājño vṛttir vihitā 
sā cātra 
śastrāstrabhṛttvaṃ kṣatrasya vaṇikpaśukṛṣīr viśaḥ 
ājīvanārthaṃ śūdrasya dvijātīnāṃ niṣevaṇam 
evaṃ nṛpo vartamāno lokānān āpnoty anuttamān  iti 
tathā dharmo vardhate loke 
anyeṣām api varṇānāṃ kṣatriyavṛttyā jīvinām asty eva rājyādhikāraḥ 
yaḥ kaścit sarvalokānām pālakaś ca nṛpaḥ smṛtaḥ 
karmaniṣṭhā ca vihitā lokasādhāraṇe hite 
paripālanaṃ ca pīḍāpahāraḥ 
dvayī ca pīḍā dṛṣṭā adṛṣṭā ca 
tatra durbalasya balīyasā dhanaharaṇādinā bādhyamānā dṛṣṭā pīḍā 
itarasya tu vidhyatikramajanitena pratyavāyenāmutrikaduḥkhotpādanam adṛṣṭapīḍā 
prajā hi dveṣamatsarādibhir itaretaram ayathāvad ācaranti kupathena yānti adṛṣṭadoṣeṇa bādhyeran 
ataś ca rājyanāśaḥ 
prajaiśvaryaṃ hi rājyam ucyate 
tāsu vinaśyantīṣu kasya rājyaṃ syāt 
vyavahārādayo 'taḥ śāstradaṇḍena vyavasthāpyamānā na bhayāt pṛthak pracalanti tathā cobhayathāpi rakṣitā bhavanti 
dhanadaṇḍaś ca rājñaḥ karaśulkādi vā 
etadanyā dharmiṣṭhajīvikā na bhavatīti vṛttiparikṣayād api rājyāvasādaḥ 
ato rājyasthityarthaṃ vyavahāradarśanaṃ kartavyam 
tad idānīm ucyate 
vyavahāraś cātra vādiprativādinor itaretarāśanoddhārāya vṛttir ucyate 
atha vā ṛṇādānādayaḥ padārthā eva vipratipattiviṣayāḥ santo vicāragocarasamarthatayā kartavyā iti 
didṛkṣur ity uktvā paśyet karyāṇi iti sāmānādhikaraṇyam 
punaś ca pratyavamarśaḥ teṣām adyam ṛṇādānam iti 
tān padārthān vicārayed iti saṃbandhaḥ 
vakṣyamāṇādhikṛtapuruṣādhiṣṭhitaḥ pradeśaḥ sabhā 
praveśas tadabhyantarabhāvaḥ 
kim eka eva praviśet 
nety āha brāhmaṇaiḥ saheti 
atha mantrajñair iti kasya viśeṣaṇam 
na tāvan mantriṇaḥ mantritvād eva siddheḥ 
na hi mantram ajānāno mantrīti śakyate vaktum 
nāpi brāhmaṇānām vyavahāradarśane 'dhikṛtānāṃ tatparijñānam adṛṣṭāya syāt 
atrocyate 
brāhmaṇaviśeṣaṇam evaitat 
te hy amantrajñā bhūtvā nirapekṣam avadhārayantaḥ syuḥ 
anyathā rājño 'nartham āvaheyuḥ 
tathā hi mahāmatyāśritaḥ kaścij janapadena vyavaharan sahasā jito yadi na daṇḍyate dhanaṃ vāvaṣṭabhya na dāpyate tadā samatvena vyavahāradarśanaṃ na kṛtaṃ syāt pakṣapātam aśaktiṃ vāsya janapadā manyeran 
atha daṇḍyate mahāmātyakṣobhād api prakṛtivikṛtaṃ syāt 
mantrajñās tu santaḥ saṃśayitāro yadi nirṇetavyasya kenacid apadeśena prasaṅgarodhaṃ kṛtvā rahasi rājānaṃ paribodhayanti anayor vivādinor ayaṃ jīyate 'yaṃ jayatīti vyavahāras tv asmābhir na tadānīm eva nirṇīta iti svāmī pramāṇam 
tatra rājaivaṃ viditvā mahāmātyam ādeśayati tvadīyo manuṣyo jīyate mama hanir mā bhūd iti saṃprati nirṇayo 'vadhīritaḥ 
tvam eva tathā kuru yathaiṣa manuṣyaḥ saṃdhīyate bādhāsya vyapanīyate 
te mantriṇo vādeyavākyā manuṣyāṇāṃ sarveṣām anarthyāṃ ca pravṛttiṃ pratibadhnanti 
anye tu kākākṣivad ubhayaviśeṣaṇam arthabedena mantrajñapadaṃ manyante 
yadā mantriṇo viśeṣyante tattaddhātutatparijñānaṃ mantrajñānam 
brāhmaṇapakṣe tu kāryārthasamabhāvaś ca 
mantribrāhmaṇānāṃ na praveśamātram eva kiṃ tarhi nirṇayaṃ paśyet ity uttaratravākyād yathāyogyam itarathā adṛṣṭāya praveśaḥ syāt 
ato naikākī nirṇayaṃ kuryāt kiṃ tarhi taiḥ saha nirūpyeti 
vinītaḥ vākpāṇipādacāpalarahitaḥ 
vepato hy anarthaḥ syāt 
pārthivagrahaṇān na kṣatriyasyaivāyam upadeśaḥ kiṃ tarhy anyasyāpi pṛthivyām adhipater deśeśvarasya na hy anyathā rājyam avicalitaṃ bhavatīti 
tatrāsīnaḥ sthito vāpi pāṇim udyamya dakṣiṇam 
vinītaveṣābharaṇaḥ paśyet kāryāṇi kāryiṇām 
āsīnaḥ dharmāsanopaviṣṭaḥ 
sthitaḥ niṣiddhagatir anupaviṣṭa eva 
sthānāsanayoś ca vyavasthito vikalpaḥ kāryaviśeṣāpekṣaḥ 
garīyasi kārye bahuvaktavya upaviṣṭa āsīnaḥ laghīyasi svalpavaktavye sthitaḥ 
kramamāṇasya sarvathā pratiṣedhaḥ 
sa hi mārgāvalokanaparo nārthipratyarthinor nipuṇato vacanam avadhārayet 
anye tv adṛṣṭārthaṃ tathā manyante 
tapasvibrāhmaṇādiṣu vivādiṣu sthiteṣu sthitaḥ āsīneṣv āsīnaḥ 
pāṇim udyamyeti 
uttarapāṇim uddhṛtyotthānaṃ kṛtvety arthaḥ 
sūtrakṛto 'yaṃ vyatikramaḥ sarvadā vihitatvād vyasanopavyānam etat 
tenāyam arthaḥ hasta utkṣeptavyaḥ na punaḥ samīpavartini saṃlagnaḥ kartavyaḥ 
praśnaniṣedhāvasare ca tenābhinetavyam na tu pravyāṇādinā 
anena vyavahāradarśanena tātparyaṃ khyāpitaṃ bhavati 
prāyeṇa hi puruṣāḥ kāryeṣu prayatnavanto hastam udyacchanti 
yathāsukhopaviṣṭaṃ vrajati kartāraṃ tataś ca parijane tad etad rājā cittaṃ na dadāti sabhyair nirbhayair vayaṃ jitā iti 
pāṇigrahaṇaṃ bāhūpalakṣaṇārtham 
kevalasya hi hastasya yāvad vyavahāradarśanaṃ vyāpāraṇaṃ pīḍākaram 
na cāyam adṛṣṭārtha upadeśaḥ 
vinītaveṣābharaṇa iti 
pūrvaśloke bāhyābhyantarendriyaviṣayāvadhānārtho 'bhihitaḥ 
ayaṃ tāval lokānāṃ śālīnatayā sukhopasarpaṇārthaḥ 
uddhataveṣe hi rajani tathāvidhānām apratipattiḥ syāt 
ata uddhataveṣābharaṇaṃ na kathaṃcit syāt 
veṣaḥ keśavasanavinyāsādiviśeṣaḥ 
ābharaṇaṃ karṇikādi 
tatra uddhataveṣa ūrdhvavastro javanaraktāmbaradhāritetyādi 
uddhatābharaṇo dīptimadbahuratnālaṃkāro bahuhāraś ca 
sa hy āditya iva durnirīkṣyaḥ sāmānyajanānāṃ viśeṣato 'bhiyuktānām 
paśyed iti sabhāpraveśasya prayojanam āha 
paśyed vicakṣaṇaḥ 
ayaṃ ca rājño darśanāpadeśo daṇḍapraṇayane yathāsthānārthapratipādanaparyanto bhaviṣyati 
tātparyaṃ tasyaiva rakṣādhikāraḥ prayuktaḥ syāt 
īdṛśasya ca darśanasyānyeṣām asaṃbhāvanād anadhikāraḥ 
sarveṣāṃ saṃśayacchedamātraphalaṃ tu vyavahāradarśanaṃ prāyaścittopadeśavad viduṣo brāhmaṇasyāsty eva 
uktaṃ hi dharmasaṃkaṭeṣu brūyāt iti 
tathaikavargyāṇāṃ vāṇijyakarṣakapaśupālaprabhṛtīnāṃ svavargasāmayikārthavipratipattāv anyasyāṃ votkṛṣṭanirṇayād bhūtir iti tathāvidhavyavahāradarśane niyogaḥ 
tathā hi paṭhitam 
kulāni śreṇayaś caiva gaṇāś cādhikṛto nṛpaḥ 
pratiṣṭhā vyavahārāṇāṃ gurvebhyas tūttarottaram  iti 
tatra kulāni bandhujanasamūhaḥ 
tair yā vyavasthā kṛtā tato na vicalitavyam 
atha tatra nāśvasyus tavaite 'dhikataraṃ saṃbandhina iti vadantas tataḥ śreṇiṣu niveditavyam 
śreṇayaḥ samānavyavahārajīvino vaṇikprabhṛtayaḥ 
teṣāṃ bandhubhyo 'dhikagurutvam 
bāndhavā hi jñātidharmabhayād vicalitaṃ na niyacchanti 
śreṇayas tu rājagamanena śreṇidharmo rājapuruṣapraveśāt paribhavanīyatvena naśyatīti avicalanārthaṃ pratibhūgrahaṇapūrvakaṃ vicārayanti ya etasmād vicalati 
pariṣadi daṇḍo dātavyaś calituṃ vāpi tvayā na deyam iti 
gaṇāḥ gaṇaśaś cāriṇo gṛhaprāsādādikarā maṭhabrāhmaṇādayaś ca 
te svagaṇināṃ vyavahāraṃ paśyeyuḥ 
tatrāvicalārtham upasadaḥ kartavyāḥ 
pūrve samānakarmajīvina ekākino 'pi ime tu saṃbhūyakāriṇa iti viśeṣaḥ 
śreṇibhyaḥ saṃbhūyakāritayā vivādino bhūmijñatvāt 
anye tu kulānīti madhyasthapuruṣān āhuḥ 
te hi kāryābhyantarā aśreṇikṛtā eva nirṇetāraḥ 
adhikṛtaḥ traividyo vidvāṇ brāhmaṇaḥ 
tasya hi dharmasaṃkaṭeṣu pravaktṛtvaṃ vihitam 
tasya pūrvebhyo gurutvaṃ vaiduṣyāt 
nṛpasyāpi gurutvam atiśayaśaktitvād ataḥ svayaṃ viduṣā nṛpeṇa nirṇīte nāsty etat 
yo manyetājito 'smīti yo nyāyenāpi parājitaḥ 
dviguṇaṃ daṇḍam āsthāya tat kāryaṃ punar uddharet  iti 
anyeṣu karaṇeṣv etad bhavati 
tatra hy asti vacanāvasaro nādhikṛtaiḥ samyak nirṇītaṃ rājñā tu vivecite kiṃ vakṣyatīti 
arthāntaram  nṛpair adhikṛto rājasthānīyabrāhmaṇaḥ 
tathānyasya gṛhiṇaḥ svatantras tu gṛhe gṛhīti svātantryasmaraṇād daṇḍaparyanto 'sty eva vyavahāraḥ suparīkṣito bhavati vāsanāvinayārthaṃ śrutigrāhyaprasaktaśiṣyasutādyāḥ anyatra daṇḍāc chārīrāt patanīyāc ca karmaṇaḥ iti 
svalpe 'parādhe gṛhastha eva rājāyate 
mahati vyatikrame rājanivedanam evocitam ity asyārthaḥ 
ataś ca yat kaiścit paśyed iti parisaṃkhyārthatvam āropya brāhmaṇādīnām adhikāra āśaṅkitaḥ punaś ca kleśena samarthitaḥ tad ayuktam viṣayabhedād adhikārabhedāt 
svaviṣayo hi rājño daṇḍāvadhikaḥ brāhmaṇādīnāṃ nirṇayāvadhiḥ 
adhikāro 'pi bhinnaḥ 
rājño rājyasthitiprayojanam itareṣāṃ saṃsayacchedāder aparopakārakatvam 
ato no vṛttisaṃkarāśaṅkaiva nāsti 
kāryo vipratipattinirāsaḥ 
arthināṃ vipratipannayor hi sāmyaṃ vyavahāradarśane rājñā kartavyam 
no cet saṃvidāne ko rājñaḥ svādhigame nirodhaḥ 
kāyakaśuddhau hi śvānirodhavān iti vakṣyāmaḥ 
pratyahaṃ deśadṛṣṭaiś ca śāstradṛṣṭaiś ca hetubhiḥ 
aṣṭādaśasu mārgeṣu nibaddhāni pṛthak pṛthak 
pūrveṇārdhena nirṇayahetavaḥ kathyante 
uttareṇa vivādapadasaṃkhyānirdeśaḥ 
paśyet iti pūrvaślokād anuṣajyate kāryāṇi iti ca 
pratyahaṃ paśyet kāryāṇi pratidivasagamane vyavahāranirṇayaḥ kartavyaḥ 
hetubhir iti 
hetur nirṇayasādhanam 
sa ca dvividhaḥ 
pramāṇarūpo vyavasthārūpaś ca 
tatra pramāṇarūpo 'rthanirṇayahetuḥ sākṣyādiḥ 
vyavasthārūpo yato 'satye vārthaniścaye vyavahāraḥ saṃtiṣṭhate 
yathā satyaśapatha ubhayānumata ekaḥ sākṣī yady arthipratyarthibhyām abhyupagatapramāṇabhāvaḥ sabhyair aparīkṣito 'pi nirṇayahetutāṃ pratipadyate 
na tv aparīkṣitasya puṃso vacanād asaty āptatvavedane 'rthaniścayaḥ 
prāśnikānām abhyupagame 'pi vyavasthā hetur bhavati 
sā ca vyavasthā dvividhā sādhāraṇy asādhāraṇī ca 
deśabhedāśrayabhedāt sāpi dvividhā aviruddhā viruddhā ca 
aviruddhā  yathā keṣāṃcid dākṣiṇātyānām aputrā strī bhartary uparate sabhāsthāṇum upārohati tam upārūḍhā adhikṛtair parīkṣitā kṛtalakṣaṇā tatkṣaṇāntaraṃ sapiṇḍeṣu ṛkthaṃ labhate 
tathodīcāṃ labhyamānāṃ kanyāṃ yācamānāya bhojanaṃ yadi dīyate tata iyaṃ tubhyaṃ dattā ity anukte 'pi pratiśrutā bhavati 
viruddhā ca  kvacid deśe vasante dhānyaṃ yujyate śaradi dviguṇaṃ pratyādīyate 
tathānujñātabhoga ādhir dviguṇe 'pi tadutthadhane praviṣṭa ā mūlahiraṇyadānād bhujyata eva 
eṣā hi aśītibhāgaṃ gṛhṇīyāt kusīdavṛddhir dvaiguṇyaṃ nātyeti iti viruddhā 
tatra bhedāśrayā deśadṛṣṭahetuśabdenābhihitāḥ 
śāstradṛṣṭās tu hetavaḥ śāstre paṭhitāḥ 
te ca kecana śāstrakāraiḥ kalpitavyavasthāḥ kecid yathāvastvavasthitā anūditāḥ 
tatra kalpitavyavasthā yathā lekhyaṃ yathopabhogaḥ sākṣiṇaś ca 
anumānaṃ tu vastuniyataṃ yathā nayaty asṛkpātair mṛgasya mṛgayuḥ padam iti 
yady api sarvaṃ laukikaṃ na śāstrakāravacanāt prāmāṇyaṃ labhate tathāpi laukikam eva tasmin kvacic chāstram āśrayitavyam 
yā ca yadīdṛśe cāparādha idaṃ divyaṃ iyatā ca kālena bhogaḥ pramāṇam iti laukikam api tac chāstradṛṣṭam ity uktam 
tasyāṃ ca vyavasthāyāṃ śāstrakārāṇāṃ mūle saṃbhavati sā pramāṇam 
yā tv asaṃbhavatanmūlā sā nādaraṇīyā 
yathā lekhyakarmapāṭhaḥ
ubhayābhyarthitenaivaṃ mayā hy amukasūnunā 
likhitaṃ hy amukenaiva lekhakas tattvato likhet  iti 
yasyādāv eva lekhakaḥ svanāma niveśayed idaṃ nāmāham amuṣyaputro likhāmīdam iti na kaścid doṣaḥ syat 
sa hy evamarthaṃ nāma niveśayati anenedaṃ likhitam iti lekhaka upalakṣito yathā syād 
yadi hy asau lekhakaḥ pramāṇāntareṇa pratyayito bhavati tatas tallikhitaṃ pramāṇam 
yadi cāsāv ātmānaṃ svagotranāmnā nopalakṣayet tataḥ kasya pratyayitatā pramāṇāntarād anviṣyatām 
atha tu lekhyāntaradarśanenānyena vā hetunā viśiṣṭalekhaka iti pratyabhijñānaṃ syād anupalakṣito 'pi na kaścid doṣaḥ 
tatra yadi lekhako na likhet mayedaṃ likhitam iti bhaved eva tādṛśaṃ lekhyaṃ paripūrṇalakṣaṇam 
eṣā ca lekhakaparīkṣā tatropayujyate 
atra lekhakasya sākṣitvāntarbhāvo 'nyeṣāṃ sākṣiṇām alpatvāt 
yatra tv anye bahavaḥ pratyayitāḥ sākṣiṇaḥ svahastārūḍhāḥ santi tatra lekhakasaṃbandhinī pratyayitatā nopayujyate 
tatheyam aparā vyavasthā 
likhitaṃ likhitenaiva sākṣimac caiva sākṣibhiḥ 
sākṣibhyo likhitaṃ śreyo likhitena tu sākṣiṇaḥ 
nāsyām api vyavasthāyāṃ kiṃcin nibandhanam asti 
tathā hi dvividhaṃ lekhyam svahastakṛtaṃ parahastakṛtaṃ ca 
parahastakṛtam api dvividham svahastalekhakalikhitam adhikṛtalekhakalikhitam 
tad etat parahastakṛtaṃ sarvaprakāraṃ sākṣyātmakam eva tatra sākṣibhyo likhitam iti bhedānupapatteḥ 
idaṃ hi tasya lakṣaṇam
sākṣiṇaḥ svasvahastena pitṛnāmādipūrvakam 
tatrāham amukaḥ sākṣī likheyur iti te samam  iti 
nāpy ekahastalikhitasya prāmāṇyam iṣyate yathaikasya sākṣitve 
athāyaṃ bhedahetuḥ sākṣiṇo hastārūḍhās ta eva lekhyam iti nānena viśeṣeṇa śreyastvaṃ bhavati 
pratyayitatā hi śreyastve hetuḥ 
sā cobhayatrāpi parīkṣyā 
tasmād īdṛśe lekhye sākṣidvaidhyanyāyaḥ bahutvaṃ parigṛhṇīyāt iti 
adhikṛtatvam api na viśeṣaḥ 
parīkṣito 'dhikriyata ity etat tatrādhikyam 
na ca sarve rājādhikṛtāḥ suparīkṣitā bhavanti 
yadi tu nirupadhis tādṛsaś ced atyantaguṇayogāt syād upeyād evāsau eka eva saṃvādakatvam 
tathā hi rājāgrahāraśāsanāny ekakāyasthahastalikhitāny eva pramāṇībhavanti 
dātuḥ svāhastakyaṃ svayam abhyupagamaḥ iyad asmān mayā gṛhītam itdaṃ cāsmai dātavyam iti 
tatra yadi paścāt brūte na gṛhītam iti tadā pūrvanibaddhaṃ bruvāṇair jīyate 
tatra sākṣiṇām avasara eva nāsti 
nanu ca yadīyāl lekhyād abhyupagatam etad anenety avagamyate uttarakālaṃ ca sa evāha na gṛhītam iti tatrobhayor abhyupagamayoḥ kena hetunā pūrveṇottaro bādhyeta na punar uttareṇa pūrvaḥ 
tulyatvād viruddhatvasaṃśayaḥ 
tataś ca pramāṇāntaravyāpāraṇam eva yuktam 
bhaved evaṃ yadi tulyatā syāt 
na gṛhītam iti hy abhyupagamo lobhādināpi saṃbhavati 
na tv agṛhītvānunmatto gṛhītam iti brūyāt 
tatrāpi yadi brūyāt pratidattam iti lekhyaṃ tu na saṃpāditam asaṃnidhānāt pratilekhyaṃ ca na gṛhītaṃ lekhakāsaṃnidhānāt kāryāntare 'tipātini tvarāvatvān nātrāsty eva pramāṇāntarasya sākṣyāder avasaraḥ 
yad api likhitaṃ likhitena iti naiṣā paribhāṣā vastusāmarthyāyātām avagatiṃ bādhituṃ śaknoti 
dṛśyante hi dhanikahastagatalekhyaṃ krameṇa saṃśodhayanto na ca pṛṣṭhe saṃśodhitaṃ dhanam abhilikhanti adya tāvad idaṃ dattam prātar anyad ānīyaikīkṛtyopary āropayiṣyāmi sarvaṃ vā katipayair ahobhiḥ saṃśodhya lekhyaṃ pāṭayiṣyāmi iti 
nānyavastuto saṃbandhaḥ 
dhanikena coparuddhasyāsaṃbhavaty aṃśamūlalābhadhane saṃśuddhibhāgamātre dīyamāne kuta ayaṃ tat prabhavati na dadāti yāvat pratilekhyaṃ na dattam iti 
yadi caiṣā paribhāṣā likhitaṃ likhitenaiva iti tadā balopadhikṛtatvaṃ kathaṃ vicāryatām 
na hi tatra lekhyāntarasaṃbhavaḥ 
tena yathātra saty eva lekhye tanniścayārthaṃ pramāṇāntaraṃ vyāpāryate tadvad anyatrāpi vyāpāraṇīyam 
yathā kaścid āvedayet asya prayayaṃ gatvā lekhyaṃ mayā kṛtam anenoktaḥ sadyaḥ puṇyāhakāraṇam imāṃ ca dhanamātrāṃ gṛhāṇa śvas te sarvaṃ dātāsmīty uktvā saiva dhanamātrā dattā pariśiṣṭaṃ na dattam iti tadāsty eva sādhakāntaravyāpāraṇāvasaraḥ 
tatra yady adhamarṇasyāsmin prakāre sākṣiṇaḥ santi tadābhihite lekhya ābhāsīkṛte śvodānam uttamarṇena sādhanīyam 
atha tayor api rahasi paribhāṣeyam abhūt tadā daivyāḥ kriyāyā avasaraḥ 
atha tu tasyām api vyabhicaritvād anāśvāsaḥ satyaśapathena vyavasthā kāryā 
nanu evaṃ sati svahastalekhyaṃ pramāṇāntarasaṃvedasāpekṣatvād apramāṇam eva 
tatra vināpi sākṣibhiḥ sidhyet svahastaparicihnitam iti virodhaḥ 
anenaiva nyāyena pratyakṣaṃ dīyamānaṃ dravyaṃ na paśyati 
kevalaṃ tatsamakṣaṃ gṛhītvā paribhāṣyate iyad idam asmān mayā gṛhītam iti 
te 'pi sākṣiṇaḥ syuḥ 
tatrāpi śakyate vaktum asya pratyayaṃ gatvā prapanno 'ham iti 
uktam atra na smṛtivirodhād vastusthitir āhantuṃ śakyate 
api ca yatrāsya vacanasyāvasaro nāsti tatra pramāṇaṃ bhaviṣyati 
kvacin nāsti 
yatra cirakālaṃ tiṣṭhati dhanikahaste lekhyaṃ yadi hi tena dhanaṃ dattam tadā katham anena vā nāma na mārgitaṃ lekhyaṃ na tyājitam iti 
na hi cirakālam upekṣā vastunīdṛśe saṃbhavati 
mithyāvāditā tv asyānumīyate 
tathā coktam
sadyas tryahād vā kāryeṣu balaṃ rājño nivedayet 
iti 
yatra vā bhogyabandho na ca bhoga āmnāto 'pahārakālas tatra vipratipattau vināpi sākṣibhiḥ svahastalekhyaṃ na hy adhamarṇā vaktuṃ labhante prītyā tvayaitad uktaṃ saṃprati tyaja iti 
na ca pūrvoktasya vacanasyāvasaraḥ 
kṛtaṃ lekhyaṃ tato dāsyāmīty uktvā na dattam iti 
yadi na dattaṃ kathaṃ bandhabhogo marṣitaḥ 
nanu caivaṃ sati lekhyasahāyo bhogaḥ pramāṇaṃ syāt 
kevalasya tu bhogasya prāmāṇyam āmananti 
likhitaṃ sākṣiṇo bhuktiḥ iti 
kim idaṃ pratyuktaṃ paryanuyujyāmahe 
viśiṣṭakālo bhogaḥ pramāṇaṃ na bhogamātram 
evaṃ hi paṭhyate yat kiṃcid daśavarṣāṇi tathā paśyato 'bruvato bhūmer hānir viṃśativārṣikī iti 
kas tarhy asyārtho likhitaṃ likhitenaiva iti 
vyākhyātam anyaiḥ 
kartṛviśeṣasaṃśaye 'nenaital likhitaṃ na veti likhitena niścitatatkartṛkeṇa niścīyate 
yat tu sākṣisamakṣaṃ tatra kṛtākṛtasaṃdehaṃ sākṣibhir harati 
ta eva tatra pramāṇam 
na tatra tatkṛtalekhyāntaradarśanam upayujyate 
buddhipūrveṣu ca ṛṇādānādiṣu kevalebhyaḥ sākṣibhyo likhitaṃ śreyaḥ 
sākṣiṇo hi vismareyur anyatareṇa vā saṃbandhaṃ gaccheyur anyad vā pātakasyāsākṣitve hetum āsādayeyuḥ 
lekhyaṃ tv abhiyogavata ātmādhīnatayā surakṣam iti sākṣibhyaḥ śreyastvaṃ tasya 
etad evāha likhitena tu sākṣiṇaḥ iti 
svahastapratiṣṭhena vismṛtam apy arthaṃ vṛttam iti manyate 
mṛtā vā sākṣiṇas taddhastapratyabhijñānena pramāṇībhavanti 
vyākhyānāntarāṇi bhartṛyajñenaiva samyak kṛtānīti tata evāvagantavyāni sarvathā pramāṇamūlāni 
smṛtikāraṇavyavasthānuvartitavyeti 
na ca smṛter eva pramāṇakalpanā yuktā 
na hi vyavahārasmṛtir vedamūlā śakyate vaktum siddhārtharūpatvāt pratyakṣādyavagamyatvāj jayaparājayaprakārāṇām 
siddho hy ayam arthaḥ 
evaṃ vyavahāre jīyata itaraḥ itaro jayatīti 
yad apy atra liṅgaśrutiḥ sāpi harītakīṃ bhakṣayed ārogyakāmaḥ itivad avaseyā 
īdṛśeṣu vidhisvarūpeṣu pratyayeṣu dravyaśuddheḥ prasaṅgenārtho vivecita iti na punaḥ prayatāmahe 
aṣṭādaśasu mārgeṣu 
mārgo viṣayo vivādasya 
etān arthān uddiśya puruṣāḥ prāyeṇa vivadante 
nibaddhāni kāryāṇi prayojanāny arthasiddhaya iti yāvat 
tāny uttaratra darśayiṣyāmaḥ 
pṛthak pṛthak prādānyam eteṣām āha 
etāni prayekaṃ prayojanāni na punaḥ parasparam antarbhavanti 
yathānyāny anuṣaṅgādiṣv antarbhavanti 
naivam etāni 
anuṣaktāni tu sahasraśaḥ santi 
teṣām ādyam ṛṇādānaṃ nikṣepo 'svāmivikrayaḥ 
saṃbhūya ca samutthānaṃ dattasyānapakarma ca 
vetanasyaiva cādānaṃ saṃvidaś ca vyatikramaḥ 
krayavikrayānuśayo vivādaḥ svāmipālayoḥ 
sīmāvivādadharmaś ca pāruṣye daṇḍavācike 
steyaṃ ca sāhasaṃ caiva strīsaṃgrahaṇam eva ca 
strīpuṃdharmo vibhāgaś ca dyūtam āhvaya eva ca 
padāny aṣṭādaśaitāni vyavahārasthitāv iha 
pāṭhakramāpekṣam ṛṇādānasyādyatvaṃ prāthamyam 
atha vā mukhyam ādyam 
anena hi vanavāsino 'pi spṛśyante 
ṛṇādānānuṣaktam anṛṇādānam eva ca 
yathā ṛṇaṃ te mayā dattaṃ śuddhilekhyaṃ prayaccha ityādi 
naitad ṛṇādānam anuktaṃ tu tatreti tad vyapadeśyam 
tathā
ṛṇaṃ deyam adeyaṃ ca yena yatra yathā ca yat 
dānagrahaṇadharmāś ca 
iti 
tatra deyam ṛṇaṃ svakṛtaṃ pitṛkṛtaṃ ca yaya ca ṛkthaṃ haret 
adeyaṃ svakrtaṃ dviguṇād adhikaṃ pitṛkṛtaṃ ca dyūtādibhāgeneti putraṇ bhartrā pitrā ceti 
tathā
na strī patikṛtaṃ dadyād ṛṇaṃ putrakṛtaṃ tathā 
abhyupetād ṛte yad vā saha patyā kṛtaṃ bhavet 
yady api deyam ity atraitad antarbhūtaṃ tathāpi dyūtādikṛtaṃ viśeṣānapekṣaṃ svarūpato deyam idaṃ tu kartṛniyamād iti gobalīvardavad bhavati ced bhedo yāvad iti dvaiguṇyaparyantaṃ tatrāpi bhedaḥ pūrvavat 
yatra iti pāṭhe deśakālagrahaṇam 
yatraiva gṛhītaṃ tatraiva deyam 
satyāṃ dhanikecchāyāṃ deśāntare 'pi 
sati saṃbhave kālo 'pi 
śarady anicchetty uktam 
graiṣme vā satsu sasyeṣu yadā vāsya dhanāgamaṃ manyeta iti 
yathā sati saṃbhave sarvam 
asati kaścid aṃśo yāvat krameṇa saṃśuddham iti 
sarvabhāvena parikṣīṇena karmaṇāpi samam iti 
dānagrahaṇadharmāḥ iti sākṣilekhyādayaḥ 
pāruṣye daṇḍavācike iti 
daṇḍaś ca vāk ca daṇḍavācaṃ dvandvāc cudaṣahāntāt iti samāsāntas tad asyāstīti ata ini ṭhanau iti ṭhan 
strīpuṃdharma iti 
strīsahitaḥ pumān iti śākapārthivādivat samāsaḥ 
strī ca pumāṃś ceti vigrahe strīpuṃsasharma iti syāt   
eṣu sthāneṣu bhūyiṣṭhaṃ vivādaṃ caratāṃ nṛṇām 
dharmaṃ śāśvatam āśritya kuryāt kāryavinirṇayam 
bhūyiṣṭhagrahaṇaṃ prādhānyakhyāpanārtham 
anye 'pi vyavahārahetavaḥ santi 
yathā nivasanārthaṃ tvayā me veśma dattam tatra kim ity arvāg vatsarād anyasmai dadāsīti 
na cedaṃ dattānapakarma na hy atra svatvanivṛttir asti bhogānujñāmātraṃ vasataḥ 
tathā madīyasthaṇḍilābhimukhaṃ tvayā veśmani gavākṣaṃ kṛtam iti 
dharmaṃ śāśvatam āśrityeti 
arthakāmāv aśāśvatau 
atha vā śāśvato dharma anidaṃprathamato yā vyavasthā tām anupālayet 
yā tv idānīṃtanaiḥ pravartitā sāśāśvatatvād anādaraṇīyā 
yadā svayaṃ na kuryāt tu nṛpatiḥ kāryadarśanam 
tadā niyuñjyād vidvāṃsaṃ brāhmaṇaṃ kāryadarśane 
aṣṭādaśapadābhijñaṃ prāḍvivāketi saṃjñitam 
ānvīkṣikyāṃ ca kuśalaṃ śrutismṛtiparāyaṇam 
kutaścid atipātikāryāntaravyāsaṅgād apāṭavād vā yadi svayaṃ na paśyet tadā vidvān brāhmaṇo niyojyaḥ 
vidvattā ca yā vyavahāraviṣayā sā tadadhikārata evārthagṛhītā 
na hi yo yan na jānāti sa tatrādhikāram arhati 
dharmaśāstraparijñānaṃ tu rāgadveṣadoṣeṇa viparītārthāvadhāraṇanivṛttyartham upayujyate 
dharmajñas tu sator api rāgadveṣayoḥ śāstrabhayena na viparyety ity upayogavad dharmaśāstraparijñānam 
vyavahāradarśanaṃ tu tadarthagṛhītam 
yena vinā na śakyate vyavahāranirṇayaḥ kartum tadvijñānaṃ tadadhikārākṣiptam 
yat tu jñātvānyathā kriyate tannivṛttir upadeśāntaraviṣayā 
vakṣyati caivamarthaṃ yatnāntaram api vedavidas trayaḥ rājñaś ca prakṛto vidvān iti 
śāstrāntaraparijñānaṃ tu vyavahāre 'dhikriyamāṇasyādṛṣṭāya syāt 
niyojyo vidvān syāt iti paṭhitavyam 
niyuñjyād iti niyuñjīta svarādyantopasṛṣṭāt iti hi kātīyā ātmanepadaṃ smaranti 
so 'sya kāryāṇi saṃpaśyet sabhyair eva tribhir vṛtaḥ 
sabhām eva praviśyāgryām āsīnaḥ sthita eva vā 
sabhyair iti jātiviśeṣānupādāne 'py uttaratra vipragrahaṇāt brāhmaṇaiḥ saha iti ca pūrvatra brāhmaṇagrahaṇāt brāhmaṇā eva vijñāyante 
trigrahaṇaṃ tv ekadvayoḥ pratiṣedhārtham 
triprabhṛtayas tv iṣyanta eva 
sākṣiprakaraṇe caitad vakṣyāmaḥ 
sabhām eva praviśyāgrām iti 
rājasthānāpattyā sabhāṃ praviśya sthānāsaneṣu taddharmeṣu punarvacanaṃ pradarśanārthaṃ dharmāntaranivṛttyarthaṃ vā 
tena rājasthāne nopaviśati 
yasmin deśe niṣīdanti viprā vedavidas trayaḥ 
rājñaś cādhikṛto vidvān brahmaṇas tāṃ sabhāṃ viduḥ 
uktaṃ sabhāṃ praviśya vyavahārān paśyed iti 
sabhāśabdaś ca loke gṛhaprāsādaviśeṣe vartate mayena nirmitā divyā sabhā hemapariṣkṛtā iti 
kvacit puruṣaviśeṣasaṃghaṭitā sabheti tannivṛttyarthaṃ sabhāyā lakṣaṇam āha 
yatra trayo brāhmaṇā vedavidaḥ saṃnidhīyante rājñaś ca saṃbandhī prakṛto 'dhikṛto vidvān iti 
atha vā prakṛto 'nantaraśloke saṃnihitaḥ 
seha sabhābhipretā 
brahmagrahaṇaṃ stutyartham 
yathā brahmaṇaḥ sabhā niravadyaivam iyam apīti 
dharmo viddhas tv adharmeṇa sabhāṃ yatropatiṣṭhate 
śalyaṃ cāsya na kṛntanti viddhās tatra sabhāsadaḥ 
sabhā vā na praveṣṭavyā vaktavyaṃ vā samañjasam 
abruvan vibruvan vāpi naro bhavati kilbiṣī 
anenārthena dvayaṃ vipratiṣidhyate 
pratipannādhikāreṇa mithyādarśanaṃ na kartavyam anyena ca kriyamāṇaṃ nopekṣaṇīyam 
tatrobhayathā doṣaḥ 
abruvann anyena viparīte 'nuṣṭhīyamāne tūṣṇīm āsīno hastakṣepeṇa vā śāstranyāyaviruddhaṃ bruvan kilbiṣī pāpabhāg bhavati 
tena naiṣā pratyāśā kartavyā 
dvitīyaḥ prāḍvivāko mithyā paśyati sa eva yojyate ahaṃ tūṣṇīṃbhūta udāsīnaḥ kim ity enasā yokṣya iti 
sabhāpraveśaniṣedhena cātra vyavahāradarśanādhikārapratipattiḥ pratiṣidhyate 
sabhā vā na praveṣṭavyeti 
vyavahāradarśanādhikāro na pratipādanīya ity arthaḥ 
pratipannaś cet samañjasaṃ vaktavyam 
anena tv anadhikṛtasyāpi yadṛcchayā saṃnihitasya mithyāpaśyatsu sabhyeṣu viduṣas tūṇīṃbhāvaṃ necchanti 
tathā ca niyukto vāniyukto vā dharmajño vaktum arhati 
atha rājapuruṣaparyanuyoga āśaṅkyate kim ity anadhikṛto bravīti tataś ca tatpradeśād apasartavyam 
tad idam uktam durbalahiṃsāyāṃ cāvimocane śaktaś cet iti 
yatra dharmo hy adharmeṇa satyaṃ yatrānṛtena ca 
hanyate prekṣamāṇānāṃ hatās tatra sabhāsadaḥ 
dharmaḥ śāstranyāyadeśaniyatā vyavasthā 
sā ced adharmeṇa tadvyatikramarūpeṇa hanyate vināśyate 'rthinā pratyarthinā 
tathā satyam anṛtena sākṣibhir hanyate 
prāḍvivākādayaś ca prekṣante na tattvam uddharanti tatas te hatāḥ śavatulyā bhavantīti nindyate 
tasmān nārthipratyarthinau viparītam ācarantau sabhāsadbhir upekṣyau sākṣiṇaś ca 
dharmādharmagrahaṇena satyānṛtagrahaṇena vā siddhau ślokapūraṇam ubhayor upādānam 
ato viṣayabhedena vyākhyātam 
dharma eva hato hanti dharmo rakṣati rakṣitaḥ 
tasmād dharmo na hantavyo mā no dharmo hato vadhīt 
na bhayād anyathādarśanaṃ kartavyam yato dharmo vyatikrāntaḥ san hanti no 'rthī tatsahāyo rājā vā 
tathā dharma eva pālitaḥ sarvato bhayam apanudati 
nāpakartum arthyādayaḥ kruddhāḥ śaknuvanti 
tasmād evaṃjānatā sukhaduḥkhe dharmādhīne iti dharmo na hantavyaḥ iti 
yadi vayaṃ dharmaṃ hanmas tadā so 'smān sarpa iva roṣitaḥ pratihantīty ato dharmo hataḥ san mā asmān vadhīd ity ātmaparitrāṇārthaṃ dharmo rakṣitavyaḥ 
vṛṣo hi bhagavān dharmas tasya yaḥ kurute tv alam 
vṛṣalaṃ taṃ vidur devās tasmād dharmaṃ na lopayet 
vṛṣalaśabdanirvacanena mithyādarśī nindyate 
na jātivṛṣalo vṛṣalaḥ kiṃ tarhi yo vṛṣasya kāmavarṣiṇo dharmasya alaṃkurute 
nivṛttivacanaḥ alaṃśabdaḥ 
sa vṛṣala ity etam artham devāḥ pratipannāḥ 
manuṣyās tu yadi jātiśabdam eva manyante kāmaṃ manyantām pramāṇatarās tu devāḥ 
te cānena pravṛttinimittena vṛṣalaśabdaproyogaṃ manyante 
devagrahaṇam arthavādaḥ 
tasmāt śrāddhakāle vṛṣalair na prāptavyam hantavyo vṛṣalaś cauraḥ ityādyāsu kriyāsu mithyādarśī brāhmaṇa eva vṛṣalaśabdena grahītavya iti 
ato vṛṣalatvaṃ mā prāpam iti dharmaṃ na lopayet na nāśayed iti 
vṛṣalatvādhyāropo nindā 
eka eva suhṛd dharmo nidhane 'py anuyāti yaḥ 
śrīreṇa samaṃ nāśaṃ sarvam anyad dhi gacchati 
bhayād dharmātikramo na kartavya ity etat dharma eva hato hanti ity anenopadiṣṭam snehato na kartavya ity anenopadiśyate 
yata ekaḥ suhṛd dharmaḥ tatra sneho bhāvanīyaḥ 
anyo 'pi manuṣyaḥ suhṛt kāryam apekṣya jahāti jīvanam 
yo 'pi syād atyantamitraṃ tasyāpi sauhārdam ā nidhanāt 
dharmas tu mṛtam api puruṣam anveti 
ato na suhṛdapekṣayā mithyādarśanam upekṣā vā kartavyā 
bhāryā putro mitram arthāś ca riktham
naśyanty ete dehanāśe narasya 
dharmas tv eko nainam ujjhaty ajasraṃ
tasmāj jahyāt putradārān na dharmam 
yad anyad dharmād bhāryādi tat sarvaṃ śarīreṇa samaṃ saha nāśaṃ gacchati 
dharmād anyo mṛtaṃ na paritrātuṃ kaścit samartha ity ataḥ suhṛdbāndhavānurodhād api dharmo na hātavyaḥ 
pādo dharmasya kartāraṃ pādaḥ sākṣiṇam ṛcchati 
pādaḥ sabhāsadaḥ sarvān pādo rājānam ṛcchati 
na caiṣā maniṣā kartavyā arthinā pratyarthinā vānyatarasya bhūmyādy apahriyate sa eva bhūmyapahāradoṣabhāg bhaviṣyati 
vayaṃ tu tadakāriṇaḥ kim iti doṣavantaḥ syāma yatas tat pāpaṃ caturdhā vibhajyate 
arthavādaś cāyam 
na hy anyakṛtasyainaso 'nyatra gamanam asti 
teṣām api mithyādarśananiṣedhātikramād utpadyate pāpaṃ mithyālambanam rājñaḥ svayam apaśyato 'py adhikṛtarājasthānīyādidoṣād doṣavattvam 
yadi vā rājādhikṛto mithyācaritena jñāpitaḥ parājitaṃ duṣṭaṃ na nigṛhṇīte na ca punaḥ samyak nirṇayaṃ karoti tataḥ so 'pi pāpabhāg bhavati 
adhikṛtopalakṣaṇārthaṃ vā rājagrahaṇam 
yadā rājā svayaṃ mithyā paśyati tadā duṣyati 
yadā rājasthānīyas tadā tasya doṣa ity arthaḥ 
rājā bhavaty anenās tu mucyante ca sabhāsadaḥ 
eno gacchati kartāraṃ nindārho yatra nindyate 
eṣa evārtho viparyayeṇocyate 
yatra doṣavān doṣaṃ gopayituṃ na labhate prakaṭīkriyate tadīyo doṣaḥ tatra sarvaṃ sādhu saṃpadyata iti 
yatra dharmaḥ ity ata ārabhya mithyādarśanopekṣaṇapratiṣedhārthaṃ nindāpraśaṃsābhyāṃ śubhāśubhaphaladarśanārthā arthavādāḥ 
jātimātropajīvī vā kāmaṃ syād brāhmaṇabruvaḥ 
dharmapravaktā nṛpater na śūdraḥ kathaṃcana 
uktaṃ brāhmaṇaiḥ saha dharmanirṇayaṃ kuryāt mantribhiś ca mantrajñaiḥ 
tatra mantriṇāṃ jāter aviśeṣitatvāc chūdrā api sabhāṃ praviṣṭā mantritvād anujñātavyavahāranirṇayās tadratā dharmavyavasthāṃ kathaṃcit saṃskṛtabuddhayo brūyuḥ 
na ca sarvatra vyavahāre smṛtiśāstraparijñānam upayujyate yena tadabhāvād arthaluptatvād anarthakaḥ śūdrapratiṣedha āśaṅkyeta 
tathā hi jayaparājayakāraṇāni laukikapramāṇavedyāny eva sākṣyādīni ayaṃ sākṣī dhārmiko na caitasya kenacit saṃbandhena saṃbandhī 
ayaṃ tv asākṣy asakṛd dṛṣṭavyabhicāratvād ity evamādi śakyate vyutpannabuddhinā svayam utprekṣituṃ na smṛtiśāstraikagocaraḥ 
ataḥ prāptasya pratiṣedho 'yaṃ 
na ca mantritve purohitavaj jātiniyamaḥ 
tathā hi taiḥ sārdhaṃ cintayet ity uktvā tato brāhmaṇena saha cintayed iti 
tenāyam artho yady api kathaṃcic chūdro nyāyaleśāt samadhigacchet tathāpi rājādhikaraṇe vivadato mantrī nigrahādhikṛto vā na kiṃcit prabrūyāt 
pūrvaślokārdhaḥ pratiṣedhaśeṣatayā vyākhyeyaḥ 
na hi jātimātropajīvino vaiduṣyādiguṇarahitasya dharmapravaktṛtvaniyogaḥ śakyo vaktuṃ tasyaiva rūpaparīkṣāyāṃ tasmād viṣaṃ bhakṣaya mā cāsya gṛhe bhuṅkthā itivat pratiṣedhaśeṣabhūtam idam anujñānaṃ na punar anujñānam eva 
ata eva kāmam ity āha 
kāmaśabdaprayoge hi vidhitvaṃ vyāhanyate 
anye tu bruvate 
brāhmaṇasya pravaktṛtvavidhānāt tadā niyojyo vidvān syād brāhmaṇa iti kṣatriyādayas trayo 'pi varṇā niṣiddhās tatreha punaḥ śūdrapratiṣedho vidvadbrāhmaṇābhāve kṣatriyavaiśayor abhyanujñānārtha iti 
śeṣaṃ samānam 
jātimātram upajīvatīti mātraśabdo 'vadhāraṇe 
brāhmaṇajātim eva kevalām upāśritya jīvati nādhyayanādīn guṇaviśeṣān nirguṇatvāt 
bruvaśabdaḥ kutsāyām 
yasya śūdras tu kurute rājño dharmavivecanam 
tasya sīdati tad rāṣṭraṃ paṅke gaur iva paśyataḥ 
pūrvavidhiśeṣo 'yam arthavādaḥ 
yasya rājñaḥ śūdro dharmavivecanaṃ dharmanirṇayaṃ karoti tasya sīdati naśyati rāṣṭraṃ prajāḥ kardame gaur iva 
yad rāṣṭraṃ śūdrabhūyiṣṭhaṃ nāstikākrāntam advijam 
vinaśyaty āśu tat kṛtsnaṃ durbhikṣavyādhipīḍitam 
ayam api pūrvavad arthavāda eva 
prakaraṇāc ca śūdrabhūyiṣṭhatā vivādanirṇaye tu śūdraviṣayā draṣṭavyā 
yatra śūdrā bhūyāṃso vivādanirṇayakārās tad rāṣṭram āśu vinaśyati durbhikṣavyādhipīḍābhiḥ 
rāṣṭranāśe ca rāṣṭrapater nāśa ity uktaṃ bhavati 
nāstikākrāntam iti dṛṣṭāntaḥ 
yathā nāstikaiḥ paralokāpavādibhir lokāyatikādyair ākrāntam adhiṣṭhitam ataś ca
advijam 
na hi nāstikānāṃ brāhmaṇādibhedo yathārthaḥ saṃkīrṇatvāt 
tad uktaṃ vaidyavaṇigvyapadeśādivad brāhmaṇādayaḥ 
yatra vā dharmasaṃkaṭe tu na dvijāḥ pramāṇīkriyante tad advijam 
dharmāsanam adhiṣṭhāya saṃvītāṅgaḥ samāhitaḥ 
praṇamya lokapālebhyaḥ kāryadarśanam ārabhet 
dharmaḥ pradhānaḥ yasminn āsane bhavati tad dharmāsanam 
rājāsane hi rājyasthityānuguṇyenārtham eva pradhānīkaroti nyakkṛtyāpi dharmam 
vyavahāranirṇaye tu dharmam eva pradhānaṃ āśrayed ity arthaḥ na punar āśrayabhedo 'nena jñāpyate 
saṃvītāṅgaḥ vastrādinā sthagitasarīraḥ 
praṇamya lokapālebhya indrādyaṣṭau lokapālās tān namaskṛtya kāryadarśanam ārabhetety adṛṣṭārtham etad dvayam aṅgasaṃvaraṇaṃ lokapālapraṇāmaś ca 
samāhitaḥ ananyacittaḥ kāryadarśane 
evaṃ hi dṛṣṭārthaṃ bhavati 
praṇāmaviśeṣaṇaṃ vā samāhitagrahaṇam 
yady apy atra kiṃcid uktam eva pratibhāti tathāpi padyagranthatvān nātīva paunaruktyam 
lokapālebhya iti caturthī saṃpradāne 
kathaṃ 
kriyāgrahaṇaṃ saṃpradānasūtre coditam śrāddhāya nigṛhṇate patye śete ityādyartham 
na ca kriyāgrahaṇaṃ gṛhṇātyādiviṣayam eva bhāṣye 'nuktatvāt 
arthānarthāv ubhau buddhvā dharmādharmau ca kevalau 
varṇakrameṇa sarvāṇi paśyet kāryāṇi kāryiṇām 
dharmādharmav eva kevalāv arthānarthau na gohiraṇyādilābho 'rthas tadviparyayo vānarthaḥ 
kiṃ tarhi dharma evārtho 'narthaś cādharma iti buddhvā hṛdi niścitya kāryāṇi paśyet 
atha vārthānarthāv api boddhavyau dharmādharmāv api 
dharmasya sāratā boddhavyārthasya phalgutā 
atha vā yatra mahān anarthaḥ svalpaś cādharmas tatrānarthaṃ pariharet 
śakyo hi mahatārtheneṣad adharmo dānaprāyaścittādinā nirākartum 
saṃnipāte ca vyavahāriṇāṃ bahūnāṃ varṇakrama āśrayitavyaḥ 
eṣa ca darśane kramo varṇānāṃ yadā sarveṣāṃ tulyapīḍā bhavati 
yadā tv avaravarṇasyāpy ātyayikaṃ kāryaṃ mahad vā tadā yasya cātyayikā pīḍā ity anena nyāyena tad eva prathamaṃ paśyet na kramam ādriyeta 
rājyasthityartho hi vyavahāranirṇaya ity uktam ato na yathāśrutam āśrayaṇīyam 
bāhyair vibhāvayel liṅgair bhāvam antargataṃ nṛṇām 
svaravarṇeṅgitākāraiś cakṣuṣā ceṣṭitena ca 
tathā cedam āha 
anumānenāpi satyānṛtavāditā vyavahārataḥ sākṣiṇāṃ ca niścetavyā iti ślokārthaḥ 
ataś ca svarādigrahaṇaṃ pradarśanārtham 
tena yan niścitaliṅgaṃ tena paricchindyād ity uktaṃ bhavati na punaḥ svarādibhir eva savyabhicāritvāt teṣām 
anucitasabhāpreveśā hi mahāprakṛtidarśanena satyakāriṇo 'pi svabhāvato vikriyante 
pragalbhās tu saṃvṛtākārā bhavanti 
svaraś ca varṇaś ceṅgitaṃ ca svaravarṇeṅgitāni teṣām ākārāḥ svaravarṇeṅgitākārāḥ 
ākāro vikāraḥ 
svābhāvikānāṃ hi svarādīnām anyathātvam 
tair vibhāvayen niścinuyāt 
bhāvam abhiprāyam antargataṃ manuṣyāṇāṃ vivādisākṣyādīnām 
tatra svarasya vikāro vāci gadgadaruditādi 
varṇasya gātrarūpaviparyayādi 
iṅgitaṃ svedavepathuromāñcādi 
cakṣuṣā saṃbhramakrodhadṛṣṭipātena 
ceṣṭitena hastanikṣepabhrūvikṣepādinā 
svasaṃvedam caitat yad gūhyamānam apy abhiprāyaṃ svarādayaḥ prakāśayanti nipuṇato lakṣyamāṇāḥ 
yataḥ prasiddham eteṣāṃ gūḍḥābhiprāyaprakaṭanasāmarthyam 
ākārair iṅgitair gatyā ceṣṭayā bhāṣitena ca 
netravaktravikāraiś ca gṛhyate 'ntargataṃ manaḥ 
tathā hi loke dṛṣṭaśaktitānena ślokena svarādīnāṃ pūrvoktārthādhigamena darśayatīty apaunaruktyam 
tatrākriyante vikrayanta ity ākārā iṅgitādayaḥ 
iṅgitaṃ vyākhyātam 
vyaktibhedād bahuvacanam 
gatiḥ pūrvaślokād atrādhikā 
sā praskhalantī svabhāvato 'nyathābhūtā 
bhāṣītaṃ paurvāparyaviruddhaṃ vacanam 
vaktravikāra āsyaviśeṣādiḥ 
śeṣaṃ pūrvaśloka eva vyākhyātam 
etair vikṛtair antargataṃ cittaṃ laukikair anyatrāpi gṛhyata iti samāsārthaḥ 
bāladāyādikaṃ rikthaṃ tāvad rājānupālayet 
yāvat sa syāt samāvṛtto yāvad vātītaśaiśavaḥ 
nanu ca vyavahāradarśanaṃ vaktavyatayā prastutam 
tatra kaḥ prasaṅgo bāladhanarakṣāyāḥ 
ucyate 
vivādapadatām evaitad viṣayān nivartayitum idam ārabhyate 
bāladhanaṃ rājñā svadhanavat paripālanīyam 
anyathā pitṛvyādibāndhavā mayedaṃ rakṣaṇīyaṃ mayedam iti vivaderan 
na cānyaḥ prasaṅgo 'sti 
āśaṅkyamānavyavahāravac ca 
na kevaleṣu rājadharmeṣūpadiśyate ato 'sminn evāvasare vaktavyam 
bālo dāyādo 'sya tad idaṃ bāladāyādikam 
dāyādaḥ svāmy atrocyate 
bālasvāmikaṃ dhanaṃ tāvad rājā rakṣed yāvad asau samāvṛttaḥ gurukulāt pratyāgataḥ yāvad vātītaśaiśavaḥ atikrāntabālabhāvaḥ 
ayaṃ ca vikalpaḥ 
yo gṛhaśaiśavo bhavati tadartham atītaśaiśavam ucyate 
yas tu vratakaḥ sa nivṛtte 'pi śaiśave ā samāvartanāt pratipālyadhanaḥ syāt 
atha vā dvijātīnāṃ samāvartanam avadhiḥ anyeṣāṃ śaiśavātyayaḥ 
vaśāputrāsu caivaṃ syād rakṣaṇaṃ niṣkulāsu ca 
pativratāsu ca strīṣu vidhavāsv āturāsu ca 
yaḥ kaścid anāthas tasya sarvasya dhanaṃ rājā yathāvat parirakṣet 
tathā codāharaṇamātraṃ vaśādayaḥ 
evaṃ prajāpālanam anuṣṭhitaṃ bhavati 
pūrvas tu ślokaḥ kālaniyamārthaḥ 
vaśā vandhyā 
aputrā asamarthaputrā avidyamānaputrā durgataputrā vā 
vaśāś cāputrāś ceti dvandvaḥ 
nanu ca vaśāpy aputraiva 
satyam 
ubhayopādānaṃ tu saty api bhartari tasyāḥ saṃrakṣaṇārtham 
tasyāṃ hy adhivinnāyāṃ bhartā nirapekṣo bhavati 
niṣkulāgrahaṇaṃ tāsāṃ viśeṣaṇam 
yāsāṃ na kaścid devarapitṛvyamātulādiḥ parirakṣako 'sti strītvāc ca svayam asamarthāḥ bāndhavās tu matsariṇaḥ tāsāṃ etad ucyate 
bandhubhir hi strīṇāṃ śīlaśarīradhanāni rakṣitavyāni 
tad uktam 
viniyogo 'sti rakṣāsu bharaṇe ca sa īśvaraḥ 
parikṣīṇe patikule nirmanuṣye nirāśraye 
tatsapiṇḍeṣu vāsatsu pitṛpakṣaḥ prabhuḥ striyāḥ 
pakṣadvayāvasāne tu rājā bhartā prabhuḥ striyāḥ 
yā tu svayam eva kathaṃcic chaktā na tatra bāndhavānāṃ vyāpāro 'sti 
ata evāha āturāsv iti 
asāmarthyam etena lakṣyate 
anyais tv āturabhartṛkā āturā vyākhyātā 
avidhavāpi bhartur asāmarthyād rājñaiva rakṣyā syād iti 
nirmanuṣyāṇām etat 
kulaṃ bandhujātaṃ yāsāṃ nāsti tāḥ niṣkulāḥ 
anye tu kulaṭāṃ niṣkulām āhuḥ 
tāsām api veśādyupārjitaṃ dhanam apatitānāṃ rājñā rakṣyam 
asmiṃś ca pakṣe svatantraniṣkulāgrahaṇam 
pativratāsu vidhavāsu 
mṛtabhartṛkā vidhavā 
dhava iti bhartṛnāma 
tadvirahitā vidhavā 
sā cet pativratā bhavati 
tadā sā rakṣyadhanā 
vyabhicāraratānāṃ tu strīdhanānarhatvaṃ smṛtyantare paṭhyate
apakārakriyāyuktā nirlajjā cārthanāśikā 
vyabhicāraratā yā ca strīdhanaṃ na tu sārhati  iti 
tasyās tu niṣkāśanaṃ vihitam 
niṣkāśanaṃ ca pradhānaveśmano bahiravasthāpanam na tu nirvāsanam eva 
yataḥ patitānām api tāsāṃ gṛhāntike vāso bhakācchādanamātradānaṃ ca vihitam
evam eva vidhiṃ kuryād yoṣitsu patitāsv api 
vastrānnapānaṃ deyaṃ ca vaseyuś ca gṛhāntike 
tena yaḥ kaścit strīṇāṃ nirvāsanavidhiḥ strīdhanaṃ dravyasarvasvam ityādiṣu śrūyate sa evaṃviṣaya eva draṣṭavyaḥ 
tathāpi yādvad bhikṣotsarpaṇādinā kiṃcid arjitaṃ tad arhaty eva na bāndhavā apahareyuḥ 
iha tv asminn eva nimitte ādhivedanaṃ vihitam na tu strīdhanāpahāraḥ 
tathā hy āha
madyapāsādhuvṛttā ca pratikūlā ca yā bhavet 
vyādhitā cādhivettavyā hiṃsrārthaghnī ca sarvadā 
ataś ca mānavasmṛtibalena ca strīdhanaṃ na tu sārhati ity eṣā smṛtir eva vyākhyāyate 
ādhivedanikaṃ strīdhanam eṣā nārhati naitasyai deyam ity arthaḥ 
yad uktam adhivinnastriyai dadyād ādhivedanikaṃ samam iti na tu prāgdattam asyā apahartavyam 
vayaṃ tu brūmaḥ 
puruṣadveṣiṇyā vyabhicāraratāyāś ca yukta evāpahāraḥ 
yata ihāpy uktam
atikrāmet pramattaṃ yā mattaṃ rogārtam eva vā 
sa trīn māsān parityājyā vibhūṣaṇaparicchadā 
bhūṣaṇaparicchadair viyuktā kartavyety arthaḥ 
jīvantīnāṃ tu tāsāṃ ye tad dhareyuḥ svabāndhavāḥ 
tāñ chiṣyāc cauradaṇḍena dhārmikaḥ pṛthivīpatiḥ 
bāndhavānāṃ strīdhanam apaharatām ayaṃ coradaṇḍaḥ 
te hi bahubhir upadhābhir apaharanti 
asvatantraiṣā strī kiṃ dadāti kiṃ vā bhuṅkte vayam atra svāmina iti acaurāśaṅkayā coradaṇḍo vidhīyate 
jīvantīnāṃ tāsāṃ svabāndhavā devarādayas taddhanaṃ ye hareyus tāñ chiṣyāt pṛthivīpatir nigṛhṇīyāt 
cauradaṇḍo vakṣyamāṇaḥ
yena yena yathāṅgena steno nṛṣu viceṣṭate 
chettavyaṃ tat tad evānyat tan manor anuśāsanam  iti 
svabandhubhyaś caitad viśeṣeṇa rājñā rakṣitavyam 
caurarakṣā tu svarāṣṭraviṣayā vihitā 
pranaṣṭasvāmikaṃ rikthaṃ rājā tryabdaṃ nidhāpayet 
arvāk tryabdād dharet svāmī pareṇa nṛpatir haret 
yad dravyaṃ svāmino naṣṭaṃ pramādāt kathaṃcit pathi gacchato bhraṣṭam araṇye kāntāre vā sthāpayitvāraṇyapālair anyair vā rājapuruṣair labdhaṃ rājasakāśam ānītam tad rājñā rakṣāṃ kṛtvā rājadvāre rājamārge vā prakāśaṃ sthāpayitavyam 
paṭahaghoṣaṇena vā kasya kiṃ hāritam iti prakāśayitavyam 
yataḥ pradeśāl labdhaṃ tasminn eva pradeśe rakṣipuruṣādhiṣṭhitaṃ kartavyam 
evaṃ trīṇi varṣāṇi sthāpayitavyam 
tatrārvāk tribhyo varṣebhyo yaḥ kāraṇata ātmīyaṃ jñāpayet tasyoddhṛtavakṣyamāṇaṣaḍbhāgādibhāgakaṃ samarpayitavyam parataḥ svakoṣṭhe praveśanīyām iti 
pranaṣṭaḥ svāmī yasya rikthasya tat pranaṣṭasvāmikam 
pranaṣṭo 'vijñātaḥ 
rikthaṃ dhanam 
trayāṇām abdānāṃ samāhāras tryabdam 
trivarṣavat tryabde ṅībabhāvaḥ 
abdaśabdaḥ saṃvatsaraparyāyaḥ 
nidhāpayet sthāpayet 
arvāk tryabdāt pūrvaṃ tribhyo varṣebhyaḥ haret svāmī svīkuryāt 
arvākśabdo 'vadhau digdeśādikāt pūrvam āha 
anye tu nṛpatir hared iti bhogānujñānam apahāram āhuḥ 
na hi ūrdhvam api tribhyo varṣebhyaḥ parakīyasya dravyasāpahāro yuktaḥ 
tasmāt tribhyo varṣebhya ūrdhvam anāgacchati svāmini rājñā bhoktavyam 
tair ayaṃ ślokaḥ kathaṃ vyākhyānīyaḥ yat kiṃcid daśavarṣāṇi iti 
yadi ca parakīyasyāpahāro na yukta ity ucyate bhogo 'pi naiva yuktaḥ 
parakīyaṃ vastrādivad bhujyamānaṃ naśyaty eva 
tatrānapahāropacāro yuktaḥ bhukter evāpahāraphalasya sadbhāvāt 
gajaturagādes tu kīdṛśo bhoga iti vācyam 
tasmān na yathāśrutārthatyāge kāraṇam asti 
haratiś ca gṛhṇātyarthe asakṛd dṛṣṭaprayoga ṛkthaṃ hared ityādau 
tastmāt pareṇa nṛpatir haret svīkuryād ity ayam evārthaḥ 
kathaṃ punaḥ svāmī pranaṣṭe dhane svāmitvaṃ jñāpayet 
ata āha 
mamedam iti yo brūyāt so 'nuyojyo yathāvidhi 
saṃvādya rūpasaṃkhyādīn svāmī tad dravyam arhati 
yaḥ kaścid āgatya mamedaṃ svaṃ dravyam iti brūyāt so 'nuyojyo yathāvidhi 
anuyojyaḥ praṣṭavya ity arthaḥ 
ko 'sāv anuyogavidhiḥ 
ko bhavān kiṃ dravyaṃ hāritam kiṃrūpam kiṃparimāṇam kiṃsaṃkhyākam saṃpatitam apatitaṃ vā yadi patitaṃ kasmin deśe tathā kuta āgamitaṃ tvayā ity evaṃ paryanuyogaḥ kartavyaḥ 
sa yadi saṃvādayati rūpasaṃkhyādīn 
rūpaṃ prāṇivastrādiviṣayaṃ śuklaṃ vastraṃ gaur vetyevamādi 
tathā saṃkhyā daśa gāvo vā yugāni vā 
ādigrahaṇād dhastādipramāṇaṃ suvarṇādiparimāṇaṃ prakīrṇarūpakaṃ vā 
etat sarvaṃ saṃvādayati tadāsau svāmī bhavati 
atas tad dravyam arhati svīkartum 
saṃvāda ucyate yādṛśam ekena pramāṇena paricchinnaṃ tādṛśam eva yady anena paricchidyate 
rūpasaṃkhyādigrahaṇaṃ ca pradarśanārthaṃ svāmitvakāraṇānām anyeṣām api sākṣyādīnām 
avedayāno naṣṭasya deśaṃ kālaṃ ca tattvataḥ 
varṇaṃ rūpaṃ pramāṇaṃ ca tatsamaṃ daṇḍam arhati 
mithyā pravartamānasya daṇḍo 'yam ucyate 
yo na jñāpayati naṣṭasya dhanasya deśaṃ kālaṃ ca asmin deśe kāle vā hāritam tattvataḥ paramārthatah varṇaṃ śuklādikam rūpaṃ paṭī śāṭakayugaṃ vetyādikam ākāram pramāṇaṃ pañcahastāyāmaṃ saptahastamātraṃ vā avedayānaḥ tadā tatsamaṃ yāvati dravye mitthyāpravṛttas tattulyaṃ daṇḍam arhati 
ādadītātha ṣaḍbhāgaṃ pranaṣṭādhigatān nṛpaḥ 
daśamaṃ dvādaśaṃ vāpi satāṃ dharmam anusmaran 
ādadīta gṛhṇīyāt ṣaṣṭhaṃ bhāgaṃ daśamaṃ dvādaśaṃ vā pranaṣṭalabdhād dravyāt 
avaśiṣṭaṃ svāmine 'rpayet 
tatra prathame varṣe dvādaśo bhāgo dvitīye daśamas tṛtīye ṣaṣṭha iti 
atha vā rakṣākleśakṣayāpekṣo bhāgavikalpaḥ 
satāṃ dharmam anusmaran śiṣānām eṣa samācāra iti jānānaḥ 
pranaṣṭādhigataṃ dravyaṃ tiṣṭhed yuktair adhiṣṭhitam 
yāṃs tatra caurān gṛhṇīyāt tān rājebhena ghātayet 
pranaṣṭam adhigataṃ pranaṣṭādhigataṃ pūrvaṃ pranaṣṭaṃ paścād adhigatam 
adhiṣṭhitaṃ yuktais tatparair ārakṣapuruṣais tiṣṭhet 
tathāsthitam api yadi kecana caurā gṛhṇīyus tān rājā ibhena hastinā ghātayet 
hastigrahaṇam adṛṣṭārtham 
mamāyam iti yo brūyān nidhiṃ satyena mānavaḥ 
tasyādadīta ṣaḍbhāgaṃ rājā dvādaśam eva vā 
nikhātāyām bhūmau guptaṃ sthāpitaṃ dhanaṃ nidhir ucyate 
varṣaśatikā varṣasahasrikāś ca nidhayo bhavanti 
tatra yadi bhūmer vidāryamāṇāyāḥ kathaṃcit kenacin nidhir āsādyate sa tu rājadhanam 
tathā ca gautamaḥ nidhyadhigamo rājadhanam iti 
etac cāsmaryamāṇanidhātṛke nidhau draṣṭavyam 
tasyākhyātā ṣaṣṭhaṃ labetety uktam 
ayaṃ tu śloko yatrākhyātaiva nidhātā tatpuruṣo vā pitṛpitāmahādiś tadviṣayo draṣṭavyaḥ 
mamāyaṃ nidhir iti yo brūyāt satyena pramāṇena jñāpayed ity arthaḥ 
tasyādadīta ṣaḍbhāgam iti 
niścite tatsvāmikatve rājñaḥ ṣaṣṭhādibhāgagrahaṇam 
vikalpaś cākhyātṛguṇāpekṣayā 
anṛtaṃ tu vadan daṇḍyaḥ svavittasyāṃśam aṣṭamam 
tasyaiva vā nidhānasya saṃkhyayālpīyasīṃ kalām 
yas tu mayāyaṃ nihito matpūrvajena veti pratijñāṃ na sādhayati so 'satyavādī daṇḍyaḥ 
yāvat tasya vittam asti tato 'ṣṭamaṃ bhāgaṃ tasyaiva vā nidhānasyālpīyasīṃ kalāṃ mātrāṃ bhāgam ity arthaḥ 
na tu tad eva dravyaṃ suvarṇādikaṃ dāpayet kiṃ tu tatparimāṇam anyad vā samamūlyaṃ yayā dhanamātrayā daṇḍito 'vasādaṃ na gacched vinayaṃ vā grāhyeta 
anubandhādiviśeṣāpekṣayā puruṣaguṇāpekṣayā ca vikalpa āśrayaṇīyaḥ 
ātiśāyanikāt pūrvadaṇḍāt svalpo daṇḍa iti jñāpayati 
tena yasya bahu vittaṃ svalpo nidhiḥ tatra nidhyapekṣāṃ mātrām aṣṭamāṃśam arthādhīnāṃ daṇḍyaḥ 
sā hy alpīyasī bhavati 
vidvāṃs tu brāhmaṇo dṛṣṭvā pūrvopanihitaṃ nidhim 
aśeṣato 'py ādadīta sarvasyādhipatir hi saḥ 
vidvān brāhmaṇaḥ pūrvaiḥ pitrādibhir upahitaṃ nidhiṃ yadā paśyet tadā sarvam evādadīta na rājñe pūrvoktaṃ bhāgaṃ dadyāt 
asyārthavādaḥ sarvasyādhipatir hi saḥ 
tathā coktam sarvaṃ svaṃ brāhmaṇasyedam iti 
etac cāseṣato grahaṇaṃ yo brāhmaṇasvāmika eva nidhiḥ 
yas tv avijñātasvāmikaḥ tasmin vidvadbrāhmaṇadṛṣṭe 'py asty eva rājño bhāgaḥ 
yato vakṣyati nidhīnāṃ tu purāṇānām iti 
yaṃ tu paśyen nidhiṃ rājā purāṇaṃ nihitaṃ kṣitau 
tasmād dvijebhyo datvā 'rdham arhaṃ kośe praveśayet 
yo rājñā svayaṃ nidhir adhigatas tasmān nidher ayaṃ brāhmaṇebhyo dānaniyamo rājñaḥ 
kośaśabdena vittasaṃcayasthānam ucyate 
purāṇaṃ nihitaṃ kṣitāv iti nidhirūpānuvādaḥ 
nidhīnāṃ tu purāṇānāṃ dhātūnām eva ca kṣitau 
ardhabhāg rakṣaṇād rājā bhūmer adhipatir hi saḥ 
anyenāpi dṛṣṭasya nidhe rājñā bhāgaḥ pūrvokto grahītavya ity asya vidher arthavādo 'yam nidhīnāṃ hi purāṇānām iti 
dhātūnām eva ca kṣitau ayaṃ tv aprāptavidhiḥ 
suvarṇarūpyādibījam mṛdaḥ sindūrakālāñjanādyāś ca dhātavaḥ 
suvarṇādyākarabhūmīr yaḥ khanati yo vā parvatādiṣu gairikādidhātūn upajīvati tenāpi pūrvavad rājñe bhāgo dātavyaḥ 
ardhabhāg iti ardhaśabdo 'ṃśamātravacanaḥ samāsanirdeśāt yathā grāmārdho nagarārdham iti 
napuṃsakaliṅgas tu samapravibhāgaḥ 
iha tu samāse liṅgaviśeṣapratipattyabhāvāt pūrvasya caśabdavaśāt ṣaḍdaśadvādaśāder bhāgasya prakṛtatvāt tadvacano vijñāyate 
ardhaṃ bhajata ekadeśaṃ gṛhṇātīty arthaḥ 
atra hetuḥ rakṣaṇād iti 
yady api kṣitau nihitasya kenacid ajñānān na rājakīyarakṣopayujyate tathāpi tasya balavatāpahāraḥ saṃbhāvyate 
ato 'sty eva rakṣāyā arthavattvam 
etadartham evāha bhūmer adhipatir hi saḥ 
prabhur asau bhūmeḥ 
tadīyāyāś ca bhuvo yal labdhaṃ tatra yuktaṃ tasya bhāgadānam 
dātavyaṃ sarvavarṇebhyo rājñā caurair hṛtaṃ dhanam 
rājā tad upayuñjānaś caurasyāpnoti kilbiṣam 
caurair yan nītaṃ kiṃcid dhanaṃ tad rājā pratyāhṛtya nātmany upayuñjīta 
kiṃ tarhi ya eva muṣitās tebhya eva pratipādayitavyam 
sarvagrahaṇena ca caṇḍālebhyo 'pi deyam iti 
caurāhṛtam ity anyasmin pāṭhe cauraiḥ āhṛtam iti vigṛhya sādhanaṃ kṛtā iti samāsaḥ 
pāṭhāntare caurahṛtam iti tṛtīyā iti yogavibhāgāt pūrvavad vā samāsaḥ 
ayaṃ tv atrārthaḥ yac caurair hṛtam aśakyapratyānayanaṃ tad rājñā svakośād dātavyam 
uttaraślokārdha evaṃ yojanīyaḥ rājā tad upayuñjāna iti 
anekārthatvād dhātūnām upapūrvo yujir lakṣaṇayā vāpratipādana eva draṣṭavyaḥ 
yo hy anyasmai prāptakālaṃ dhanaṃ na dadāti svaprayojaneṣu viniyuṅkte tena tadīyam eva tadupayuktaṃ bhavatīti yuktam ucyate rājā tad upayuñjānaś caurasyāpnoti kilbiṣam 
kilbiṣaṃ pāpam 
jātijānapadān dharmān śreṇīdharmāṃś ca dharmavit 
samīkṣya kuladharmāṃś ca svadharmaṃ pratipādayet 
kurukāpiśakāśmīrādideśo niyatāvadhiḥ janapadam 
tatra bhavā dharmā jānapadāḥ 
kecit tatra bhavanti ye taddeśavyapadeśair anuṣṭhīyante 
atha vā tannivāsino janā mañcāḥ krośantītivat janapadaśabdenābhidhīyante 
teṣām anuṣṭheyā jānapadāḥ 
tasyedam iti taddhitaḥ 
jāter jānapadā jātijānapadā iti ṣaṣṭhīsamāsaḥ 
jātimātraviṣayā deśadharmā rājñā paripālanīyāḥ 
samīkṣya vicārya  kim āmnāyair viruddhā atha na tathā pīḍākarāḥ kasyacid uta na  evaṃ vicārya ye 'viruddhāś tān pratipādayed anuṣṭāpayed ity arthaḥ 
tathā ca vakṣyati sadbhir ācaritaṃ yat syāt iti 
atha vā jātayaś ca te jānapadāś ceti viśeṣaṇasamāsaḥ 
jātiśabdena ca nityatvaṃ lakṣyate 
praśaṃsāmātraṃ caitat deśadharmāṇām 
yathā jātir nityā evaṃ deśadharmā api śāstrāviruddhā nityāḥ 
te nityavad anuṣṭheyā dṛṣṭārthā gopracārodakakṣaraṇādayaḥ 
yathā grāmīṇā atra pradeśe gāvo na cāraṇīyā iti samayam āśrayanti kasyacit kāryasya siddhyarthaṃ tatra yo vyatikrāmati sa rājñā daṇḍyaḥ 
atha vā janapade bhavā jānapadā deśanivāsina ucyante 
jātyā jānapadā jātijānapadāḥ 
jātir janmotpattir iti yāvat 
etena deśasaṃbandhasya puruṣāṇāṃ nityatā lakṣyate 
ye taddeśajās taddeśābhijanās tannivāsinaś ca gṛhyante teṣāṃ sarvaviśeṣaṇaviśiṣṭānām anidaṃprathamato jātā ye dharmās te jātijānapādaśabdenocyante 
vṛddhāc chaḥ iti taddhite prasakte chāndasatvād aṇeva kṛtaḥ 
atha vābhedopacārāt puruṣaśabdas tatsaṃbandhiṣu dharmeṣu prayuktaḥ 
tenāyaṃ deśaniyamo dharmāṇāṃ sa evaṃvidhāt puruṣāt pratidraṣṭavyaḥ 
ete hi deśadharmā mlecchānāṃ na punar āryāṇām 
te hi tiryaksamānadharmāṇo 'nyatrānadhikṛtāḥ svasamācāraprasiddhaṃ dharmam anutiṣṭhanti mātṛvivāhādi 
so 'yaṃ sārvabhaumena na nivāraṇīyaḥ 
svadeśācāravatāṃ teṣāṃ jātidharmo 'yaṃ janapadanivāsabandhenābhyanujñānāt āmnāyavirodho 'py atra nāsti 
adhikṛtānāṃ virodhāt virodho na tiraścām 
nanu ahiṃsā satyam akrodhaḥ śaucam indriyasaṃyamaḥ iti pratilomādhikāreṇaivoktam 
mlecchāś ca pratilomā eva 
tatra yadi mātṛvivāhe mūtrotsarge codakaśuddhyabhāve na duṣyati ka indriyasaṃyamaḥ kīdṛśaṃ vā śaucam iti 
uktam etat 
āryāvartamadhyavartinām ete dharmāḥ śaucādayaḥ 
cāturvarṇye tu tattaddeśaniyamo dharmāṇāṃ nāsti 
kecid adṛṣṭārthā deśadharmā iti vakṣyāmaḥ 
ekakāryāpannā vaṇikkārukusīdicāturikādayaḥ 
teṣāṃ dharmāḥ śreṇīdharmāḥ 
yathā kecana vaṇiṅmahattarā vacanena paricchinnaṃ rājño bhāgaṃ prayacchanti  imāṃ vaṇijyāṃ vayam upajīvāma eṣa te rājabhāgo 'smākaṃ yāval lābho 'stu nyūno 'dhiko vā 
tatra rājñābhyupagate vaṇijye lābhātiśayārthaṃ rāṣṭravirodhinīṃ cetaretaravyavasthāṃ kurvanti  idaṃ dravyam iyantaṃ kālam avikreyam ayaṃ rājño 'padeśenārtho daṇḍaḥ patati devatotsavārtho vā 
tatra yadi kaścid vyatikrāmati sa evaṃ śreṇīdharmavyatikrāman daṇḍyaḥ 
kuladharmā iti 
kulaṃ vaṃśaḥ 
tatra prakhyātamahimnā pūrvajena dharmaḥ pravartito bhavati yo 'smadvaṃśajaḥ kutaścana dhanaṃ labheta sa nādatvā brāhmaṇebhyo 'nyatra viniyuñjītetyādayo dharmāḥ 
tathā sati yogyatve ya eva pūrvapuruṣāṇāṃ yājakāḥ kanyādisaṃpradānabhūtā vā ta eva kāryāḥ 
tadatikrāman rājño 'nuṣṭhāpayitavyaḥ 
eteṣāṃ ca sāmavāyikatvād adharmatvaśaṅkayā punarvacanam 
na cāyaṃ saṃvidvyatikrama iti vakṣyāmaḥ 
svāni karmāṇī kurvāṇā dūre santo 'pi mānavāḥ 
priyā bhavanti lokasya sve sve karmaṇy avasthitāḥ 
pūrvoktasya jānapadāder dharmasya dṛṣṭādṛṣṭatānena pradarśyate 
svāni karmāṇi kulasthityanurūpāṇi ye kurvanti te dūrasthā api priyā bhavanti 
sarvasyānyo nikaṭavartī saṃsargātiśayāt priyo bhavati 
svakarmakārī tu dūrastha eva priyaḥ 
sve sve karmaṇy avasthitā ity anena parakarmānanuṣṭhānam āha 
ye na parakarmāṇi kurvanti te sarvasya priyā bhavantīti ślokārthaḥ 
notpādayet svayaṃ kāryaṃ rājā nāpy asya pūruṣaḥ 
na ca prāpitam anyena grasenārthaṃ kathaṃcana 
kāryaṃ vivādavastu 
tad rājā svayaṃ na pravartayet 
kasyacid dūṣyasyopaghātārthaṃ dhanino vā dhanagrahaṇārthaṃ na tadīyam ṛṇikam anyaṃ vāparāddham udvejayet eṣa te dhārayati kim iti mamāgrato nākarṣasi etena vā tāvad aparāddhaṃ yāvad aham enaṃ nipātayāmi  ity evaṃ rājñā na kartavyam saty api dveṣe dhanalobhe vā 
na ca prāpitam āveditam anyenārthinā graseta nigiren nopekṣeteti yāvat 
avadhīraṇāyāṃ nigired iti prayujyate 
tatsamānārthaś ca grasatiḥ 
tathā ca vaktāro bhavanti yāvat kiṃcid asyocyate tat sarvaṃ nigirati na kiṃcid ayaṃ prativakti 
anye tūttaraṃ ślokārdham evaṃ vyācakṣate 
na ca prāpitaṃ vyavahārād anyena prakāreṇārthaṃ dhanaṃ graseta svīkuryāt 
yadi hi rājā chalaleśoddeśikayā dhanadaṇḍe pravarteta tataḥ paraloke doṣo draṣṭavyaḥ 
svarājye copaghātaḥ syāt 
athedam aparaṃ keṣāṃcid vyākhyānam 
notpādayet svayaṃ kāryaṃ rājā 
sākṣād upalabhyāpy akāryakāriṇaṃ na svayaṃ kiṃcid brūyāt tasya parādhīnena yāvad vyavahāreṇa nākṛṣṭaḥ 
yena vyavahāradarśanam eva parājitasya nigrahāya bhavati na rājā 
etac ca ṛṇādānādiṣv eva draṣṭavyam 
ye tu stenasāhasikādayaḥ kaṇṭakasthānīyās tān rājā svayam evāvagamya gṛhṇīyāt 
śeṣaṃ samānam 
nāpy asya pūruṣa iti asya rājñaḥ puruṣo 'dhikārī manuṣyaḥ 
yathā nayaty asṛkpātair mṛgasya mṛgayuḥ padam 
nayet tathānumānena dharmasya nṛpatiḥ padam 
yad uktaṃ na svayaṃ dṛṣṭvāpi rājā sahasā kaṃcid ākrameta vā nigṛhṇīyād yataḥ narmaṇāpy etat saṃbhavati 
kathaṃ punar etad avagantavyam kiṃ parihāsakṛtam etad uta krodhādyanubandhakṛtam iti 
ata āha anumānenaitaj jñātavyam 
yathā mṛgayur mṛgavyādho viddhvā mṛgaṃ naṣṭaṃ dṛṣṭipathād apakrāntaṃ chidranisṛtair asṛkpātaiḥ sravadbhiḥ śoṇitaiḥ padaṃ mṛgasya nayaty āsādayaty evaṃ rājānumānena parokṣe pratyakṣe vārthakāraṇaṃ niścinuyāt 
dharmaś ca kṛtavyavahāraviṣayas tattvāvagamaḥ 
uktasyāpy anumānasya punarvacanaṃ smṛtidārḍhyārtham 
satyam arthaṃ ca saṃpaśyed ātmānam atha sākṣiṇam 
deśaṃ rūpaṃ ca kālaṃ ca vyavahāravidhau sthitaḥ 
vyavahāravidhau vyavahārakarmaṇi sthitaḥ pravṛtto na kevalaṃ vyavahārākṣarāṇi saṃpaśyed yāvad etad aparaṃ satyādi 
tatra satyasya darśanaṃ  yady apy arthipratyarthinor anyatareṇa śālīnatayā paripūrṇākṣaraṃ nābhihitaṃ tathāpi yadi rājā pramāṇāntarataḥ pūrvoktād vānumānād eva kathaṃcid īdṛśo 'yam artha iti niścetuṃ pārayet tadā tad āśrayen nopekṣeta anenaitan na sarvam uktam iti 
tad uktam chalaṃ nirasya bhūteṣu vyavahārān nayen nṛpaḥ iti 
arthasya darśanam  arthaśabdo dhanavacanaḥ prayojanavacano vā 
tatra yadi mahāntam artham āsādayet tadā tyaktvāpy anyāni rājakāryāṇi nodvijeta vyavahārekṣaṇaṃ kuryād eva 
atha vā yadi kaścid brūyāt sākṣibhir artha etasmād gṛhīto 'nyena vā sabhyena tatra nirūpayitavyaṃ yad etad vyavahārapadaṃ yadi svalpaṃ na saṃbhavati dhanagrahaṇam 
atha guru sabhyāḥ sākṣiṇaś ca dainyaṃ gatās tadā saṃbhāvanīyaṃ pramāṇāntarāc ca niścetavyam 
etac cātmānaṃ sākṣiṇaṃ kṛtvā gaveṣaṇīyam 
etad uktaṃ bhavati 
kaṇṭakaśodhananyāyena cāraiś cārayet 
atha vātmānaṃ saṃpaśyed ātmano 'vasthāṃ saṃpaśyet kośakṣayaṃ mahākośatāṃ vā 
asmin pakṣe sākṣiṇa iti svatantraṃ padam 
deśasya darśanam  kvacid alpo 'py artho mahattvam āsādayati mahān api yo 'nyatra sa kvacil laghu bhavatīti 
etad deśasya darśanam 
evaṃ kālo 'pi draṣṭavyaḥ
rūpaṃ vyavahāravastusvabhāvaḥ 
tasya gurulaghutāṃ paśyed iti 
anyaiś tu vyākhyātam 
satyārthayoḥ sāraphalatāṃ paśyed ātmānaṃ sākṣiṇaṃ kṛtvā 
etad uktaṃ bhavati 
arthāt satyaṃ gurutvena mahāprayojanatvād ubhayor lokasādhanarūpatayāśrayitavyam 
arthas tyaktavyo 'sāratvāt 
deśaḥ svargādiḥ satyasamāśrayaprāpyaḥ 
kālaś ciraṃ tatra vāsaḥ 
rūpaṃ surūpaṃ sundaraṃ mahoharam 
etad eva viparītam satyatyāgena kevalārthasamāśrayaṇāt 
sadbhir ācaritaṃ yat syād dhārmikaiś ca dvijātibhiḥ 
tad deśakulajātīnām aviruddhaṃ prakalpayet 
santaḥ pratiṣiddhavarjakāḥ dhārmikāḥ vihitānuṣṭhāyinaḥ 
yady apy eka eva śabda ubhayam arthaṃ pratipādayituṃ śaknoti tathāpi bhedopānānād viṣayavibhāgenaivaṃ vyākhyāyate 
tair yad ācaritam anupalabhyamānaśrutismṛtivākyaṃ tad deśakulajātīnāṃ prakalpayed anuṣṭhāpayet 
aviruddhaṃ śrutismṛtibhir upalabhyamānābhiḥ 
yad uktam jātijānapadān dharmān ity atra śloke deśakulādyācārasya prāmāṇyam tasyānena viśeṣaḥ kathyate 
āmnāyenāvirodhe tat pramāṇam na virodhe tat pramāṇam 
tena dṛṣṭārthāny api grāmadeśarājakāryāṇi śāstrāviruddhāny ādaraṇīyāni na viruddhāni 
yathā kvacid deśa ṛṇika ātmānaṃ vikrayya dhanaṃ dāpyate 
tac ca karmaṇāpi samam ity anena viruddham 
anyac ca ślokena darśitam 
anyasya tv ācārasya śiṣṭasaṃbandhitayaiva prāmāṇyam uktam ācāraś caiva sādhūnām iti 
na ca tadviruddhārthasamācaraṇena sādhutvam upapadyate 
tasmād yan nādṛṣṭāya tadviṣayo 'yam upadeśaḥ 
anyas tv āha 
deśāntare dhārmikaiḥ sadbhir dvijair yad aviruddhaṃ śrutyā smṛtyantareṇa vācaryate tad deśāntare 'pi rājā prakalpayet 
yathā udvṛṣabhayajñādaya udīcyeṣu prasiddhās te prācyair dākṣiṇātyaiḥ pratīcyaiś cānuṣṭheyāḥ 
kutaḥ 
ācārād dhi smṛtir anumātavyā smṛteḥ śrutiḥ 
sā ca yady evam anumīyate udīcyair etat kartavyam iti tatra taddhitasya bahuṣv artheṣu smaraṇāt tatra jātaḥ tatra bhavaḥ tata āgataḥ tam abhiprasthitaḥ śeṣe iti caitasya lakṣaṇavikārobhayarūpatvād anyeṣv apy artheṣu pratipadam anupāteṣu taddhitasmaraṇān nāsty udīcyo nāma ya udīcyaśabdena nivartyeta 
tataś ca puruṣamātreṇaitat kartavyam ity āpatati deśasamākhyāyā niyatanimittatvābhāvenāniyāmakatvāt 
athaivaṃ vākyam anumīyeta udīcyāṃ jātena taddeśavāsinā vā tad api vyabhicāri 
tatra jāto 'pi nānyatra karoti tannivāsy apy anyatra jāto na karoty eva 
atha udagdeśābhijanas tannivāsī ca iti anityatvād abhijananivāsayos tad api na yuktam eva 
na hi jātiguṇagotrāṇīvābhijananivāsau nityau 
tasmān nityasya kasyacid anuṣṭhātṝṇām avachedakasyānupapatteḥ sarvaviṣayā dharmāḥ 
na deśadharmā nāma kecana santi 
anenaiva nyāyena kuladharmā api 
kathaṃ tarhi deśadharmāḥ kuladharmāḥ iti ca smṛtikārair bhedena vyapadiśyante 
uktaṃ dṛṣṭārthā niyatā vyavasthā 
tatra dharmas tasya ca niyama upapadyata iti uktam 
kulaṃ ca gotraikadeśaḥ 
yas tu kṛtsnagotradharmaḥ yathā na vāsiṣṭhā vaiśvāmitraiḥ saṃbadhnīyuḥ iti sa nityatvād gotravyapadeśasya nitya eveti viramyate 
yat sarveṣu vyavahārapadeṣu sādhāraṇaṃ tad uktam 
viśeṣavivakṣāyām idam āha 
adhamarṇārthasiddhyartham uttamarṇena coditaḥ 
dāpayed dhanikasyārtham adhamarṇād vibhāvitam 
sopacayaṃ kālāntare dāsyāmi iti yo dhanam anyasmād gṛhṇāti so 'dharmarṇaḥ 
yas tu sopacayaṃ pratyādāsyāmi iti prayuṅkte sa uttamarṇaḥ 
saṃbandhiśabdhāv etau 
adhamarṇasyārthaḥ 
artho dhanaṃ prakaraṇād yad evottamarṇāya deyaṃ tad evocyate 
tasya siddhir uttamarṇaṃ prati niryāṇam 
dvitīyo 'rthaśabdaḥ prayojanavacanaḥ 
ayaṃ samudāyārthaḥ 
uttamarṇena yadā rājā codito bhavaty adhamarṇena yo gṛhīto 'rthaḥ sa me siddhyatu dāpayatu bhavān rājā tv adhamarṇāt tadā dāpayed dhanikasyārtham 
dhanam asyāstīti dhanikaḥ 
uttamarṇa eva ca prasiddhyā dhanika ucyate 
dāpayed iti saṃbandhāc caturthī prāptā 
sā tv apūrṇatvāt saṃpradānabhāvasya na kṛtā 
yathā ghnataḥ pṛṣṭhaṃ dadāti rajakasya vastraṃ dadātīti 
na hy atra mukhyo dadātyarthaḥ 
ihāpy ubhayoḥ svatvasya bhāvād ubhayoḥ svatvābhāvād aparipūrṇo dadātītyarthaḥ 
kim uttamarṇavacanād evāsau dāpayitavyaḥ 
nety āha vibhāvitam iti 
yadā niścitena pramāṇena dhārayatīti pratipadyate 
atha vā vibhāvitaḥ svayaṃ pratipannaḥ 
yato vipratipannasya vakṣyati apahnave 'dhamarṇasya iti 
kathaṃ punaḥ svayaṃ pratipanno vibhāvita ity ucyate 
naiṣa doṣaḥ 
vismaraṇe svahastalekhyādinā svayaṃ pratipannaś ca bhavati 
vibhāvitaś cāpratipannaś ca jānāno 'pi mithyāpratipannaḥ 
yair yair upayair arthaṃ svaṃ prāpnuyād uttamarṇikaḥ 
tais tair upāyaiḥ saṃgṛhya dāpayed adhamarṇikam 
nehāprāptārthād uttamarṇād rājñe bhāgaṃ vakṣyaty adharmaṇād daṇḍam 
tatra svabhāgatṛṣṇayā rājāna upāyāntareṇa dhanamārgaṇaṃ dhanikānāṃ kārayeyur atas tannivṛttyartham idam ucyate 
yair yair vakṣyamāṇair upāyaiḥ svadhanaṃ pūrvaprayuktam uttamarṇo labheta tais tair adhamarṇaṃ dāpayet 
saṃgṛhya sthirīkṛtya 
anenaivopāyenaitasmād etal labhyata ity etan niścityety arthaḥ 
atha vānukūlam upasāntvanaṃ saṃgrahaḥ 
uttamarṇa eva uttamarṇikaḥ 
uttamaṃ ca tad ṛṇaṃ cottamarṇam 
tad asyāstīty uttamarṇikaḥ 
ata iniṭhanau iti rūpam 
evam itarāv api 
sarvadhanādiṣu prakṣeptavyāv anyatra vīrapuruṣako grāma itivad bahuvrīhiṇaiva sāmānādhikaraṇyasya matvarthe coktārthāviśeṣeṇa samāsaḥ 
matvarīyaś ca durlabhaḥ 
vṛddhilābhārthaṃ prayogaviṣayaṃ dhanam ṛṇam 
dvau ca tasya saṃbandhinau prayoktā grahītā ca 
prayojakasya ca tad uttamaṃ bhavati 
svatantro dhanadāne pratyādāne ca 
itarasya sopacayadānād bahvāyāmatvāc cādhamatvam 
vyutpattimātraṃ tv etat 
rūḍhyaiva tv etau prayoktṛgrahītror vācakau 
ke punas tatropāyā ityetatpradarśanārtha uttaraślokaḥ 
dharmeṇa vyavahāreṇa chalenācaritena ca 
prayuktaṃ sādhayed arthaṃ pañcamena balena ca 
tatra dharmaskandhakarītyā stokaṃ stokaṃ grahaṇam  idam adya idaṃ śva idaṃ paraśvaḥ yathā kuṭumbasaṃvāho 'syaivaṃ vayam api tava kuṛumbabhūtāḥ saṃvibhāgayogyāḥ  ityādi paṭhitaprayogo dharmaḥ 
yas tu niḥsvaḥ sa vyavahāreṇa dāpayitavyaḥ 
anyatra karṇodakavad dhanaṃ datvā kṛṣivāṇijyādinā vyavahārayitavyam 
tatrotpannaṃ dhanaṃ tasmād grahītavyam 
yas tu vyavahāro rājanivedyas tasya sarvopāyaparikṣaye yojyatvād balagrahaṇena ca gṛhītatvāt 
yas tu sākṣān na dadāti vidyamānadhano 'pi sa chalena dāpayitavyaḥ 
kenacid apadeśena vivāhotsavādinā kaṭakādyābharaṇaṃ gṛhītvā na dātavyam yāvad anena tad dhanaṃ na dattam 
ācaritam abhojanagṛhadvāropaveśanādi 
balaṃ rājādhikaraṇopasthānam 
tatra rājā sāmnāprayacchantaṃ nigṛhya ca prapīḍya dāpayatīti 
na tu svagṛhasaṃbandhidhanādi balam yataḥ prakṛtīnāṃ balaṃ rājā iti paṭhyate asminn eva prasaṅge uśanasā 
anye tu rājña evāyam upadeśa iti varṇayanti rājadharmaprakaraṇāt 
rājā jñāpita upāyair enaṃ dāpayet parājitaṃ svayaṃ pratipannaṃ ca 
na tu sahasāvaṣṭabhya sarvasvaṃ dhanine pratipādanīyaḥ 
yata ubhayānugraho rājñā kartavyaḥ 
sarvasvadāne cādharmaṇasya kuṭumbotsādaḥ syāt so 'pi na yuktaḥ 
uktaṃ hi
nāvasādya śanair dāpyaḥ kāle kāle yathodayam 
brāhmaṇas tu viśeṣeṇa dhārmike sati rājani  iti 
tasmāt kiṃcana vṛddhyā saṃdāpanīyaḥ 
kuṭumbād adhikadhanasaṃbhave sarvaṃ dāpanīyaḥ 
sarvāsaṃbhave ca karmaṇāpi samaṃ kuryāt iti 
anyasmin vyākhyāne chalācārau rājānam ajñāpayitvā na kāryau 
yaḥ svayaṃ sādhayed artham uttamarṇo 'dhamarṇikāt 
na sa rājñābhiyoktavyaḥ svakaṃ saṃsādhayan dhanam 
uktasyaivārthasya spaṣṭīkaraṇārthaḥ ślokaḥ 
na chalādinopāyena svecchayottamarṇo 'dhamarṇād dhanaṃ saṃsādhayan rājñā kiṃcid vaktavyaḥ mām avijñāpya kim ity asmād ābharaṇādi svadhanasaṃśuddhyarthaṃ vyājena chadmanā gṛhītam gṛhītvā vā kiṃ nāsmai pratiprayacchasi iti 
arthe 'pavyayamānaṃ tu kāraṇena vibhāvitam 
dāpayed dhanikasyārthaṃ daṇḍaleśaṃ ca śaktitaḥ 
saty api vibhāvake pramāṇe yo na svayaṃ pratipadyate na tasya chalādyupāyaprayogaḥ kartavyaḥ 
kiṃ tarhi rājaiva tena jñapayitavyaḥ 
tatra rājñākārite 'rthe ṛṇe 'pavyayamānam apahnuvānam nāsmai kiṃcana dhārayami iti vadantaṃ kāraṇena sākṣilekhyabhuktyātmakena vibhāvitaṃ dhārayāmīti pratipāditaṃ dāpayed uttamarṇāya dhanam 
daṇḍaleśaṃ ca svalpaṃ daṇḍaṃ daṇḍamātram ity arthaḥ 
anyatra daśamaṃ bhāgaṃ vakṣyati 
yas tu tāvad dātum aśaktaḥ so 'lpam api daśamād bhāgād daṇḍaṃ dāpayitavyaḥ 
atha vā yaḥ pramādāt kathaṃcid vismṛtyāpajānīte tasyāyaṃ yathāśakti daśamabhāgālpato daṇḍaḥ 
kāraṇaṃ pramāṇaṃ trividham 
tad anyair iha saṃbhavatīti parigaṇitam 
tathā cāhuḥ
yatra na syāt kṛtaṃ patraṃ sākṣī caiva na vidyate 
na copalaṃbhaḥ pūrvokto daivī tatra kriyā bhavet  iti 
apahnave 'dhamarṇasya dehīty uktasya saṃsadi 
abhiyoktā diśed deśaṃ kāraṇaṃ vānyad uddiśet 
yadā rājñā prāḍvivākena vā saṃsadi vyavahārādhikaraṇādideśe dehy uttamarṇāya dhanam iti uktasyāpahnavo 'palāpaḥ adharmeṇa bhavati tadābhiyoktā dhanasya prayoktottamarṇo diśed deśaṃ sākṣiṇaṃ pramāṇabhūtaṃ nirdiśet 
anyad vā kāraṇaṃ lekhyādi 
deśaśabdena lakṣaṇayā dhanaprayogapradeśavartināṃ sākṣiṇām upādānāt kāraṇaśabdaḥ sāmānyaśabdo 'pi gobalīvardavat sākṣivyatiriktaṃ lekhyādikāraṇam ācaṣṭe 
tataś ca pāṭhāntaram kāraṇaṃ vā samuddiśet iti 
asyāpy ayam evārthaḥ 
atha vāyam anyaḥ pāṭhaḥ abhiyukto diśed deśam iti 
ayaṃ vārthaḥ 
yatrādhamarṇo dehīty uktaḥ pratijānīte satyam eva dhanaṃ pratidattaṃ tu tat iti yad asāv abhiyoktāsīt sa evābhiyuktaḥ saṃvṛtaḥ 
sa cābhiyuktaḥ saṃdiśed deśam kasmin deśe tvayā me partidattam 
kālaṃ ca nirdiśet deśagrahaṇasya pradarśanārthatvāt 
kāraṇaṃ vā samuddiśet 
asti bho kiṃ kāraṇaṃ tava pratipādane tat samuddiśa ity evam brūyāt 
atha vā diśed deśyam yat tasmin kāle nārhaṃ sākṣyādipradarśanaṃ kāraṇaṃ veti 
vāśabdaḥ caśadbasya sthāne 
adeśaṃ yaś ca diśati nirdiśyāpahnute ca yaḥ 
yaś cādharottarān arthān vigītān nāvabudhyate 
uktam evādharmarṇe 'pahnuvāne dhaninā rājā jñāpayitavyaḥ īdṛśī ca jñāpanā kartavyā 
asmin deśe 'smin kāla idaṃ dhanam iyad vaitena matsakāśād gṛhītam 
sa ca pṛṣṭo bhāvayati naitasmin deśe 'ham abhavaṃ yo 'nena ca grahaṇakāla upadiṣṭaḥ tad adeśaṃ diśati 
atha vā deśasākṣiṇo vyākhyātās tān sākṣiṇo deśakālāv asaṃbhavato nirdiśati 
nirdiśya deśādikam apajānīte naitan mayā nirdiṣṭam iti 
yaś cādharottarān arthān paurastyānaupariṣṭāṃś ca vigītān viruddhān abhihitān nāvabudhyate 
yad vā pūrvaṃ vaktavyaṃ tat parasmād vakti yat paratas tat pūrvaṃ kramabhedaṃ ca vacanagatam ātmano nānusaṃdhatte 
hīnaḥ sa iti nirdiśet iti sarvatra kriyānuṣaṅgo bhaviṣyatīti 
apadiśyāpadeśyaṃ ca punar yas tv apadhāvati 
samyak praṇihitaṃ cārthaṃ pṛṣṭaḥ san nābhinandati 
pūrveṇārdhenoktasyārthasya nigamanam 
uttareṇānukto 'rtha ucyate 
yad uktam adeśaṃ yaś ca diśati nirdiśyāpahnute ca yaḥ iti sa evārthaḥ apadiśyety asya 
adeśa evāpadeśaḥ 
tam apadiśya kathayitvā punaḥ paścād apadhāvaty apasarati naitau deśakālau mama niścitau yāvatsu deśakālo 'vadhārayati tāvad ayaṃ mahyam iti paścād bravīti 
so 'pi tasmād arthād dhīyate 
samyak praṇihitaṃ cārtham anākulaṃ niścitam uktaṃ yadā pṛcchyate tadānenoktaṃ tatra kiṃ bravīṣi kena vā pramāṇena svapakṣaṃ sādhayasīti pṛṣṭo na saṃdhatte kathāntaraṃ prasauti  vicārāvasānena kila me parājayo bhavatīti kālam upakṣipami iti  tasyāpi parājaya eva 
atha vāpadeśo vyājas tam apadiśyopanyasya yo 'pasarati adhunā me mahatī pīḍā samutpannā na śaknomi prativaktum alīkādinā vā prasthitaḥ so 'pi hīyate 
asaṃbhāṣye sākṣibhiś ca deśe saṃbhāṣate mithaḥ 
nirucyamānaṃ praśnaṃ ca necched yaś cāpi niṣpatet 
asaṃbhāṣaṇārhe deśe upahvarādau sākṣibhiḥ saha saṃbhāṣata ekākī tadbhedāśaṅkayā 
nirucyamānaṃ pṛcchyamānaṃ nirūpyamāṇaṃ vā praśnaṃ vicāravastu necchati kiṃcid rājakāryam uddiśya rājaputrāmātyādyanugraheṇa ca kālalābhaṃ karoti 
yaś cāpi niṣpatet 
vakṣyamāṇam eva kriyāpadaṃ sa hīyate iti 
yad evoktam punar yas tv apadhāvati iti sa evārthaḥ yaś cāpi niṣpatet iti 
punarvacane prayojakam uktam 
atyantapaunaruktyaṃ mā bhūd iti kaścid viśeṣa āśrayitavyaḥ 
brūhīty uktaś ca na brūyād uktaṃ ca na vibhāvayet 
na ca pūrvāparaṃ vidyāt tasmād arthāt sa hīyate 
uktārtha eva śloko 'yaṃ ślokāntarair dṛśyate 
punarvacane ca prayojanam uktam bahukṛtvo 'pi pathyaṃ veditavyam iti 
akṣarārthas tv arthinā niḥśeṣite pūrvapakṣe prativādī brūhy asmin vastuni iti pṛṣṭo yadi na brūyāt punaḥ punaḥ pṛcchyamāno 'pi 
yo hi samyag uttarābhāvān mithyottaravāditvād amunaiva me parājayo bhavati tūṣṇībhūtasya tu me saṃśaya eva parājaye ity anayā buddhyā nottaraṃ dadāti so 'pi jīyate 
vakṣyati cātra kālāvacchedam na cet tripakṣāt prabrūyāt iti 
sadyo hy ākṛṣṭasya pūrvapakṣārthānavabodhād uttarāpratipatter yuktaṃ kālaharaṇam 
atra ca divasaiḥ pañcabhir daśabhir dvādaśabhir vā īṣad īṣad vadatas tripakṣasamāptiḥ na tv iyantaṃ kālaṃ tūṣṇībhāva eva 
yaś cāto 'dhikaḥ kālaḥ saṃsthito 'pi kaccit saṃvatsaraṃ pratīkṣetāpratibhāvāyām iti na yuktam ādartuṃ yato 'pratibhā yadi pratīkṣākāraṇam sā cet saṃvatsarād ūrdhvaṃ bhavatīti kim ity akāraṇam 
na caiṣa niyamaḥ kenacit prakāreṇāvagamyate 'pratibhāvataḥ saṃvatsareṇa pratibhā bhavatīti 
tasmāt tāvanty evāhāny upekṣā yuktā yāvadbhiḥ pūrvapakṣārthāvadhāraṇaṃ bhavaty uttaraṃ ca pratibhāti 
etac cāmukasya mandadhiyo 'py etāvan mātrair ahobhir bhavatīti nādhikaṃ kālam upekṣaṇīyam 
pūrvapākṣikasya tu tad ahar eva svārthaviniveśanaṃ yuktam 
yata idam eṣa me dhārayatīdaṃ vānena mamāpakṛtam iti niścitaṃ tasya bhavati 
svecchayā hy asau pravartate 
kevalaṃ tasmai svapakṣam āvedayate kim ity aniścitaḥ svārtho bhavati 
uttarapākṣikas tv aviditasaṃbandhas tadānīm eva rājapuruṣair ānīyamānaḥ katham iva svaparapakṣau niścinuyāt 
pakṣadvayanirūpaṇaṃ hi tad asya tadānīm evāpatati 
nānyathottarapākṣiko bhavati 
tasmāt pūrvapākṣikasya sādhye vastuni tadahaḥpūrvapakṣasamāptir dvidivasalābho vā 
ubhāv api caitau pakṣau smṛtyantaraparigṛhītau 
tathā hy āha
suniścitabalādhānaḥ pūrvapakṣī bhavet sadā 
daśāhaṃ dvādaśāhaṃ vā svapakṣaṃ pariśodhayet  iti 
tathedam aparam tato 'rthī lekhayet sadyaḥ pratijñātārthasādhanam 
yā tu saṃvatsaraparīkṣā sā mūlāsaṃbhavād apramāṇam 
na hi vyavahārasmṛtāv aṣṭakādivad vedamūlatā śakyate vaktum akāryarūpatvād arthasya 
pramāṇāntaraviṣayatve ca tadasaṃbhavaḥ pratipāditaḥ 
eṣāpi tripakṣopekṣā na sarvatra 
yat uktam
sāhasasteyapāruṣyago'bhiśāpātyaye striyām 
vivādayet sadya eva kālo 'nyatrecchayā smṛtaḥ  iti 
sāhasādau hi ciram upekṣyamāṇe 'param ārādhnuyāt 
ataḥ sadyo vivādo vidhīyate 
na cātrāsmṛtyādayo 'nuktahetavaḥ saṃbhavanti 
sāhasādikāraṇaṃ hi tadānīm eva rājānaṃ vedayet 
tīvrasaṃvegatā hi tatra bhavati 
vastrādyapahāreṇa tadupekṣāyāṃ rāgaśaṅkā bhavati 
sākṣiṇas tatra yadṛcchayā saṃnihitā api bhavanti 
te hi deśāntaraṃ gatā namajātyādibhir na vijñāyante 
tataḥ svābhāvikapramāṇābhāvaḥ 
kiṃ ca ṛṇādānādiṣu kadācid itaretaraṃ saṃdadhate 
na tatra rājño hastaprakṣepaḥ 
prāyeṇa ca saṃśuddhau nānusmṛtir upayujyate tadā kiyad dattam iti 
sāhasakārī tu rājñāvaśyaṃ nigrahītavya itareṇa saṃdhīyamāno 'pi 
tasmād ṛṇādiṣu kālaharaṇaṃ sāhasādiṣu sadya iti sthitam 
tad uktam
gahanatvād vivādānām asāmarthyāt smṛter api 
ṛṇādiṣu haret kālaṃ kāmaṃ tattvabubhutsayā 
yadā saṃkulaḥ pūrvapakṣo bhavati tadā gahanatvān na śakyate grahītum 
anākulo viluptakramo 'pi gṛhītaḥ prativacanakāle mahatvān na śakyate sarveṇa smartum iti smṛtyantarasyārthaḥ 
uktaṃ ca na vibhāvayet 
sādhyaṃ vastu nirdiśya na sādhayati sādhanasyābhāvāt vipakṣe vā bhāvāt 
na ca pūrvāparaṃ vidyāt 
uktam etat 
tasmād arthād vyavahāravastunaḥ sa hīyate parājito bhavatīty arthaḥ 
jñātāraḥ santi mety uktvā diśety ukto diśen na yaḥ 
dharmasthaḥ kāraṇair etair hīnaṃ tam iti nirdiśet 
jñātāraḥ sākṣiṇaḥ puruṣā mama santīty uktvā yadocyate kathyatām iti tadā tūṣṇīka āste  na tān deśanāmajātibhir viśeṣaṇaiḥ kathayati  tadā etaiḥ prayekaṃ pūrvam uktaiḥ kāraṇair iha hīno 'sau vyavahārād bhraṣṭa iti 
dharmastho dharmādhikaraṇasthaḥ prāḍvivāko nirdiśen niścitaṃ brūyāj jito 'yam iti 
yathaiva vipakṣabādhakapramāṇāvṛttyā parājaya evaṃ svapakṣasādhanābhāvād api 
abhāvaniścayaś ca punaḥ punar avasare 'nupanyāsāt kāraṇāntarasya cānupanyāse 'bhāvād iti 
jñātāra iti tṛnnantam eva 
tatredam iti dvitīyāntaṃ yujyate khalarthatṭnām iti ṣaṣṭhīniṣedhāt 
hīnaṃ tam iti dvitīyāntaḥ pāṭhaḥ 
itiśabdaḥ prakārārtho draṣṭavyaḥ 
ebhir uktaiḥ prakārair anyaiś caivaṃvidhair hīnaṃ tan nirdiśet 
yadā tu vākyārthaparāmarśaḥ tadā hīno 'sāv iti pāṭhaḥ 
vākyārthasya karmatvād dvitīyāyā abhāvaḥ 
ete parājayahetavaḥ 
na tv ākāreṅgitādivad vyabhicāriṇaḥ 
yo hi punaḥ punar vicārāvasare na saṃnidhīyate saṃnihito nottaraṃ prativakti tatra niścitam idaṃ bhavati nāsya jayahetur astīti 
yadi ca sarvadaivānuttaravādinaṃ na parājayed rājā tato vyavasthābhaṅga āpadyate 
paurvāparyānavabodhas tv iṅgitādivad draṣṭavyaḥ 
yaḥ sarvakālaṃ vāgmī pragalbhaṃ pratipattimāṃs tasyeṅgitādayo 'nyathābhavantaḥ parājayahetau pramāṇāntareṇāniścite 'pi liṅgadarśanasthānīyā upodbalakā bhavanti 
abhiyoktā na ced brūyād badhyo daṇḍyaś ca dharmataḥ 
na cet tripakṣāt prabrūyād dharmaṃ prati parājitaḥ 
abhiyoktā arthī rājñāntikaṃ kaṃcana puruṣam āhūya yadi vyavahārapadaṃ na kathayati tadā niṣprayojanād badhyo daṇḍyaś ca 
daṇḍabandhane daṇḍaparimāṇe ca guṇavattāṃ pratyarthina āhvānena ca hānim apekṣya kalpanīyāni 
atas tadahar evārthinā vivaditavyam 
pratyarthī tu na cet tripakṣād brūyād ity arthaḥ  tadā nāsau daṇḍyo bandhayitavyo vā 
kiṃ tarhīyatā kālenottare saty aparājita eva 
dharmaṃ prati 
dharmata evāyaṃ parājayo na chalam ity arthaḥ 
tripakṣād iti pātrādiṣu draṣṭavyas tenekārābhāvaḥ 
arthatattvam asya lokasyāsmābhiḥ prāṅ nirūpitam 
yo yāvan nihnuvītārthaṃ mithyā yāvati vā vadet 
tau nṛpeṇa hy adharmajñau dāpyau taddviguṇaṃ damam 
yena pañcasahasrāṇi dattānīti pramāṇāntarān niścitam  lekhyādau tu karaṇe daśa samāropitāni  pramāṇāntaraṃ saṃvatsarākhyam iti niścityedam apaśyat kevalena lekhyapramāṇena sarvatra pravartamānaḥ  chalavyavahārīti dviguṇaṃ daṇḍyaḥ 
yasya tu vismṛtyāpy anyathāpravṛttir āśaṅkyate tasya daśakaṃ śatam 
evam itarasyāpi 
na tu sarvāpahnave daśabhāga ekadeśāpahnave dviguṇam iti 
kiṃ tu śāṭhyād anyathāpratipadyamānau dviguṇaṃ daṇḍyau 
vismṛtidāridryābhyāṃ daṇḍam uttaram 
yo yāvantam artham apahnuvīta apajānīte 'dharmarṇaḥ  mithyā yāvati viparītaṃ dhanaṃ vaded uttarmarṇaḥ  tāvat tāv uttamarṇādhamarṇāv adharmajñau 
dviguṇaṃ damam 
tad ity apahnūyamānadhanaparāmarśaḥ 
yāvad apahnutaṃ tato dviguṇaṃ damo daṇḍaḥ 
adharmajñagrahaṇāc ca liṅgān niścitachalaviṣayo 'yaṃ daṇḍa ity uktam 
pṛṣṭo 'pavyayamānas tu kṛtāvastho dhanaiṣiṇā 
tryavaraiḥ sākṣibhir bhāvyo nṛpabrāhmaṇasaṃnidhau 
yaḥ kṛtāvastha āhūto 'bhiyukto gṛhītapratibhūś ca rājasakāśe prāḍvivākenānyair vā pṛcchyate kim asmai dhārayasi neti pṛṣṭhaḥ sann apavyayate 'pahnute 
dhanaiṣiṇā svadhanaṃ pūrvaprayuktam ātmanaḥ sādhayitum icchatā 
sākṣibhir bhāvyo vipratipannaḥ pratipādayitavyaḥ 
tryavaraiḥ 
traya avare yeṣāṃ tais tryavaraiḥ 
avaram apacayātiśayam āha 
yady atyantaṃ nyūnās tadā trayaḥ syuḥ 
anyathā tribhya ūrdhvam 
nṛpabrāhmaṇasaṃnidhāv iti 
nanu ca teṣām eva yair nyāyaḥ prārabdhas tatra tatsaṃnidhāna eva sākṣipraśnaḥ prāptaḥ 
kim anena nṛpabrāhmaṇasaṃnidhāv iti 
naivam 
pramāṇapuruṣapreṣaṇenāpi sākṣipraśna upapadyata iti 
sākṣāt praṣṭavya iti punarvacanam 
yādṛśā dhanibhiḥ kāryā vyavahāreṣu sākṣiṇaḥ 
tādṛśān saṃpravakṣyāmi yathā vācyam ṛtaṃ ca taiḥ 
sākṣilakṣaṇopanyāsaḥ ślokaḥ 
yādṛśāḥ sākṣiṇo yajjātīyā yadguṇayuktāś ca dhanibhir uttamarṇair vyavahāreṣu dhanaprayogādiṣu kartavyās tādṛśān vakṣyamāṇena kathayiṣyāmi 
yathā ca ṛtaṃ satyaṃ vācyaṃ vaktavyaṃ pṛṣṭaiḥ sadbhis taiḥ pūrvāhṇa ityādi tam api prakāraṃ vakṣyāmīti 
gṛhiṇaḥ putriṇo maulāḥ kṣatraviṭśūdrayonayḥ 
arthyuktāḥ sākṣyam arhanti na ye kecid anāpadi 
kṛtadāraparigrahā gṛhiṇaḥ 
gṛhaśabdo dāreṣu vartate 
te hi svakalatraparibhavabhayān na kūṭam ācaranti 
ātmani kecin nirapekṣā api bhavanti 
anyadeśāntaragamanenātmānaṃ rakṣayiṣyāma ihaiva ca kvacid guptā bhaviṣyāmo dhanaṃ mitraṃ vārjayāma ity anayā buddhyā anṛtam api vadanti 
kuṭumbinas tu svakuṭumbabhayāt kva vātmānaṃ na parirakṣiṣyāma iti dūraṃ kṛtvā kuṭumbasya sāpekṣatayā rājadaṇdabhayān nānyathā pravartante 
putriṇa iti 
putrasnehāt putriṇaḥ 
aputradāraś ca sākṣipraśnakāle sādvācāro 'pi kadācin na saṃnihito bhavati 
sa hi naikasmin deśe āsthānavān bhavati 
evaṃ maulā api vyākhyeyāḥ 
maulā jānapadās taddeśābhijanāḥ 
te hi svajanajñātimadhye pāpabhīrutayā na mithyā vadanti 
mūlaṃ pratiṣṭhā sā yeṣām asti te maulāḥ 
arthakathanam etat 
taddhitas tu bhāvārtha eva kartavyaḥ 
yo hi yatra bhavaḥ so 'pi tasyāstity aviruddham 
kṣatraviṭśūdrayonayaḥ 
na brāhmaṇaḥ 
sarvadā hy asyādhyayanādhyāpane vihite anvahaṃ vāgnihotrahomaḥ 
tatra dūrasthe rājani dharmoparodho 'sya mā bhūd ity asau na kartavyatayopādīyate 
yadṛcchayāvagatārthas tu sākṣyantarābhāve garīyasi kārye mukhyatamaḥ sa sākṣī 
tathā ca brūhīti brāhmaṇaṃ pṛcchet iti sākṣipraśno bhaviṣyati 
yoniśabdaḥ pratyekam abhisaṃbadhyate 
kṣatraṃ yonir utpattiḥ kāraṇam asyāsau kṣatrayoniḥ 
kṣatriyajātīya ity arthaḥ 
kṣatrād vā yonir janmāsyeti pañcamīti yogavibhāgāt samāso 'py uktaḥ 
arthinā yadoktaṃ bhavaty ete mama sākṣiṇaḥ tadā sākṣikarmaṇi yogyā bhavanti 
ye tu svayam āgatya sākṣyaṃ dadati na te sākṣiṇaḥ 
anāpadi 
āpat sākṣyantarābhāva iti kecit 
tad ayuktam 
visaṃvādakatvam asākṣitve kāraṇam 
tatsaṃvādakāntarābhāve nāpaiti 
na vayaṃ brūmaḥ  pratiṣiddhasākṣibhāvā vidyamānānṛtābhidhānahetavo 'rthasaṃbandyādayo vāsyām avasthāyāṃ pratiprasūyante  kiṃ tarhi yeṣāṃ kadācid āhūyamānānāṃ dharmavirodho bhavati śrotriyādīnāṃ teṣām avidyamāneṣv anyeṣv anubhūtārthānām idaṃ pratyanujñānaṃ na punar anṛtānām 
āptāḥ sarveṣu varṇeṣu kāryāḥ kāryeṣu sākṣiṇaḥ 
sarvadharmavido 'lubdhā viparītāṃs tu varjayet 
āptā avisaṃvādakā yathādṛṣṭārthavādinaḥ yeṣāṃ loko vipralambhakatvaṃ na saṃbhāvayati dharmānuṣṭhānaparā ye khyātāḥ 
sarvadharmavidaḥ śrautaṃ smārtam ācāranirūḍhaṃ ca sarvaṃ dharmam  iha narakaḥ phalam iha svarga ity evaṃ niravaśeṣam  jānanti te hy anṛtābhidhāne narakaṃ paśyanto bibhyati 
alubdhā udārasatvā na svalpaṃ dhanaṃ bahu manyante 
ekaikasya samastāni darvāṇi viśeṣaṇāni sākṣikriyāyāṃ guṇabhūtatvād guṇe ca sāhityasya vivakṣitatvāt 
sarveṣu varṇeṣv iti 
sarvakāryeṣu na jātiniyamo 'stīty uktaṃ bhavati 
yat punar jātivyavasthāvacanaṃ tad upariṣṭād vakṣyāmaḥ 
tad etad uktaṃ bhavati 
sarvaiḥ kāryibhiḥ sarve varṇā yathāsaṃbhavaṃ sākṣiṇaḥ kartavyāḥ 
kāryeṣu ṛṇādānādiṣu 
yathoktalakṣaṇāt viparītāṃs tu varjayet 
yady api viśiṣṭeṣv abhihiteṣu tadviparītānāṃ prasaṅga eva nāsti tathāpi laukiko 'yaṃ paryudāsaḥ 
prāyeṇa hi laukikā anyaṃ vidhāyānyaṃ tadviparītaṃ niṣedhayanti 
tathā ca bhavanti vaktāraḥ  kriyā hi dravyaṃ vinayati nādravyam iti 
kiṃ cāvisaṃvādakatvam iha pradhānaṃ sākṣilakṣaṇaṃ tac ca na vidhimukhena śakyāvasānam kiṃ tu visaṃvādakaraṇābhāvamukhena 
na hy avisaṃvādakatvaṃ pratyakṣadṛśyam 
tad dhi yathārthābhidhānam 
śrotragrāhye ca vastuni kutaḥ pratyakṣo yathārthaniścayaḥ 
pratyakṣatve hi naiva sākṣyavagamo 'nviṣyate 
na ca sarvatra parokṣe vastuni śabdāvagamye pramāṇāntarasaṃvādasaṃbhavaḥ 
tasmād yāni bhūyastvena mithyābhidhānakaraṇatayā dṛṣṭāni tadabhāvaniścayenāvisaṃvādakatvam anumīyate 
atas tatpradarśanārtho 'yam upakramo viparītāṃs tu varjayed iti 
nārthasaṃbandhino nāptā na sahāyā na vairiṇaḥ 
na dṛṣṭadoṣāḥ kartavyā na vyādhyārtā na dūṣitāḥ 
tānīmāni saṃbhāvyamānamithyābhidhānakaraṇatvena paṭhyante 
tatra arthasaṃbandhina uttamarṇādhamarṇādyāḥ 
uttamarṇā hy adhamarṇavacanena parājīyamānās tadānīm eva roṣāveśavaśitaḥ stambhayanti dhanaṃ prayādatum adhamarṇam 
ato 'sau saṃnihitadhanikacittam anuvartamānaḥ tadanuguṇaṃ vaktuṃ śaknoti 
tasmād asau na sākṣī 
uttamarṇo 'pi nirdhane 'dhamarṇe vyavahārajayāc ca dhanaprāptau mahyam ayaṃ pratidāsyatīty anayā buddhyā kadācit tatpakṣānuguṇaṃ vaktīti so 'py asākṣī 
atha vārthaḥ prayojanaṃ yasya sākṣiṇo vivādibhyāṃ kiṃcit prayojanaṃ sādhyam tena vā tayoḥ sa upakāragandhān na sākṣī 
yo vā vyavahāragatenārthena samānaphalaḥ 
ity evaṃprakārārthasaṃbandhinaḥ 
āptā mitrabāndhavatayā kāryābhyantarāḥ pitṛvyamātulādayaḥ 
sahāyāḥ pratibhūprabhṛtayo 
vairiṇaḥ prasiddhāḥ 
dṛṣṭadoṣā anyatra kṛtakauṭasākṣyāḥ 
anyad vā pratiṣiddham ācaritavantaḥ 
vyādhyārtā rogapīḍitāḥ 
na punar īṣadrogiṇa ity ārtagrahaṇam 
pīḍitasya hi krodhavismṛtyādayo mithyāvacane saṃbhāvyante 
dūṣitāḥ pātakino 'bhyastopapātakāś ca 
dṛṣṭadoṣagrahaṇaṃ tu teṣām eva kṛtanigrahāṇāṃ parigrahārtham 
te hi rājabhir dhṛtadaṇḍagrāhitavinayatvān na saṃprati dūṣītā bhavanti 
na sākṣī nṛpatiḥ kāryo na kārukakuśīlavau 
na śrotriyo na liṅgastho na saṅgebhyo vinirgataḥ 
tvaṃ me sākṣī bhaviṣyasīti vyavahārakṛtā dhanavisargādikāle sākṣitve nṛpatir nādhyeṣitavyaḥ 
tasya hi sakṣyaṃ dadataḥ pakṣapātam āśaṅkeran 
prabhutvād vā dadato 'nyatarasya kāryanāśaḥ 
na ca sākṣidharmeṇa praṣṭuṃ yujyate 
taddeśavāsī ca yady api lekhādinā saṃvadayet tathāpi sākṣidharmaṃ sarvaṃ na kuryād iti tadeśavāsino rājñaḥ sākṣikaraṇapratiṣedhaḥ 
kārukādīnāṃ svakāryoparodhaśaṅkayā 
saṃgatyā ca te jīvanti 
svabhāvaś caiṣa jānapadānāṃ yat svayaṃ niścitavanto 'pi jīvāmahe vayam iti jitāḥ sākṣikādibhyo ruṣyanti 
tataś ca sārvalaukikī saṃgatiḥ kārukādīnām ucchidyate 
kiṃ ca prakṛtiparilaghutvāt teṣāṃ vṛtteś calayitum api śakyante 
tathā ca pakṣapātaṃ bhajeran 
śrotriyasya tu sākṣitve kartavyatā pratiṣidhyate rājavan na punar apratyayitatayā 
na hi śrotriyatvaṃ prāmāṇyaṃ vihanti janayaty eva viśeṣataḥ 
na hi śrotriyatvaṃ visaṃvādahetutayopalabdham 
evam uttaratrāpi 
kārukāḥ śilpopajīvinaḥ sūpakārāyaskārādayaḥ 
kuśīlavāḥ naṭanartakagāyanādyāḥ 
śrotriyo vedapāṭhakaḥ 
yas tv adhyayanatatparaḥ sa iha gṛhyate 
atha vā śrotriyatvaṃ karmānuṣṭhānopalakṣaṇārtham 
tenānuṣṭhānaparasya tadvirodhatayā pratiṣedhaḥ 
liṅgastho brahmacārī 
parivrājakapākhaṇḍaliṅgadhāriṇas tu kuśāstravartitvād evāprāptāḥ 
saṅgebhyo vinirgatā vedasaṃnyāsino gṛhasthāḥ 
saṅgaḥ abhyāsato viṣayopabhogaḥ dṛṣṭārthakarmārambho vā 
nādhyadhīno na vaktavyo na dasyur na vikarmakṛt 
na vṛddho na śuśur naiko nāntyo na vikalendriyaḥ 
adhyadhīnaśabdo 'tyantaparatantragarbhadāsādau rūḍhyā vartate 
anye tu tulyasaṃhitatvād adhyādhīnaḥ iti paṭhanti 
adhyādhīno bandhakīkṛtaḥ 
vaktavyo 'nuśāsyaḥ śiṣyaputrādiḥ ācāryādhīnatvāt 
atha vā kuṣṭhādinā kutsitakāyaḥ 
dasyuḥ bhṛtidāsaḥ vaitanikaḥ sa hy upādāsayati karmāṇīti nairukte niruktaḥ 
tasya ca divasabhṛtatvān nātyantapāratantryam astīti pṛthag upadeśaḥ kriyate 
karmajīvanatvāpattau tathāvidhānāṃ jīvikocchedaḥ laghuvṛttitvāc ca lobhādisaṃbhavenāpratyayitatāpi 
caurasya tu śabdāntaropādānān na dasyugrahaṇena grahaṇam 
kaṭhiṇahṛdayo vā dasyuḥ krūraceṣṭaḥ 
vikarmakṛc chāstraviruddhaṃ yaḥ karma karoti 
yathā brāhmaṇaḥ kṣatriyavṛttiṃ vaiśyo vetyādi 
vṛddho vayaḥpariṇāmād asaṃsmṛtiḥ 
śiśur bālo 'prāptavyavahāraḥ 
ekaḥ tryavaragrahaṇenaikasyāprāpteḥ pratiṣedho dvayoḥ kasyāṃcid avasthāyām abhyanujñānārthaḥ yathā trihastācāropatre 
yady api tatra tṛtīyalekhako na bhavati tathāpi lekhanamātrasya vyāpāro na sākṣitva iti kasyacid iyam āśaṅkā syāt 
antyo barbaracaṇḍālādiḥ svavargād anyatra 
śūdrayonitvena prāptasya pratiṣedhaḥ 
vikalendriyo 'ndhabadhirādiḥ śarīrapīḍayopalabdhir vikalatvāc ca 
nārto na matto nonmatto na kṣuttṛṣṇopapīḍitaḥ 
na śramārto na kāmārto na kruddho nāpi taskaraḥ 
ārto bandhudhanādināśena 
matto madyamadakṣībaḥ 
apasmāragṛhīta unmattaḥ piśācakī 
kṣuttṛṣṇopapīḍito bubhukṣāpipāsābhyāṃ vyathitaḥ 
śramaḥ kāyaceṣṭādhikyena dūrādhvagamanayuddhādinotpannas tenārtaḥ pīḍitaḥ 
kāmaḥ strīsaṅgābhilāṣas tenārto vipralaṃbho 'tyantasaṃyogo dvāv api tāvat pratyayau cittopaplavāt tatsādhane ca vipralaṃbhāśaṅkayā ca 
kruddho 'nyasminn api bahutarakrodhaḥ 
sa hi krodhena vyāptacittatvān na yāvad anubhavati nāpy anubhūtaṃ smarati 
taskaraś cauraḥ 
yady apy asau vikarmakṛt tathāpi bhedopādānād gobalīvardanyāyo draṣṭavyaḥ 
strīṇāṃ sākṣyaṃ striyaḥ kuryur dvijānāṃ sadṛśā dvijāḥ 
śūdrāś ca santaḥ śūdrāṇām antyānām antyayonayaḥ 
yatra pumāṃsāv arthipratyarthinau tatra strīṇāṃ sākṣyaṃ nāsti 
yatra tu striyā saha puṃsaḥ kāryaṃ strīṇām eva cetaretaraṃ svalpam tatra bhavanty eva striyaḥ sākṣiṇyaḥ 
na cāyaṃ niyamaḥ strīṇāṃ striya eva sākṣyaṃ kuryur na pumāṃsaḥ 
kevalaṃ puṃviṣaye vyavahāre kvacid eva strīṇāṃ sākṣyaṃ yato asthiratvāt iti hetur upāttaḥ 
bhavanti kāścana striyo brahmavādinya iva satyavādinyaḥ sthirabuddhayaś ca 
dvijānāṃ sadṛśā dvijāḥ 
yaḥ pramāṇataro dvijaḥ sa visadṛśaṃ śaṅkyamānapramāṇabhāvam api diśan sākṣye na śraddheyavacano bhavati 
yatas tathābhūtena pramāṇabhūta eva draṣṭavyaḥ 
sa hi tasya sadṛśaḥ 
sadṛśānāṃ hi samānadeśasthānam itaretarakāryajñatvaṃ ca saṃbhāvyate 
itarasya tu tatpradeśasaṃnidhir yatnena sādhyaḥ 
sadṛśayos tv aucityāt siddha eva 
evaṃ hīnasya hīnaguṇo 'pi sadṛśād grahītavyaḥ 
na tūtkṛṣṭaguṇo na grahītavyaḥ 
sādṛśyaṃ jātyā śilpādinā vā guṇena kriyayā vā śrutādhyayanādikayā samānaśīlatayā ca 
etac ca nātimahati kārye draṣṭavyam 
na hi hīnaguṇeṣu prayayitatā niścīyate 
antyānāṃ caṇḍālaśvapacādīnāṃ tādṛśā evāntyayonayaḥ 
ante bhavā antyāḥ 
sā yonir utpattikāraṇaṃ yeṣāṃ iti vigrahaḥ 
pradarśanaṃ caitat 
ye samānā jātiśilpaśīlādibhis teṣām ihānuktānām api vaṇikkārukuśīlavādīnām hetoḥ samānatvāt 
anubhāvī tu yaḥ kaścit kuryāt sākṣyaṃ vivādinām 
antarveśmany araṇye vā śarīrasyāpi cātyaye 
antarveśmani yat kāryam atarkitopanataṃ vāgdaṇḍapāruṣyasaṃgrahasteyasāhasādirūpam araṇye vā tādṛśam eva śarīre ca pīḍyamāne tatkāle dasyubhir anyair vā yataḥ kutaścid gṛhītam yo vā dhananimittaṃ pratibhūtvena sthāpitaḥ na ca sākṣiṇo labyante na vā tāvatkālaṃ pratipālayanti rahasi cokto vārtham ādadate aprakāśam  tādṛśe viṣaye yaḥ kaścid anubhāvī sa sākṣitvena grahītavyaḥ 
anubhāvī sākṣād draṣṭā 
yaḥ kaścid iti na jātiniyamaḥ sadṛśaṃ ca tadā nāstīty āha 
antarveśmanīti viralajanopalakṣaṇārtham 
tena śūnyadevatāyatanādīny api viralajanāni gṛhyante 
tathā cāraṇyagrahaṇam asyaivārthasya pradarśanārtham 
anye tu śarīrasyāpi cātyaya ity anyathā vyākhyānayanti 
kāryaśarīrasyātipāte yaḥ kaścit sākṣī 
yat kāryam anuṣṭhīyamānam atipataty uttarakālam aśakyānuṣṭhānaṃ tatra sākṣiṇāṃ jātiliṅgavayaḥsādṛśyakasaṃbandhābhāvādiniyamo nāsti 
etad evottareṇa darśayati 
striyāpy asaṃbhave karyaṃ bāleṇa sthavireṇa vā 
śiṣyeṇa bandhunā vāpi dāsena bhṛtakena vā 
striyeti liṅgavyatyaya uktaḥ 
bālena sthavireṇa veti vayovyatyayaḥ 
śiṣyeṇetyādinā saṃbandhinaḥ pratiprasavaḥ 
etac ca pradarśanam evaṃvidhānāṃ niyamānāṃ vyabhicārāya 
tena jātisādṛśye 'pi nādriyete 
suhṛdvairidṛṣṭadoṣādayas tu neṣyante 
yeṣāṃ kiṃcid asatyābhidhānakaraṇatvaṃ dṛṣṭaṃ nāpi vyāpakaṃ te na pratisūyante 
yeṣāṃ tu bahuvyāpakaṃ kvacid eva guṇātiśayaṃ ceti vyabhicaret tataḥ kvacid eva tatsākṣiṇaḥ 
uktaṃ ca 
ekaḥ sahasrāl labhyeta na sauhārdān na śātravāt 
nārthasaṃbandhato vāpi puruṣo 'nṛtam ācaret  iti 
asaṃbhave 'nyeṣāṃ sākṣiṇāṃ striyāpi kāryam 
kim 
sākṣyam iti pūrvaślokād anuṣajyate 
śiṣyeṇeti maukhasrauvasaṃbandhapradarśanārtham etat 
bandhuneti ahāryotpattikāyaunasaṃbandhapratiprasavaḥ 
saty api saṃbandhatve yo nātipratyāsannaḥ sa gṛhyate 
tena bhrātṛvyamātulaśvaśuryādayo na sākṣiṇaḥ 
tathāvidhe hi bandhuśabdo rūḍhaḥ 
dāseneti svasvāmisaṃbandha upalakṣyate 
na svāmy upādhyāyo yājakaś ca sarvaṃvidhe viṣaye sākṣiṇaḥ 
dāso garbhadāsaḥ 
bhṛtako vaitanikaḥ 
nanu cāsāmarthyād bālādayaḥ sākṣitve nirastāḥ 
na hy ete sākṣyam avadhārayituṃ śaknuvanti buddher asthairyāt paripākādibhir doṣais tad āpadi pratiprasūyamānasamañjasam iti na hy āpadi śaktir asyāvirbhavati 
yo hi brūyāt na vā navaudanaḥ paktavyaḥ saty agnau tu paktavyaḥ iti tādṛg etat syāt 
naiṣa doṣaḥ 
evam artham evottaraśloka ārabhyate 
bālavṛddhāturāṇāṃ ca sākṣyeṣu vadatāṃ mṛṣā 
jānīyād asthirāṃ vācam utsiktamanasāṃ tathā 
ayam asyārthaḥ 
nehātyantāprāptanibaddhabhrāntabuddhayo bālādayo gṛhyante yenārabhyo 'rtha upadiṣṭaḥ syāt 
kiṃ tu ye śaknuvanty avadhārayituṃ na cātisthiracetasas tebhyaḥ anujñāyante 
teṣāṃ vacanam anumānena parīkṣyam 
yadi saṃbaddhaṃ vadanti na ca khalanti na śaṅkyamānadoṣeṇa kenacit saṃgatās tataḥ pramāṇaṃ 
tad āha teṣāṃ mṛṣā vadatām asthirāṃ vācaṃ jānīyāt 
etad uktaṃ bhavati 
vāco 'sthairyeṇa mṛṣātvaṃ niścinuyāt 
tatra vāco 'sthairyaṃ padānām itaretaram asaṃgatiḥ asphuṭāparipūrṇākṣaratvaṃ ca 
etac ca bālādīnām avasthopalakṣaṇārtham 
ye ca vayasā vyādhinā vāpy avasthām iyatīṃ gatā yad anyad vivakṣanto 'nyad uccārayanti tac cāvyaktaṃ na te sākṣiṇaḥ 
etat pratyakṣavedyam asākṣitvakāraṇam 
anyat tu rāgadveṣadhanalobhādisādhāraṇam anumānataḥ parīkṣyam 
tac coktam eva 
utsiktacetasaḥ prakṛtyaivopaplutā adhīradhiyaḥ 
sāhaseṣu ca sarveṣu steyasaṃgrahaṇeṣu ca 
vāgdaṇḍayoś ca pāruṣye na parīkṣeta sākṣiṇaḥ 
saho balam tad āśritya yat kriyate tat sāhasam 
rājavāllbhyena mahāpakṣatayā svaśarīrabalena balavadāśrayeṇa vā yad akāryakaraṇaṃ tat sāhasam yathā vastrapāṭanāgnidāhakeśachedādi 
anyat prasiddham 
atra sākṣiṇo na parīkṣyāḥ 
gṛhiṇaḥ putriṇaḥ ity evamādirūpaparīkṣātra pratiṣidhyate 
yā tu vyabhicārahetutayā śaṅkyate rāgadveṣadhanalobhādirūpā sā kartavyaiva 
dṛṣṭamūlatvād asyāḥ smṛter ity uktam 
bahutvaṃ parigṛhṇīyāt sākṣidvaidhe narādhipaḥ 
sameṣu tu guṇotkṛṣṭān guṇidvaidhe dvijottamān 
yatra bhūmibhāgādau vipratipattir dvābhyāṃ ca bhogasādhanaṃ sākṣiṇo nirdiṣṭāḥ 
te a kecid arthino bhogam āhur apare pratyarthinaḥ 
tatra bahūnāṃ vacanaṃ grāhyam 
samasaṃkhyeṣu tu ye guṇair utkṛṣṭā bahuguṇā ity arthaḥ 
ekena vā guṇena dṛṣṭapuruṣārthopakāriṇā sātiśayena yuktāḥ 
guṇavatāṃ samaguṇānāṃ bhede jātir ādartavyā 
sarvasāmye śapathaḥ 
anyad vā tatsamānam 
bahutvaṃ parigṛhṇīyāt 
bahūnāṃ vacanaṃ pramāṇīkuryāt 
dvaidhaṃ parasparaviruddhārthābhidhānam 
samakṣadarśanāt sākṣyaṃ śravaṇāc caiva sidhyati 
tatra satyaṃ bruvan sākṣī dharmārthābhyāṃ na hīyate 
nanu ca anubhāvī tu yaḥ kaścit ity anenoktam evaitat kathaṃ cānyathāsiddhir āśaṅkyate yenedam ucyate darśanaśravaṇābhyāṃ sākṣyasiddhir iti 
atrocyate 
sākṣī vyavahariṣyatā kartavyaḥ tvaṃ me sākṣī bhaviṣyasi ity uktam 
tatra ya evam anuktaḥ sa na prāpnoti 
evam artham idam ucyate 
yas tatre saṃnihitaḥ kathaṃcid anubhavitā tvaṃ smartum arhasy avayor amum artham ity evam anukte 'pi bhavaty eva sākṣī 
samakṣadarśanāt sākṣād anubhāvāc chravaṇāc ca 
samakṣaśabdānuṣaṅgaḥ kartavyaḥ 
yat kutaścid ekena śrūyate tato 'nyena tat paraṃparāśrutaṃ tena paraṃparāśrāvī na sākṣī 
yathaitenedam akāryaṃ kṛtam idam asmai vā dhārayatīti lokaprasiddhyāgatam na tu pramāṇataḥ 
tatra samakṣadarśanaṃ sākṣād anubhavanam arthaviṣayam ṛṇaprayogadaṇḍapāruṣyādi sākṣād dṛṣṭaṃ cakṣurvyāpāreṇa vākpāruṣyaṃ tathedam asmān mayā gṛhītam ity evamādiviṣayaṃ śabdaśravaṇam 
yady api dṛśir upalabdhimātravacanaḥ tathāpi vṛttānurodhitayā śrotrajñānaṃ śravaṇaṃ bhedenopāttam 
etāvac cātra vivakṣitam 
praṃāṇato yenānubhūtaṃ sa sākṣī 
samakṣaśabdagrahaṇaṃ pramāṇamātropalakṣaṇārtham 
tenānumānādināpy anubhūtam anubhūtam eva 
ata āptāgamāc chrutam apratyakṣam api pramāṇam 
uttaras tu ślokārdho 'nuvāda eva satyavacanasya vihitatvāt asatyavādino dharmārthahāneś ca pramāṇāntarāvagatatvāt 
sākṣī dṛṣṭaśrutād anyad vibruvann āryasaṃsadi 
avāṅ narakam abhyeti pretya svargāc ca hīyate 
asatyābhidhāne sākṣiṇāṃ phaladarśanārtham idam 
dṛṣṭaśrutaśabda upalabdhiparyāya ity uktam 
tasmād anyad anupalabdham 
tac ced bravīti 
āryāḥ sabhyāḥ samyakkāriṇaḥ 
teṣāṃ saṃsadi sabhāyām avāṅ adhomukhaḥ narakaṃ yāmaṃ yātanāsthānaṃ gacchati 
pretya mṛtvā svargāc ca hīyate bhraśyati 
yad apy anena svargārohaṇikaṃ karma kṛtaṃ tad api kauṭasākṣyapāpasya gurutvāt pratibadhyate 
na tu svargasya karmaṇaḥ pāpenānyena nāśaḥ 
svaphalavidhitvāt karmaṇām anyatra prāyaścittebhyaḥ 
yatrānibaddho 'pīkṣeta śṛṇuyād vāpi kiṃcana 
dṛṣṭas tatrāpi tad brūyād yathādṛṣṭaṃ yathāśrutam 
nanu coktaṃ samakṣadarśanāt ity atra yathākathaṃcidanubhūtavato 'niyuktasyāpi sākṣyam astīti 
tatra kim anena yatrānibaddho 'pi iti 
ko vā viśeṣaḥ 
ucyate 
lekhyārūḍhasya vyāpāraviśeṣādyuktaṃ sākṣitvaṃ na punar anārūḍhasya 
ārohaṇasyānarthakyaprasaṅgād ubhayoḥ sākṣitve 
ata etām āśaṅkām apanetum idam ucyate 
pūrvas tu śloko yatrānukāḥ sākṣiṇaḥ 
ayaṃ tu yatra sasākṣikaṃ lekhyam 
anibaddho lekyam anārūḍho 'pīty arthaḥ 
īkṣaṇaśravaṇe vyākhyāte 
śeṣaṃ subodham 
eko lubdhas tv asākṣī syād bahvyaḥ śucyo 'pi na striyaḥ 
strībuddher asthiratvāt tu doṣaiś cānye 'pi ye vṛtāḥ 
ekasya punaḥ pratiṣedho lobhādirahitasya pratiprasavārthaḥ 
tena satyavāditayā niścita eko 'pi sākṣī bhavaty eva 
striyas tu na kathaṃcit sākṣyam arhanty alpā vā bahvyo vā 
śucyo 'pīti guṇavatyo 'pīty arthaḥ 
atra hetuḥ strībuddher asthiratvād iti 
prakṛtir eṣā strīṇāṃ yad buddheś cāpalam 
guṇās tu yatnopārjitā api pramādālasyādinā vyapayanty ataḥ svābhāvikam asthairyaṃ tiṣṭhed eva 
yathāmayāvino ghṛtādinotpanne 'py agneḥ sthairye svalpenāpi pramāde punaḥ sahajāmayāvitānuvṛttiḥ 
ato 'nayā śaṅkayā guṇavatīṣv api tāsu nāśvāsaḥ 
yat tu striyāpy asaṃbhave kāryam iti tad yatra tatkṣaṇād eva pṛcchyante 
yatreyam āśaṅkā na bhavati kenacid āsāṃ saṃcalitaṃ mana iti 
yatra tu kālavyavadhānaṃ tatra jīyamānena kadācid anukūlyante iti na kvacit sākṣinyaḥ 
doṣaiś cānye 'pi ye vṛtāḥ 
rogādibhir doṣair ye strībhyo 'nye 'pi puruṣā vṛtā ākrāntā bhūyiṣṭhadoṣā ity arthaḥ 
ke punar amī doṣā nāma 
uktaṃ ca 
rāgādayaḥ śāstrapratiṣiddhāḥ śaṅkyamānavyabhicārahetubhāvāḥ 
yady api kevalena svaśabdenaivoktā doṣāḥ tathāpy anuktaparigrahārtham idam apunaruktam 
sāmānyaviśeṣābhidhānaṃ hi sarvatra granthakārā anumanyante 
anye tv akārapraśleṣeṇa alubdho 'py eko na sākṣī kiṃ punar lubdha ity evam ācakṣate 
tathā ca dvayor abhyanujñānaṃ bhavati 
śucya itīkāro durlabho voto guṇavacanāt iti vidhānāt 
kṛdikārāt iti kecit samarthayante 
svabhāvenaiva yad brūyus tad grāhyaṃ vyāvahārikam 
ato yad anyad vibrūyur dharmārthaṃ tad apārthakam 
sākṣiṇo yat svabhāvena vyāvahārikaṃ bruvanti tad grāhyam 
yat tu svabhāvād vicalitāruṇayā dharmabuddhyā dharmārthaṃ brūyus tad apārthakam agrāhyam ity arthaḥ 
yadyathādṛṣṭasyārthasya vacanaṃ tat svabhāvataḥ 
yat tv anyathā mā bhūd asya tapasvino madvacanena bādhaḥ ity anayā buddhyā tad apārthakam 
yathā kenacid āveditaṃ bhavati anenāha mākruṣṭaḥ iti 
tatra pareṇāpahnutam 
sākṣiṇa āhuḥ satyam ākruṣṭaḥ narmaṇā na tu roṣeṇa iti 
tatrākṛuṣṭa ity etat sākṣiṇāṃ vaco grāhyam 
narmeṇety etad uttaravādinānuktatvād apṛṣṭam uktam api na grāhyam 
vyāvahārikaṃ vyavahāragatam 
apagataprayojanam apārthakam 
anye vyācakṣate 
yad apragalbhādibhiḥ skhalitapadam udāharanti na tāvatā tad anādeyaṃ kiṃ tu svabhāva eṣām upalakṣitavyo 'numānena kim amī aprāgalbhyāt skhalanti utāsatyābhidhāyitayeti 
tat tu prāg uktam 
na cākṣarārtha ity upekṣyam 
sabhāntaḥ sākṣiṇaḥ prāptān arthipratyarthisaṃnidhau 
prāḍvivāko 'nuyuñjīta vidhinānena sāntvayan 
sabhāyām antaḥ sabhāntaḥ 
śauṇḍāditvāt samāsaḥ 
vyavahāradeśagatā ubhayor arthipratyarthinoḥ saṃnidhāne 'nuyoktavyā vakṣyamāṇena vidhinā 
sāntvayan aparuṣaṃ bruvan 
pāruṣyeṇa hi prāḍvivākād bibhyato 'prakṛtisthā na sarvaṃ smareyuḥ saṃskārabhraṃśahetutvād bhayasya 
prāḍvivāko rājñā vyavahāradarśanādhikṛto rūḍhyocyate 
yady apy avayavārtho rājany api saṃbhavati pṛcchati vivinaktīti tathāpi bhedena prayogadarśanam amātyaḥ prāḍvivāko vā yaḥ kuryāt kāryam anyathā iti 
pṛcchatīti prāṭ kvibvacipracchiśridruśrupruvāṃ dīrgho 'saṃprasāraṇaṃ ca iti prāṭ 
viśeṣeṇa dharmasaṃkaṭeṣu vivektīti vivāṭaḥ 
kṛtyalyuṭo bahulam iti 
kartari ghañ 
cajoḥ ku ghiṇṇyatoḥ iti kutvam 
prāṭ cāsau vivākaś ca prāḍvivākaḥ 
yad dvayor anayor vettha kārye 'smiṃś ceṣṭitaṃ mithaḥ 
tad brūta sarvaṃ satyena yuṣmākaṃ hy atra sākṣitā 
yaj jānītha asmin vyavahāravastuni anayor mithaḥ pratyakṣaṃ rahasi vā ceṣṭitaṃ vṛttaṃ tat sarvaṃ satyena tathyena brūta kathayata 
yuṣmākaṃ hy atra sākṣitā bhavatām atra prāmāṇyam 
yuṣmadvacanādhīne satyānṛte 
ity anena protsāhyante 
sākṣibhūtā asmin kārya iti sāmānyanirdeśe 'py akhilavastuśrāvaṇaṃ sāmarthyād draṣṭavyam 
na hy aśrutaviśeṣāḥ praśnaviṣayaṃ veditum arhantīti 
satyaṃ sākṣye bruvan sākṣī lokān prāpnoty aninditān 
iha cānuttamāṃ kīrtiṃ vāg eṣā brahmapūjitā 
itaḥ prabhṛti satyavacanārthaḥ sākṣiṇām anuyogavidhiḥ 
satyaṃ vadan lokān svargādilakṣaṇān aninditān agarhitān abhipretaphalabhogahetūn labhate sākṣī 
jātivacano vā lokaśabdaḥ 
śubhe janmani jāyata ity arthaḥ 
asmiṃś ca janmani kīrtiḥ khyātir anuttamā yasyā anyad uttamaṃ prakṛṣṭaṃ nāsti tāṃ labhate 
sādhuvādo janenāsmai dīyate 
yasmād eṣā ca vāk satyā sarasvatī brahmaṇā prajāpatinā pūjitā 
sākṣye 'nṛtaṃ vadan pāśair badhyate vāruṇair bhṛśam 
vivaśaḥ śatam ājātīs tasmāt sākṣyaṃ vaded ṛtam 
pūrveṇa dṛṣṭādṛṣṭaśubhāśubhapradarśanena satyavacane sākṣiṇaḥ protsāhitāḥ 
anena viparītābhidhāne duḥkhotpattidarśanam 
satyavacanārtham evaitat 
sākṣiṇaḥ karma sākṣyam 
tatrāsatyaṃ bruvāṇo vāruṇaiḥ pāśair badhyate pīḍyate 
bhṛśam atyartham 
vivaśaḥ paratantrīkṛtaḥ sarvaceṣṭāsu vākcakṣurgatāsv api 
śataṃ yāvaj janmani vāruṇāḥ pāśā ghorāḥ sarparajjavo jalodarāṇi vā 
etaddoṣaparihārārthaṃ satyaṃ vaded iti vidhiḥ 
ājātīr iti nāyaṃ maryādābhividhyor āṅ 
tathā sati pañcamī syāt 
tasmād upasargo 'yam anarthakaḥ pralambata itivat 
dvitīyā ceyaṃ āvṛttiś cātra gamyate 
śataṃ janmāny āvartate udaragṛhītaḥ 
satyena pūyate sākṣī dharmaḥ satyena vardhate 
tasmāt satyaṃ hi vaktavyaṃ sarvavarṇeṣu sākṣibhiḥ 
pūyate śuddhyaty anyasmād api pāpān mucyata iti yāvat 
śeṣaṃ gatārtham 
ātmaiva hy ātmanaḥ sākṣī gatir ātmā tathātmanaḥ 
māvamaṃsthāḥ svam ātmānaṃ nṛṇāṃ sākṣiṇam uttamam 
eṣa evārtho vispaṣṭīkriyate uttareṇa ślokena 
manyante vai pāpakṛto na kaścit paśyatīti naḥ 
tāṃs tu devāḥ prapaśyanti svasyaivāntarapūruṣaḥ 
naśabdo vyavahitaḥ 
pāpakṛtaḥ kūṭādikāriṇa evaṃ jānate 
na kaścid asmān paśyatīti 
itikāreṇa manyater vākyārthaḥ karmeti pratipādyate 
na naḥ kaścit paśyatīty eṣa vākyārthaḥ 
tāṃs tu devā vakṣyamāṇāḥ paśyanti 
svasyāntarātmā 
tad uktam ātmāiva hy ātmanaḥ sākṣī iti 
nanu kaḥ punar ayaṃ pāpacārī tasya ca ko 'nyo draṣṭā 
yāvatātmaiva kartā śubhāśubhānāṃ cāntarapuruṣo draṣṭeti 
satyam 
tasyaiva devatātvam adhyāropya bhedena karmakartṛvyapadeśo 'nṛtanivṛttyarthaḥ 
devatārūpaṃ tvaṃ jānīṣe 
tāttvikam ātmīyam āntaraṃ rūpaṃ śārīram tathā bāhyam anātmīyam asāram etadupabhogārthaṃ mā duṣkṛtaṃ kārṣīr iti protsāhyate 
ato māvamaṃsthāḥ svam ātmānam māvajñāsīr nṛṇāṃ sākṣiṇam anuttamam 
anyo hi sākṣī asminn eva loke ayaṃ tu mṛtasyāpi sākṣyaṃ dadāti 
tasmād etasmād bhetavyam 
asatyavādī kadācin manyate ātmāntaraṃ pratipannasya kim eṣa me draṣṭāpi kariṣyati iti 
tan na 
gatir ātmā tathātmanaḥ 
ātmānam antareṇānyā gatir nāsti 
na hi dvāv ātmānāv ekasya bhavataḥ 
anye tu manyante paramātmā sākṣī saṃsāryātmāno niyojyā iti bhedaḥ 
ke punas te devā rahasy api pracchannaṃ pāpam ācarantaṃ ye paśyanti ata āha 
dyaur bhūmir āpo hṛdayaṃ candrārkāgniyamānilāḥ 
rātriḥ saṃdhye ca dharmaś ca vṛttajñāḥ sarvadehinām 
hṛdayaśabdena hṛdayāyatano liṅgapuruṣa ucyate 
divādīnāṃ draṣṭṛtvam acetaneṣu caitanyam āropyate 
darśanāntare tu mahābhūtāni devatātmatayā cetanāny eva 
tathā ca pṛthivī bhārāvataraṇāya brahmāṇam upāgamad iti varṇyate 
sarvagatatvāt teṣāṃ na kiṃcid apratyayam astīti sarvaśarīriṇāṃ vṛttaṃ śīlaṃ cātmanaḥ kāyagataṃ śubham aśubhaṃ ca jānate 
devabrāhmaṇasāṃnidhye sākṣyaṃ pṛcched ṛtaṃ dvijān 
udaṅmukhān prāṅmukhān vā pūrvāhṇe vai śuciḥ śucīn 
devā durgāmārtaṇḍādayaḥ pratimākalpitāḥ 
śucīn kṛtasnānācamanādividhīn 
śuciḥ praṣṭā svayam api tathāvidha eva syāt 
ṛtam iti ślokapūraṇārtham eva 
prasiddham anyat 
brūhīti brāhmaṇaṃ pṛcchet satyaṃ brūhīti pārthivam 
gobījakāñcanair vaiśyaṃ śūdram ebhis tu pātakaiḥ 
kva punar iyaṃ tṛtīyā gobījakāñcanair iti 
yadi tāvat pṛcched iti kriyāsaṃbandhāt karaṇam ucyate tad anupapannam 
śabdo hi tatra karaṇam nārthaḥ 
naiṣa doṣaḥ 
yathā gavādīni praśnakaraṇatvaṃ pratipadyante tathā vyākhyeyam 
pātakair ity ubhayaśeṣo vijñeyaḥ gobījakāñcanaiḥ pātakair iti 
tenāyam artho bhavati 
gobījakāñcanaviṣayaiḥ pātakapradarśanaiḥ pṛcched iti 
gāṃ hṛtvā hatvā vā yat pātakaṃ tad bhavati tava mithyā vadataḥ iti praśnavākyaṃ paṭhitavyam 
evaṃ vakṣyamāṇaiḥ pātakaiḥ śūdraṃ pṛcchet 
pātakaśabdas tu pātakapradarśanārtheṣv abhidhāneṣu draṣṭavyo mukhyānāṃ praśnakaraṇatvābhāvād ity uktam 
brahmaghno ye smṛtā lokā ye ca strībālaghātinaḥ 
mitradruhaḥ kṛthaghnasya te te syur bruvato mṛṣā 
brāhmaṇaṃ hatvā ye lokā narakādilakṣaṇāḥ prāpyante tatkāribhis te tava bhavanti mithyāvadatas tasmāt satyaṃ brūhīty anuyogaḥ 
yaś ca mitraṃ druhyati brāhmaṇādīn dārasarvasvāpaharaṇādinā nāśayati  yaś ca kṛtam upakāraṃ vismṛtya tam evopakartāram apakaroti  yat tasya kṛtaghnasya paratra duḥkhaṃ tad avāpnoti 
janmaprabhṛti yat kiṃcit puṇyaṃ bhadra tvayā kṛtam 
tat te sarvaṃ śuno gacched yadi brūyās tvam anyathā 
śuno gacchen niṣphalaṃ syād bhavata ity arthaḥ 
anye tu doṣapradarśanārthaṃ śvagamanavacanam 
yathā kṛcchreṇa mahatā suvarṇādyuttamadravyam arjayitvāśucipravāhe tyajet tādṛk sukṛtaṃ bhavati 
na punar anyakṛtasya sukṛtasyānyatra gamanam astīty asakṛd uktam etat 
eko 'ham asmīty ātmānaṃ yas tvaṃ kalyāṇa manyase 
nityaṃ sthitas te hṛdy eṣa puṇyapāpekṣitā muniḥ 
puṇyapāpayor īkṣitā draṣṭā munis tūṣṇīṃbhūtaḥ 
kaḥ punar asau muniḥ 
bhayātiśayapradarśanārtham āha 
yamo vaivasvato devo yas tavaiṣa hṛdi sthitaḥ 
tena ced avivādas te mā gaṅgāṃ mā kurūn gamaḥ 
ya eṣa yamaḥ sarvaprāṇināṃ dehadhanādyucchedakārī yātanābhiś ca nigṛhṇīteti śrutipatham āgato bhavataḥ so 'yaṃ tava hṛdaye vartate na viprakṛṣṭaḥ 
sa ca kṛtāparādham adhunaiva yamayati 
mā caivaṃ manasi kṛthāḥ eṣa ātmā madīyo mām upekṣiṣyata iti 
na hy etasya kaścid ātmīyaḥ 
tena ced avivādaḥ sa cet prasannaḥ pratyayitaḥ kiṃ gaṅgāgamanena snānārthinaḥ pāpaśuddhaye kiṃ vā kurukṣetragamane 'sti prayojanam 
yatphalaṃ pāpapramocanalakṣaṇaṃ tataḥ prāpyate tad ihaivāvisaṃvādini paramātmani 
na hi pāpakāriṇa ātmā nirviśaṅko bhavati 
kiṃ me 'ntaḥ syād eteneti 
nāstikasyāpi kiṃkathikā kadācit bhavaty eva 
gaṅgānadī pāvayantī 
kurukṣetraṃ tu deśa eva pāvanaḥ 
nagno muṇḍaḥ kapālī ca bhikṣārthī kṣutpipāsitaḥ 
andhaḥ śatrukulaṃ gacched yaḥ sākṣyam anṛtaṃ vadet 
kapālaṃ śarāvādipātraikadeśaḥ subodham 
avākśirās tamasy andhe kilbiṣī narakaṃ vrajet 
yaḥ praśnaṃ vitathaṃ brūyāt pṛṣṭaḥ san dharmaniścaye 
nimittaṃ pṛṣṭo yo vitatham asatyaṃ vakti sa tena kilbiṣena pāpena gṛhīta ūrdhvapādo 'dhomukho mahati gāḍhe tamasi narakaṃ yātanāsthānaṃ tatprāpnotīty arthaḥ 
anyasmiṃs tamasi kiṃcid dṛśyate tatra tu na kiṃcid evety andhagrahaṇam 
andho matsyān ivāśnāti sa naraḥ kaṇṭakaiḥ saha 
yo bhāṣate 'rthavaikalyam apratyakṣaṃ sabhāṃ gataḥ 
arthavaikalyaṃ satyād apetaṃ bhāṣate 
yathā kaṇṭakā aśitā bhakṣitā janayanti na tādṛśīṃ matsyāḥ prītiṃ janayanti 
yadā dhanalobhena kācit prītimātrā bhavati tathāpi mahāduḥkhaṃ bhavatīti sakaṇṭakamatyāśanopamā 
yasya vidvān hi vadataḥ kṣetrajño nātiśaṅkate 
tasmin na devāḥ śreyāṃsaṃ loke 'nyaṃ puruṣaṃ viduḥ 
yasya vadataḥ sākṣiṇo vidvān satyānṛte jānānaḥ kṣetrajño 'ntaryāmī puruṣo nātiśaṅkate kim ayaṃ satyaṃ vakṣyaty anṛtaṃ vety evaṃ nāśaṅkate niścitam evaiṣa satyaṃ vaktīti yasyātmā nirviśaṅkaḥ tasmāt puruṣān nānyaṃ śreyāṃsaṃ śreṣṭhaṃ praśastatamaṃ puruṣaṃ devā jānate 
kaḥ punar ayaṃ veditā 
kaś ca tato 'nya āśaṅkitā 
eka eva hy ātmā svaprayatnadvāreṇa vācam īrayan veditā saṃpadyate 
sa eva taddharmeṇa kiṃ kathaṃ syād ity evaṃrūpeṇāśaṅkākhyānena yujyate 
tatra bhedānupapattiḥ 
satyam etat 
kālpanikena bhedenaivam uktam 
yathā hanty ātmānam ātmaneti 
yāvato bāndhavān yasmin hanti sākṣye 'nṛtaṃ vadan 
tāvataḥ saṃkhyayā tasmin śṛṇu saumyānupūrvaśaḥ 
dravyaviśeṣānṛtāśrayāḥ pāpaviśeṣāḥ kūṭasākṣiṇa ity etat pradarśanārthaṃ prakaraṇam ārabhyate 
tatrāyaṃ ślokaḥ saṃbodhanadvāreṇopadiśyamāna ādarārthaḥ saṃpadyate 
yad guhyaṃ mitha upadiśyate tad yathākathaṃcid bhavatīty avadhāritaṃ grahaṇaṃ nātiguru idaṃ tv atimahāprayojanam avahitaiḥ śrotavyam iti 
saumyeti caikavacanam anekaśiṣyasaṃnidhāne bhṛgāv eva vivakṣitam 
yasmin sākṣya iti vyadhikaraṇasaptamī 
yasmin dravyabhedabhinne vyavahāre yat sākṣyaṃ tatra tannimittaṃ yad anṛtam ity eṣā viṣayasaptamī 
aparā yasya ca bhāvena iti 
atha vā dravyabhedāt sākṣyabhedaḥ tatra samānādhikaraṇa eva 
tāvata iti parimāṇe vyutpādyate 
tatra yat prabhūtanimittam api parimāṇaṃ saṃbhāvyate śiśūn striyo vṛddhān ity ato viśinaṣṭi saṃkhyayeti 
anupūrvaśa iti sukhapratipattaye 'nupūrveṇa hy abhidhīyamānaṃ sukhena pratīyate 
ānupūrvī ca saṃkhyāgatātrābhipretā 
tasyā eva vakṣyamāṇatvāt pañca paśu ityādi 
pañca paśvanṛte hanti daśa hanti gavānṛte 
śatam aśvānrte hanti sahasraṃ puruṣānṛte 
paśunimittam anṛtam 
śākapārthivavat samāsaḥ 
pañcabāndhavāṃś cānṛtaṃ hanti 
tataś ca teṣāṃ narakapātanam 
mātāpitarau jāyāmithunaṃ cāpatyam iti pañca 
kathaṃ punar anyakṛtenainasānyasya phalam 
anyakṛtena puṇyapāpādinānyasya svarganarakādiprāptiḥ saṃsargād iti brūmaḥ 
tair ayaṃ parityajyata ity uktaṃ bhavati 
atha vā tair hatair yat pāpaṃ tad asya bhavatīty aghnann api hantīty ucyate adṛṣṭakāryatulyatvāt 
arthavādaś cāyaṃ na tatkāryopadeśaḥ 
tatkāryopadeśe hi hiṃsāprāyaścittī syāt 
kauṭasākṣyaprāyaścittam etad bhavati 
uttarottarasaṃkhyādivṛddhiḥ prāyaścittagauravārthā na punar vivakṣitaiva 
tenottarottarasya garīyaḥ prāyaścittam ity uktaṃ bhavati 
ayaṃ puruṣaḥ kasya dāsa ity evaṃ saṃśaye yad anṛtaṃ tat puruṣānṛtam ucyate 
hanti jātān ajātāṃś ca hiraṇyārthe 'nṛtaṃ vadan 
sarvaṃ bhūmyanṛte hanti mā sma bhūmyanṛtaṃ vadīḥ 
kathaṃ punar ajātānām asati saṃsarge parakīyena saṃyogo yenedam ucyate hanti jātān ajātāṃś ceti 
uktam arthavādo 'yam iti 
sarvaṃ bhūmyanṛtaṃ vadan 
mā vādīḥ bhūmisaṃbandhy asatyam 
smottare laṅ ca iti 
mā vādīr ityādarārtham apy etat pratyakṣaṃ saṃbodhanam 
kā punar iyaṃ bhūmir nāma 
yad etat pṛthivīgolakaṃ parvatāvaṣṭaṃbhanaṃ sāgarāvadhi prasiddham 
nanv iyatyāḥ kaḥ svāmī ko vāpahartā 
na hi sārvabhaumaḥ kaścid asti 
tathā ca gāthā bhūmeḥ na mā martyaḥ kaścana dātum arhati 
na kaścit sārvabhaumo 'stīty abhiprāyaḥ 
viśvakarman bhauvana māṃ didāsitha viśvakarman bhaumaneti pitṛvyapadeśena svanāmnā ca rājño āmantraṇaṃ śrutam 
mām asau dātum icchatīti 
upamaiṃṣyati salilasya madhye nimajje 'ham salilasya madhyam 
evaṃ saṃkalpaṃ vṛthā saṃkalpitavati tvayi salile majjāmi 
salilamajjanena naiṣphalyam atra dānasaṃkalpasyāha 
yathā salile nikṣiptaṃ niṣphalam evam etad apīti 
mṛṣaiṣa kaśyapāya saṃgaraḥ 
tavaiṣa saṃgaraḥ pratiśravaḥ pratijñānaṃ kaśyapāya dadāmīti mogho vadhyo 'stu sarvasādāraṇāhaṃ sarvajanopabhogyā 
kevalaṃ rājāno rakṣānirbandhamātrabhāja ity abhiprāyaḥ 
ata etāvatyā bhūmer na dānāpahārasaṃbhava iti kuto vivādaḥ 
satyam 
yathaivāyaṃ bhūmiśabdo 'tra vartate evaṃ kṣetragrāmasthaṇḍilādāv api 
tatra ca saṃbhavaty eva svāmyam 
pratyakṣasyaiva dānāpahārāv iti na kiṃcid anupapannam 
apahāraś cāsyā yādṛśena rūpeṇa apahāraḥ gṛhāder na vīrudvichedaḥ 
ataś ca yaḥ parakīye kṣetre cakramyeta mṛdo vā kaścid ādadyān nāsau bhūmyapahārī syāt 
mīmāṃsakair uktam na bhūmiḥ syāt sarvān pratyaviśiṣṭatvāt iti 
ekadeśavacanaṃ ca bhūmiśabdam adhikṛtya bhagavān kṛṣṇadvaipāyano dānadharmeṣu paṭhitavān
parair apy anumantavyo dānadharmo nṛpair bhuvi 
akṣayo hi nidhir brāhmo vihito 'yaṃ mahībhṛtām  iti 
kṛtsnagolakābhiprāyam eva nādeyatvaṃ bhūmer viśvajiti mīmāṃsakar uktam na bhūmiḥ syāt sarvān pratyaviśiṣṭatvāt iti 
sarvān puruṣān praticaṃkramanādiyogyatayāviśiṣṭā bhūmiḥ svāmīkartum aśakyā kathaṃ dīyata ity arthaḥ 
asmiṃs tu pakṣe grāmanagarādi viśvajiti dātavyam 
anye tu paṭhanti antareṇa sadaḥ patnīśālaṃ ca dakṣiṇā nayanti iti bhūmau guṇavidher asyāsaṃbhavāt kṣetrāder apy atra dānam 
vadann iti caikavacananirdeśāt śṛṇu saumya iti sākṣiviṣayam evaitat saṃbodhanam na śiṣyaviṣayam 
śūdram ebhis tu pātakaiḥ ity ata ārabhya yāvanto madhamapuruṣanirdeśās te sarveṣāṃ pātakabhūyastvasamānākhyātarūpādyekavākyatvāc chūdrānuyogārthāḥ 
andhaḥ śatrugṛhaṃ gacchet ity ata ārabhya sarve sākṣiviṣayā anuyogāḥ 
ākhyātavairūpyena prakaraṇasya vicchedāt madhyamapuruṣe samānārthakramatvāt kartavyo gacched iti prathamapuruṣanirdeśaḥ pūrvādhikāranivṛttyarthaḥ 
apsu bhūmivad ity āhuḥ strīṇāṃ bhoge ca maithune 
abjeṣu caiva ratneṣu sarveṣv aśmamayeṣu ca 
kūpataḍāgādisthe mahati jale svalpe vā bhūmivad doṣaḥ 
strīṇāṃ bhoge ca maithunākhye keneyaṃ strī bhuktā maithunadharmeṇeti 
abjeṣu ratneṣu manayo ratnāni muktādyāḥ 
aśmamayeṣu vaiḍūryādiṣu 
ratneṣv iti saṃbadhyate 
dvividhāny eva ratnāni jalajāny aśmamayāni ca 
ato ratnagrahaṇa eva kartavye viśeṣaṇadvayopādānaṃ ślokapūraṇārtham 
adbhyo jātāny abjāni 
aśmano vikārā aśmamayāni 
etān doṣān avekṣya tvaṃ sarvān anṛtabhāṣaṇe 
yathāśrutaṃ yathādṛṣṭaṃ sarvam evāñjasā vada 
ūhāpohau varjayitvā yathādṛṣṭaṃ yathāśrutaṃ cādṛṣṭaṃ tatvena brūhi 
gorakṣakān vāṇijakāṃs tathā kārukuśīlavān 
preṣyān vārdhuṣikāṃś caiva viprān śūdravad ācaret 
kāravaḥ śilpinas takṣāyaskārasūpakarādayaḥ 
kuśīlavā nartakagāyanādyāḥ 
preṣyā jīvikārthaṃ parasyājñākārā dāsā iti prasiddhāḥ 
vārdhuṣikā vṛddhyupajīvinaḥ 
ete brāhmaṇā api santaḥ prakaraṇāt sākṣye śapathe ca śūdravad draṣṭavyā na kriyāntare 
yathā śūdro na dānapuṇyādinā pṛcchyante sākṣye śapathe cāgniharaṇādinā śodhyate tadvad eṣo 'pi śapatho yady api pūrvatrāprakṛtaḥ tathāpy uttaratrānantaryād doṣavatvāt prayatatvāt prayatatve 'py ānantaryasya saṃbandhahetutvād vakṣyamāṇasyāpi pratyāsattyā pūrvavad vayosaṃnipātāt śapathe 'pi tulyam 
tad vadan dharmato 'rtheṣu jānann apy anyathā naraḥ 
na svargāc cyavate lokād daivīṃ vācaṃ vadanti tām 
tad anyathāpi jānann anyathā vadan na svargād bhraśyati 
kūṭam api vadan na duṣyatīty arthaḥ 
kiṃ sarvadaiva 
nety āha 
dharmato 'rtheṣu 
dharmeṇa dayādinā nimittenārtheṣu vyavahāreṣu 
dharmasya ca nimittatvam uktam uttaraśloke darśayiṣyati 
etac ca na svamanīṣikayocyate 
kiṃ tarhy etāṃ vācam vadanti asmāt pūrve 'pi smartāraḥ 
kā punar daivī vāk 
yayāsmin nimitte 'nṛtaṃ vaditavyam ity eṣā devānāṃ saṃbandhinī vāk tāṃ manvādayaḥ śrutvā vadantīti viśeṣe 'nṛtapraśaṃsā 
anyais tu pūrvavidhiśeṣatayāyaṃ śloko vyākhyātaḥ 
tad etad gorakṣakādiṣv anuyogavākyeṣu brāhmaṇeṣu bhavitavyam 
anyathā brāḥmaṇeṣu satyaṃ brūhi iti yathā brāhmaṇā ete kathaṃ śūdravad anuyojyā iti tadvidān api na duṣyatīti yato manvādayaḥ evaṃvidhāṃ vācaṃ vadanti yathaite śūdravad ācaraṇīyā iti 
te ca dharmādharmayoḥ pramāṇam 
taiś ca satyaṃ vaditavyam 
tac ca yathāvihitaṃ tatra sa eva dharmo yatra vānṛtaṃ tatrānṛtābhidhānam eva dharma iti 
śūdraviṭkṣatraviprāṇāṃ yatrartoktau bhaved vadhaḥ 
tatra vaktavyam anṛtaṃ tad dhi satyād viśiṣyate 
tatra nānṛtaṃ vaded iti yaḥ pratiṣedhas tasyāśūdrādiviṣayatānenocyate na punar anṛtavadanaṃ vidhīyate 
tathā sati pratiṣedhenaikavākyatā bādhyeta 
kā punar atra nimittaśrutiḥ 
tatreti 
tasya vadhaviśeṣaṇatvān na vadhaḥ tasyāsato nimittatvānupapatteḥ 
ataś ca kṛte vadhe paścāt tadviṣayam atadviṣayaṃ vānṛtaṃ vaktavyam ity artha āpatati 
tattvaniṣṭham 
nanu ca yatreti vyavahāravastu nirdiśyate punar tatreti tad eva pratinirdiśyate 
tataś ca yasmin vyavahāre parājitāḥ santo vadhārhā bhavanti tasya nānupananno nimittabhāvaḥ 
atra vadanti 
na cātra vadharheṣv anṛtam iṣyate 
yato 'nanurūpaṃ pāpīyaso jivanam iti 
yas tv avadharho 'vakāśāt puradāsyādiskhalitād anṛtākhyāpanāya rājānaḥ svalpārādhāt na ghātayitīty upapattiḥ rājatvāt krodhadaṇḍasya cāśāstrīyatvād asthitaparimāṇatayā niścayābhāvo na tasyāpi nimittatvopapattiḥ 
ataḥ pratiṣedhaśeṣataiva nyāyyā 
gautamīye tv anṛtavidhyāśaṅkāpi nāsti 
nānṛtavadane doṣo jivanaṃ cet tadadhīnam ity evamādipratiṣedhe satyānṛtayoḥ kāmacāraprasaṅge satyavacanena vadhe nimittabhāvaḥ pratipadyamāno na hiṃsyāt sarvabhūtāni iti pratiṣedhavyatikarmabhaye cānṛtaṃ pratipadyata iti yuktimat 
tenedaṃ kṛtam na ced asau pṛṣṭa ācaṣṭe na punar hanti aghnaṃś ca kathaṃ himādoṣeṇānuṣajyate 
atha saty api svātantrye tadvacanena rājñā hanyamānatvāt taddhetubhāvāpattyā prayojakakartṛtvam iti cet na sarvo hetuḥ prayojakaḥ dhanena kulaṃ vidyayā yaśa iti 
bhavati vidyāyaśasor hetutā prayoktrī 
na cānya evāyaṃ laukikaphalotpattiyogyatālakṣaṇo hetubhāvaḥ api tu dravyaguṇāḥ 
yatrāpi kriyā śrūyate agninā pāka iti sāpi svarūpeṇa siddharūpābhidhānāt kṛdantair bhāvasya 
anyaś cāyaṃ śāstrīyaḥ kartṛvyāpārasya prayojako hetur na tu tatprayojakatvam evam ity artham 
yadi tāvat preṣaṇādhyeṣaṇe ājñāprārthanārūpe prayojakatvaṃ śoṣayate vrīhīn ātapa ityādāv acetaneṣu ṇijutpattir durlabhā 
nanu ca parihṛtam etadvyākhyātṛbhiḥ mukhyopacaritakriya iti cetanāvad vastūpacāre bhikṣā vāsayati kārīṣo 'dhyāpayati iti 
na hy atra caitanyakṛta upakāraḥ api tu niścitatvāt tadanyasya prayojakasya 
adhyayanaṃ hy ācāryakaraṇavidhiprayuktaṃ kurvāṇasya māṇavakasya śītādilakṣaṇaṃ pratibandhakam anuvadati 
kārīṣe prayojakatvādhyāropaḥ 
prerakatvād dhi prayojakam ucyate 
tac cācaitanyasya vāyujalāder agnikāṣṭhādau sutarāṃ dṛśyate 
tadā vidhiprayojakastutiprayoktṛbhiḥ preṣaṇādyābhāvād gauṇārthāḥ śabdāḥ syuḥ 
athaitatstham arthācaraṇaṃ prayojakatvaṃ tac ca prayojakasya vyāpārānuguṇaṃ preṣaṇādivyatiriktakriyāntarāvaraṇaṃ saṃvidhānākhyam 
saṃvidhāna eva hi kārayatīty ucyate 
yathā bubhukṣamāṇasya kaścit pātram āharaty anyo bhaktam upanayati 
kasyacid vadhapravṛttasya kaścid āyudhm arpayaty anyo vadhyadoṣāviṣkaraṇena manyum upadīpayati 
evaṃlakṣaṇaḥ preṣitrādirūparahitaḥ savyāpāraḥ prayojyaphalasiddhāv ānukūlyaṃ pratipadyamānas tatsamarthācaraṇapakṣe prayojakaḥ 
asmin pakṣe kārīṣopādhyāyau tulyau prāpnutaḥ 
atrāpi yam antareṇa kriyāyā anivṛttir yasya ca kārakaviśeṣasaṃjñā na pravarteta sa mukhyaḥ prayojakaḥ kartā 
adhyāyitāraṃ cāntareṇa kārīṣo na śaknoty adhyayanahetubhāvaṃ pratipattum 
ācāryas tu tam antareṇāpi śakta eveti gauṇaḥ kārīṣaḥ 
yatra ca karaṇādibhāvo niścito hetumatpratyayadarśanāt tatrāpi gauṇārthataiva 
yathā kaścit svalpenāpi prayojanena dūraṃ grāmaṃ punaḥ punar gatavantaṃ dṛṣṭvā bravīti aśvo gamayati devadattam iti 
yatra tu na kasyacid āsattiviprakarṣāv antaraṅgabahiraṅgabhāvo vā gamyate tatra yāvantas tadānukūlyaṃ pratipadyante sarve te prayojakāḥ 
nanu ca kārakasaṃjñāyām antaraṅgayogo nāstīti ko viśeṣaḥ kārīṣopādyāyayoḥ 
svaprakriyaiva sā tatrabhavatām 
na vastvāśrayā 
vastvāśrayau ca vidhipratiṣedhau 
idam api tatra paṭhyate vivakṣātaḥ kārakāṇi bhavanti iti 
evaṃ ca sati yatrākartur eva kartṛtvaṃ kaścid vivakṣet tatra kartṛpratyayavidhipratiṣedhāv api syātām 
yathā pātakaparigaṇanāyām anupaṭhati kravikrayī saṃskartā copahartā ca iti 
tasmād anvākhyānasiddhyarthā tāvakī sā vyavasthā na vastvadhiṣṭhānam artham avaskandati 
ata eva vyākhyātṛbhir uktam samarthācaraṇaṃ ced dhetuḥ hetumātre prasaṅgaḥ 
tataś ca yo 'pi kasmaicid bhojanaṃ dadāti sa caudarikatayātisauhityena vyāpadyeta prāptaṃ tatra dātur vadhakartṛtvam iti 
na ca tatprayuktaṃ bhavati 
kriyāntareṇa hy asau niścito bhojanākhyaprayojako na vadho na verṣyādi kathaṃcin nimittaṃ bhavati 
bhavatu vā tannimittam prayojakatvābhāvāt tu kartṛtvaṃ nāstīti brūmaḥ 
yasya tu bhūmisuvarṇāpahārādināparādhyeta sa ca tadapahāramanyunā kathaṃcin mriyeta kiṃ tatrāpahartur apahāradoṣa evota vadhe 'pi nimittibhāva iti cintyam 
kim atra cintyate 
avyabhicārāvagamyatvād dhetuhetumadbhāvasya na khaḍgaprahārabhojanavicchedāder iva bhūmyādiharaṇasya niyatanimittatvopapattiḥ 
ko 'yaṃ niyamo 'bhipretaḥ 
yadi ha vā kecin mriyante kecin nety aniyato niyamo bhavati 
puruṣasvabhāvabhedāt tad evauṣadhaṃ śleṣmikāya hitaṃ viparītam anyasyeti 
sarveṣām eva ca bhāvānādeśakālasvabhāvabhedasahakārisāpekṣaḥ śaktyantaraprādurbhāvaḥ 
tad eva lakṣaṇaṃ puruṣavittasaṃtatisāpekṣaṃ pipāsāhetuprāṇyantarasāpekṣyaṃ tadvicchedahetur iti 
evam atyantāmarṣiṇo manyumataḥ svaharaṇaparibhavādi maraṇāya kalpate 
kiṃ tatra śakyo nimittabhāvo 'pahnotum 
peśalamānasasya tūpekṣaiva tatra 
ye punar manyuparītā anaśanaśvabhrapatanaviṣabhakṣaṇādināparāddhāram uddyiśya mriyeraṃs tatrāpy eṣa eva nyāyaḥ 
nanu cānyasyaiva prasiddhahetubhāvasya viṣabhakṣaṇāder nimittasya tatra darśanān na bhūmyādiharaṇasyāparādho hantṛtvam āpnuyāt 
tenopajanitamanyur maraṇahetoḥ pravartata iti pāraṃparyato nimittatvam iti cet 
evaṃ sati pathyopadeśenāpi kecid udvijamānā ātmānaṃ vyāpādayanti tataś ca tatropadeṣṭāro hantāraḥ syuḥ 
tathā matsariṇaḥ paradravyeṣv īrṣyayā śuṣyantā dhaniṣu doṣam ādadīran 
tathānye mūḍhamanasaḥ priyān putrān svāminaś cānumriyante tatra priyādīnām hantṛtāpattiḥ 
apare ca rūpavatstrīdarśanena pariphalgumanaso 'sūyante bhajyamānahṛdayāś ca vivekaśūnyātmānas tatra śīlavatyaḥ striyo duṣyeyuḥ 
tad evedam āpatitaṃ mṛtasya brahmahatyeti 
satyam evaṃ yadi vidhipratiṣedhaviśeṣo na syāt 
vihito hitopadeśaḥ pratiṣiddhaṃ svaharaṇādi 
tathā cāhuḥ 
upakārapravṛttānāṃ kathaṃcid ced viparyayaḥ 
na tatra doṣaḥ keṣāṃcid bheṣajām auṣadhī yathā 
atra na kevalaṃ vaidyāder āturopakārārthinaḥ prayuktauṣadhasya kathaṃcid viparītatayopapattāv adoṣaḥ kiṃ tarhy anyasyāpi gavāder mahati paṅke nimagnasyoddhartṛbhujākarṣaṇāya yathāśrameṇa yadi vyāpattir na tatroddharttā duṣyed iti kathitaṃ bhavati 
evaṃ sarvatra 
yo 'pi kasmiṃścit svavyāpārānuṣṭhānavati dhanarūpātiśayasaṃpadvati dṛśyamāne dandahyate na taṃ prati kasyacic chāstrārthātikramaḥ 
niścito hi nimittabhāvaḥ pratiṣedhasya viṣayo bhavitum arhati 
na ca prāṇyantarāśrayiṣu caitasikeṣu dharmeṣu pratikṣaṇam anyathābhavatsu svabhāvaviśeṣāvasāyaḥ 
na hi śakyam avasāditum ayam asyā rūpasaṃpadā vyāpadyata iti 
na ca niścite pratiṣedhaviṣaye saṃbhavaty aniścitaviṣayatā nyāyyā 
yatra tarhi kathaṃcid varṇaviparyayaśarīraśoṣaṇādinā kutārkikaparītā syād api nimittāvagatis tatra kiṃ bhraṃśayituṃ śīlaṃ saṃyujyatāṃ kāminā bhavatu vā puruṣaghāpinīti 
naitad evam 
na hīdṛśī bhavanty api nimittatā pratiṣedhasya viṣayaḥ vidhyantaravirodhāt 
asti hy atra vyabhicārapratiṣedhavidhiḥ 
na vāpi vidhyantareṇānavaṣṭabdhe viṣaye kṛtāvakāśā vidhayo virodhavidhyantaraṃ viṣayam āskanditum arhanti 
ye 'pi manyante rāgalakṣaṇāṃ pravṛttiṃ śīlasaṃrakṣaṇopadeśo niṣedhati na śāstralakṣaṇām 
tena mahānubhāvatayā māsya tapasvino jīvitam ucchetsīd iti prāṇojjihīrṣayā mumūrṣuṇā saṃprayujyate nāsau vyabhicārapratiṣedham atikrāmet 
yat tu vidhyantaraviṣaye na vidhyantaraṃ pravartata iti naivāyaṃ vidhyantarasya viṣayo rāgalakṣaṇatvāt 
nanu ca pravṛttāv api naiva śāstram asti niyogavidhāv iva vyabhicārānujñānasmṛtyabhāvāt 
athāpravṛttau kāmayeta māraṇam iti pratiṣedhabhayāt pravartate so 'pi pratiṣedho rāgalakṣaṇām eva hiṃsāṃ pratiṣedhayati 
na cāsau rāgato na pravartate 'pi tu pratiṣedhabhayāt 
yā tu paropakārataḥ pravṛttiḥ sāpi pratiṣedhaviṣayaparihāreṇa 
yo 'pi kiṃcid yāced ayam aham ātmānaṃ hanmīti hanyān na tatrāprayacchato ghātakatvaṃ vyavahārocchedaprasaṅgāt 
vāgdaivatyaiś ca carubhir yajeraṃs te sarasvatīm 
anṛtasyainasas tasya kurvāṇā niṣkṛtiṃ parām 
vāk cāsau devatā ca sā vāgdevatā 
tadarthaṃ ca caravo vāgdaivatyāḥ 
taṇḍulā nātipakvāś caravaḥ 
tair yajerann iti bahavacananirdeśāt carubhir iti bahuvacanam 
na punar ekaikaśo bahavaś caravo nāpi saṃhatānāṃ vrātyastomavad yāgo devaś ced varṣed bahavo brāhmaṇā yajeran iti tad bahuvacanam 
na tu kapiñjalaiś ca tribhir yajerann itivat 
tad etad brāhmaṇādyanugrahārtham anṛtam uktaṃ bhavati 
anṛtam evainaḥ pāpam asatyābhidhānalakṣaṇā kriyā 
yathā dharmakriyāvata evaṃ samānādhikaraṇe ṣaṣṭhī 
yeṣāṃ tu kriyājanyau dharmādharmau na kriyaiva tanmate 'nṛtasya yad ena iti vaiyyadhikaraṇye 'nṛtanimittatvād eno 'nṛtam upacārataḥ samānādhikaraṇe eva 
tasya niṣkṛtiḥ śodhanaṃ pāvanaṃ prāyaścittam iti yāvat 
parā prakṛṣṭā 
nanu ca kuto 'tra pāpam yāvatāsmin nimitte nānṛtavacane doṣaḥ ity uktam 
kecid āhuḥ nivṛttis tu mahāphalā iti 
asmāc chāstrāt tu yāvajjīvam anṛtaṃ mayā na vaktavyam iti yena saṃkalpitaṃ tasya mithyāsaṃkalpadoṣo mā bhūd iti prāyaścittam ucyate 
gehadāhavadhapratiṣedhe 'pi naimittikaṃ vidhānam 
enaso niṣkṛtim ity arthavādaḥ 
kathaṃ tarhi vāgdaivatyaiḥ sarasvatīm yajeran 
yadi vāgdevatā sarasvatī katham ijyate 
atha vāksarasvatyor ekatvenaivaṃ devatābhāve śabdāvagamyarūpatvād devatāyā bhinnau cetau vāksarasvatīśabdau 
yathāgnaye juhotīti coditena jvalanāya kṛśānave vā svāheti hūyate vāyave nirūpya juhuyād vāyur vai prāṇa ity ukte 'pi na prāṇāyeti hūyate 
satyam 
vāg eva devatā 
sāmānādhikarṇyād devatārthe taddhitaḥ 
sarasvatīm iti dvitīyānnirdeśāt 
na hi dvitīyānirdeśyā devatā 
karmaṇi hi dvitīyā saṃpradānaṃ ca devatā na karma 
kathaṃ tarhi sarasvatīpadānvayaḥ 
arthavādo 'yam 
agnaye juhoty agnir vai sarvā devatā iti 
vāg eva sarasvatī 
tayeṣṭayā sāpīṣṭā bhavati 
yāgena devatāvagamyate 
katham 
agnir yaṣṭavyaḥ prajāpatir yaṣṭavyas tathāgniṃ yajati yad agniṃ yajatītyādi kecid āhuḥ 
devatāḥ svatas tatra tatra pūjyante 
daivatapūjāvacano 'tra yajiḥ 
pūjā ca pūjyamānakarmikā 
tatra yuktā dvitīyā 
tathā ca devatā pūjanīyetyādi smaryate 
etac ca na yuktam 
asmin hi pakṣe devatātvam anyato mṛgyam 
tatra yāgasaṃpradānaṃ devateti smaraṇavirodhaḥ 
eṣā ca smṛtir balīyasī nirapekṣatvāt 
pūrvā devatā uddeśyā dhyeyā ca 
yasyai devatāyai havir gṛhītaṃ syāt tāṃ manasā dhyāyed iti tatkriyākarmatvāt karmaṇy eṣā dvitīyā 
kūṣmāṇḍair vāpi juhuyād ghṛtam agnau yathāvidhi 
ud ity ṛcā vā vāruṇyā tṛcenābdaivatena vā 
kūmāṇḍā nāma mantrā yajurvede paṭhyante 
tair ghṛtam agnau juhuyāt 
juhotiś ca devatām uddiśya dravyasya tyāgaḥ 
āghāraviśeṣaṇe tatrehāgnāv ity adhikaraṇanirdeśān mantravarṇikī devatā veditavyā 
yeṣu ca mantreṣu devatāviśeṣaliṅgaṃ na dṛśyate  yathā devakṛtasyainaso 'vayajanam asi ityādiṣu  tatra prajāpatir devateti yājñikāḥ 
atha vā yasyānyatra devatātvaṃ dṛṣṭaṃ seha saṃbandhīti yāvat 
tathā ca niruktakārāḥ api vā sā kāmadevatā syāt iti 
yady api yānyasya haviṣo devatā sānyasya na kadācit tathāpi yajati śrūyate dravyaṃ mantrāś ca te 'trāsatyāṃ devatāyāṃ juhotīti rūpaṃ tad uttareṇa juhuyād iti vyākhyeyam 
tac cāyuktam 
tathābhikṣārayed iti vaktavyaṃ syāt 
vayaṃ tu brūmaḥ devakṛtasyainaso 'vayajanam asi ity atra karmaivāvayajanam evāvayājanam ity ucyate 
atas tad devatā 
sarvatra ca mantrābhidheyaṃ vastv astv iti na devatāyāṃ mantravarṇābhāvaḥ 
ud ity ṛcā vā vāruṇyeti 
ud uttamaṃ varuṇapāśam asmat iti eṣā ṛk varuṇadevatā ud iti pratīkena tal lakṣyate 
vāruṇīgrahaṇaṃ cānyasyā u tvā madantu stomā ity ucchabdapratīkāyā nivṛttyartham 
tṛcenābdaivatena ceti 
tad eva devataiva daivatam āpo daivatam asya tryṛcasya tena āpo hi ṣṭā ityādinā 
ataś caikaikayā ekaikāhutiḥ pratyekaśabdavat samastena ca samudāyāhutir eketi 
ghṛtam agnāv iti sarvatrānuṣaṅgaḥ 
yathāvidhi 
yādṛśaḥ śiṣṭasamācāra ity arthaḥ 
tena ca haviṣaḥ sattvād aprāptāyām itikartavyatāyāṃ parisamūhanaparyukṣaṇāvekṣaṇasruvahomādyetāvanmātram anujānāti 
vāśabdād vaikalpikāḥ sarva eva 
tripakṣād abruvan sākṣyam ṛṇādiṣu naro 'gadaḥ 
tad ṛṇaṃ prāpnuyāt sarvaṃ daśabandhaṃ ca sarvataḥ 
pañcadaśāhorātrāṇi pakṣaḥ 
trayāṇāṃ pakṣāṇāṃ samāhāraḥ tripakṣam 
akārāntottarapado dviguḥ iti strītve prāpte pātrādidarśanāt pratiṣedhaḥ 
yady evaṃ tripakṣīti na prāpnoti 
chāndasas tatra liṅgavyatyayaḥ 
lyablope karmaṇi pañcamī 
trīn pakṣān yāvad atīya yaḥ sākṣyaṃ na dadāti 
agado 'pīḍitaśarīras tad ṛṇaṃ prāpnuyād ity arthaḥ 
daśabandhaṃ ca 
daśamaṃ bhāgaṃ daṇḍanīyas tasmād ṛṇāt 
ṛṇādiṣu ityādigrahaṇena sarvavyavahāropakramaḥ 
dvitīyam ṛṇagrahaṇam upalakṣaṇārtham 
yasmin vyavahāre sākṣyam iyantaṃ kālaṃ na bhavati parājīyamānasya sākṣiṇo boḍhāra ity uktaṃ bhavati 
gado rogas tatsamānapratyutthānahetūpalakṣaṇārtham 
tenātra kuṭumbopadravadhanikoparodhādy api parīkṣyam 
bandhaśabdaḥ saṃkhyādiparo daṇḍaviṣaye daśamāṣavacanaḥ 
naragrahaṇaṃ sarvatograhaṇaṃ ca ślokapūraṇārtham 
anye tv āhus tad ṛṇaṃ prāpnuyād ity asyāyam arthaḥ 
ṛṇāpaharaṇalakṣaṇena pāpena yujyeta 
rājñe vā jīyamānasya yo daṇḍas tato daśamam aṃśaṃ dadyād iti daṇḍitaḥ punaḥ daṇḍyate 
yasya dṛśyeta saptāhād uktavākyasya sākṣiṇaḥ 
rogo 'gnir jñātimaraṇam ṛṇaṃ dāpyo damaṃ ca saḥ 
saptāhād iti pañcamīdarśanād arvāg ity adhyāhriyate 
saptānāṃ divasānām anyatamasminn ahani yasya sākṣiṇo rogādi dṛśyate sa mṛṣāvādī daivena vibhāvitaḥ pūrvoktena vidhinā dāpayitavyaḥ 
rogo 'tyantapīḍākaraḥ agnir govāhanadahanaḥ putradārādipratyāsannajñātimaraṇam tasya kūṭasākṣitve liṅgam 
asākṣikeṣu tv artheṣu mitho vivadamānayoḥ 
avindaṃs tattvataḥ satyaṃ śapathenāpi lambhayet 
avidyamānāḥ sākṣiṇo yeṣv artheṣu vyavahāreṣu te 'sākṣikāḥ 
teṣu satyam ajānāno rājā tattvato laukikenānumānenāpīty arthaḥ 
tatra śapathenāpi vakṣyamāṇena daivenānumānena lambhayet jānīyāt 
labhiḥ prāptivacano 'pi sāmarthyāj jānātyarthaḥ 
na hy anyaḥ satyasya lābhaḥ 
na vindan iti pāṭhe 'py evam eva vyākhyeyam 
asākṣikeṣu śapathena lambhayet ity etāvad vidhyuddeśavākyāvasānāt ślokapūraṇārtham 
mithaḥ parasparam 
maharṣibhiś ca devaiś ca kāryārthaṃ sapathāḥ kṛtāḥ 
vasiṣṭhaś cāpi śapathaṃ śepe paijavane nṛpe 
arthavādo 'yaṃ pūrvoktasya śapathavidheḥ 
maharṣibhiḥ saptarṣiprabhṛtibhiḥ kāryārthaṃ saṃdigdhakāryanirṇayārthaṃ śapathāḥ kṛtāḥ 
asminn arthe ca bhagavataḥ kṛṣṇadvaipāyanasyākhyānam udāhartavyam 
puṣkareṣu teṣv apahāriteṣv itaretaraṃ saptarṣayaḥ śepire yas te harati puṣkaraṃ sa imāṃ pāpakṛto gatiṃ gacchet ityādi 
devair indraprabhṛtibhiḥ 
indro hy ahilyāṃ pratyabhiśaptaḥ śāpabhayād bahuvidhaṃ śapathaṃ cakāra 
vasiṣṭhaś ceti pṛthaṅnirdeśaḥ prādhānyakhyāpanārthaḥ 
śapataṃ kṛtavān ity arthaḥ 
upapadād eva viśeṣāvagateḥ śapatiḥ karotyarthamātre vartate 
yathā yajñaṃ yajata iti svapoṣaṃ puṣṭa iti tathā śapathaṃ sepa iti jñeyam 
śapa upalaṃbhane iti liṭi prathamapuruṣātmanepadaikavacane śepe iti rūpam 
paijavano rājā babhūva 
tasmin kāle viśvāmitreṇākruṣṭo maṇḍalam adhyagataḥ kāmakrodhābhyāṃ saṃkṣubdhācaraṇo 'ghāsuro yātudhāno 'smīti śapathaṃ gṛhītavān 
viśvāmitreṇoktas tasya rājñaḥ samakṣam anenaiva tatputraśatam aśitam eṣa hi rakṣa iti 
tataḥ sa uvāca 
adyaiva mriye yadi rakṣaḥ syām ity ātmany aniṣṭāśaṃsanam atra śapathaḥ 
putradārādiśiraḥsparśane etad aniṣṭāsaṃśanaṃ śapatho mantavyaḥ 
na vṛthā śapathaṃ kuryāt svalpe 'py arthe naro budhaḥ 
vṛthā hi śapathaṃ kurvan pretya ceha ca naśyati 
mithyāśapathe phalākhyānam etat 
vṛthā anyathā asatyam iti yāvat 
tatrāpahriyamāṇasuvarṇādidravyajātyapekṣo 'nṛtaśapathadoṣo 'nyathāśapathe svalpe garīyasi tu kārye gauravād adhikataro doṣo 'sty eva 
pretya nāśo narakam iha mahad ayaśaḥ 
pramāṇāntare tu jñāte rājadaṇḍaḥ 
kāminīṣu vivāheṣu gavāṃ bhakṣye tathendhane 
brāḥmaṇābhyupapattau ca śapathe nāsti pātakam 
kāmaḥ prītiviseṣo viśiṣṭendriyasparśajanyaḥ sa yāsu bhavati puruṣasya tāḥ kāminyo bhāryāveśyādayaḥ 
tatra yaḥ śapathaḥ kāmasiddhyartho yathā nāham anyāṃ kāmaye prāṇeśvarī me tvam ityādyaḥ 
yat tu saṃprayujyasva mayā idaṃ tvayā deyam dāsye iti tatra bhavaty eva doṣo vṛthāśapathe 
viṣayasaptamī ceyaṃ na nimittasaptamī 
tena yasyām evaikākinyāṃ yathāpy ete tatroktarūpaśapathe na doṣaḥ 
nimittasaptamyāṃ tu nimitte paradravyāpahāre doṣaḥ syāt 
ataś ca kāmād daśaguṇaṃ pūrvam ityādikaṃ daṇḍavidhānaṃ na yujyate 
tathāpi nimittānantarakṛte vivāde 'sty eva vṛthāśapathadoṣaḥ 
evaṃ sarvatra 
vivāheṣu 
na tvayānyā voḍhavyā na vānyo voḍhavya iti anyasyāpi suhṛdāder vivāhārtham evaṃvidham anṛtam adoṣaḥ 
na punar jātyapahnavādau 
gavāṃ bhakṣye 
gavām yavasasiddhyarthaṃ mayāpahartavyam na mayāpahṛtaṃ parasya cātatsaṃbandhibhir yuktasya vṛthāsākṣye śapamānasya na doṣaḥ 
evam indhane 
brāhmaṇānām abhyupapattir anugrahaḥ 
sarvavarṇānugrahe 'nujñātam eva 
kim iha punarvacanena 
kecid āhuḥ 
śapatho brāhmaṇe 'nujñāyate śūdrādiṣu tv anṛtam eva 
etac ca tad dhi satyād viśiṣyate iti vacanān naitad anṛtam 
ato na tatra pratiṣedhaḥ 
pratiṣedho hy asau vṛthāśapathasya 
pūrveṇa pratiṣiddhasya pratiprasavaśāstram etat 
tasmāt sarvavarṇānugrahe śapamānasya na doṣaḥ 
kim arthaṃ tarhīdam 
ucyate 
tatra vadhāt paritrāṇam uktaṃ sarvavarṇaviṣayam 
abhyupapattis tu brāhmaṇasyaiva 
sā hi dhanalābhādinā saṃbhavati 
sarvataś ca parasaṃbandhiṣu kriyāsv evaṃvidhāsu śapathābhyanujñānam upāyāntareṇa tatsiddhyasaṃbhava eva draṣṭavyam 
satyena śāpayed vipraṃ kṣatriyaṃ vāhanāyudhaiḥ 
gobījakāñcanair vaiśyaṃ śūdraṃ sarvais tu pātakaiḥ 
nanu ca yady aham evaṃkuryāṃ tad idam aniṣṭam āpnuyām iti saṃkīrtanakriyāśapathaṃ taṃ yaḥ kārayet sa śāpayed ity ucyate 
satyena śape satyādinibandhano 'yaṃ dharmo vā me niṣphalaḥ syād iti 
evaṃ cāyudhānām api karaṇatvaṃ vāhanānāṃ ca 
etair ātmānaṃ śapato na vā niṣphalāni syur iti 
gobījakāñcanāni vaiśyo hastena sparśayitvābhiśaped etāni vā me niṣphalānit pūrvavat 
śūdraṃ sarvais tu pātakaiḥ vakṣyamāṇāni pātakāni me syuḥ iti śūdro vācyate 
agniṃ vāhārayed enam apsu cainaṃ nimajjayet 
putradārasya vāpy enaṃ śirāṃsi sparśayet pṛthak 
agnim āhārayed enaṃ hastenāśvatthaparṇavyavahitena tayoḥ pradeśāntaraṃ saptapadasaṃhitam ityādismṛtyantarān nipuṇato 'nveṣyam 
pāraṃparyaprasiddheś caitad evocyate 
apsu jale nimajjayet prāḍvivāka ityarthaḥ 
putradāraśirāṃsi sparśayet 
putrasya dārasya śiraḥ sparśayan hastena śapathādikārād vācāpi śapathasyaivaṃrūpatvād ity uktam 
pṛthag ekaikasya 
yam iddho na dahaty agnir āpo nonmajjayanti ca 
na cārtim ṛcchati kṣipraṃ sa jñeyaḥ śapathe śuciḥ 
taptāyasapiṇḍo 'yam anavadya gṛhīto na dahati 
āpaś ca nordhvaṃ plāvayanti 
satyaśapathe kośādau na nārtim ṛcchati pīḍāṃ na prāpnoti 
rogo 'gniḥ ity atroktāṃ 
sa śuddhaḥ śucir nirdoṣaḥ 
kṣipraṃ caturdaśa vāhāny avadhiḥ smṛtyantarāt 
vatsasya hy abhiśastasya purā bhrātrā yavīyasā 
nāgnir dadāha romāpi satyena jagataḥ spaśaḥ 
kathaṃ punar agnir na dhakṣyati āpo nonmajjayiṣyanti 
na hi mahābhūtāni vipariyanti svabhāvato 'caitanyād iti paryanuyogam āśaṅkyārthavādenoktam arthaṃ dṛḍhīkaroti 
yady apy ayam anvayavyatirekasamadhigamyo 'rthaḥ pratyakaṣavedyo vā tathāpi dhūrtakalpitendrajālavad bhāvitam ugrabibhīṣikāsañjanamātraṃ phalaṃ śapathāgoraṇam iti manyamāno vaidikaṃ nidarśanam upanyaset 
bhavanti pratipattāro 'rthāgamena pūrvavṛttadarśanād dṛḍhatāṃ pratipadyante 
vatso nāma kāṇva ṛṣir abhavat 
sa ca kanīyasā vaimātreṇa bhrātrābhiśasta ākruṣṭaḥ na tvam asi brāhmaṇaḥ śūdrāputraḥ iti 
sa taṃ pratyuvāca satyenāgniṃ praviśāmi yadi na brāhmaṇaḥ iti 
tasyedam uktavataḥ praviṣṭasya nāgnir dadāha romāpi 
katham 
satyena hetunā 
katham agniḥ satyaṃ jānātīti cet ata āha jagataḥ spaśaḥ 
gūḍhātmā parakīyakṛtākṛtajñaḥ spaśa ucyate 
sa ca cāraḥ praṇidhir iti ca prasiddhiḥ 
agnir hi bhagavān sarvabhūtāntaracārī kṛtākṛtānāṃ veditā 
tathā ca chāndogye tāṇḍake prayogaḥ devāsurasenayor abhyantare yo 'gnir iti gautamo 'gnim upetyovāca iha no bhavān spaśaś caratu ityādi 
atha vā viśeṣanidarśane 'pi pañcaviṃśabrāhamaṇam udāhāryam vatsaś ca ha vai medhātithiś ca kāṇvāv āstām 
taṃ vatsaṃ medhātithir ākrośat abrāhmaṇo 'si ityādi tasya loma ca nauṣat ityantam 
nanu ca caurā api na dahyante 
sādhavo 'pi dahyamānā dṛśyante 
tat kathaṃ śapathe āśvāsaḥ 
ucyate 
na dṛśyena vyabhicāreṇa vyavastheyam apanetuṃ śakyate kadācitkatvād vyabhicārasya 
pratyakṣādiṣv api pramāṇeṣu dṛśyata eva tādṛśo vyabhicāraḥ na ca tāni na pramāṇam 
atha vyabhicāravanti naiva pratyakṣādiśabdavācyāni 
yad vyabhicarati na tat pratyakṣam yat pratyakṣaṃ na tad vyabhicaratīti vacanāt 
ihāpi śakyate tad vaktum 
vyabhicaratīty asau na śapathaḥ yaḥ śapathaḥ sa na vyabhicaratīti 
kaḥ punaḥ śapathaḥ 
yaḥ samatetikartavyatāmātrādyapagrahaṇanirūpitakuhakastaṃbhanābhāvaḥ 
viparīto 'śapathaḥ 
na tādṛśasya vyabhicāro 'sti 
athāpi syāt tatrāpi prākkṛtasya karmaṇaḥ phalavipāko bhavati nimittatvāt 
kṛtāparādho 'pi pūrvakṛtena garīyasāśubhena mucyate 
akṛtāparādho janmāntaradoṣeṇa nigṛhyate 
vicitrā hi karmaṇāṃ phalapākābhivyaktihetavaḥ 
sahasrād eko mithyā gṛhyate 
utsargas tv amithyātvam 
putreṣṭikārīyādiṣv apy etat samānam 
tasmāt sākṣivac chapathe 'pi pratyetavya 
te 'pi hi kadācin mithyāvadanti 
na bhayapradarśanamātram etat 
yathāsthānarūḍhāḥ śapathā uktāḥ satyaṃ pratiṣṭhata iti 
yasmin yasmin vivāhe tu kauṭasākṣyaṃ kṛtaṃ bhavet 
tat tat kāryaṃ nivarteta kṛtaṃ cāpy akṛtaṃ bhavet 
yasmin vyavahāre kūṭasākṣibhir vyavahāraḥ kṛtaḥ syāt sa nivartayitavyaḥ 
kṛtaṃ cāpy akṛtaṃ bhavet 
gṛhītadhano 'py uttamarṇaḥ pratipādyitavyaḥ itaradaṇḍo gṛhīto 'pi tyājyaḥ 
vāṅmātreṇa jitas tvam asi iti niścite kāryaṃ nivartate ity ucyate 
daṇḍaparyantaṃ kṛtam apīti viśeṣaḥ 
vīpsā ślokapūraṇāyām 
lobhān mohād bhayān maitrāt kāmāt krodhāt tathaiva ca 
ajñānād bālabhāvāc ca sākṣyaṃ vitatham ucyate 
kauṭasākṣyaṃ lobhādinimittam 
viṣayakathanaṃ daṇḍaviśeṣabhāvārtham 
vitatham asatyam 
sarvatra pañcamī hetvarthā 
eṣām anyatame sthāne yaḥ sākṣyam anṛtaṃ vadet 
tasya daṇḍaviśeṣāṃs tu pravakṣyāmy anupūrvaśaḥ 
lobhāt sahasraṃ daṇḍyas tu mohāt pūrvaṃ tu sāhasam 
bhayād dvau madhyamau daṇḍau maitrāt pūrvaṃ caturguṇam 
lobhād yo vitathaṃ vakti sa sahasraṃ daṇḍanīya ity evaṃ yojanā kartavyā 
tatra yaḥ parasmād dhanam upādāya viaparītaṃ vakti tasya lobho hetuḥ 
mohāt vaicittyāt 
yathārthavādī yathadṛṣṭārthavādī ca kenacic cittasaṃkṣobhahetunā praśnakāle vyāmūḍhaḥ samyak praśnārtham anavadhāryāsmṛtatvād vānyathā brūyāt sa mohād ity ucyate 
bhayaṃ trāsaḥ 
yadi madīyena satyavacanenāyaṃ jīyeta tatrāyaṃ kadācit jñātidhanādibādhayā māṃ vyāpādayed ity āśaṅkā 
sahasram iti saṃkhyeyaviśeṣāvagatir vākyāntarāt paṇānām iti 
pūrvaṃ tu sāhasaṃ prathamam paṇānāṃ dve śate sārdham  ityādau 
dvau madhyamau sāhasāv iti vipariṇāmaḥ 
pūrvaṃ caturguṇaṃ sahasram evety arthaḥ 
vṛttānurodhena vicitrayā śabdavṛttyā sa evārthaḥ kathyate   
kāmād daśaguṇaṃ pūrvaṃ krodhāt tu triguṇaṃ param 
ajñānād dve śate pūrṇe bāliśyāc chatam eva tu 
manmathaḥ kāmaḥ 
yatra striyo vivadante tatsaṃbandhyanyatarāṃ kāmayamāno 'nṛtaṃ vadati ardhatṛtīyāni sahasrāṇi daṇḍyate 
krodhāt triguṇaṃ paraṃ prathamasāhasasya prakṛtatvāt tataḥ paro madhyaḥ 
sarvānte lokavijñānād iti vā uttama eva paraḥ 
dveṣaḥ krodhaḥ 
ajñānād iti 
yo viparītaṃ prathamaṃ brūyād bhrāntyā na tu praśnakāle 
dve śate damaḥ 
pradarśanam eva viparītaṃ nābhidhānam 
bāliśyaṃ bālabhāvaḥ aprāptavyavahāratā 
īṣadapakrāntabālabhāvasyāprāptabuddhisthairyasyāyaṃ bāliśyadaṇḍo 'nyasya tv asākṣitaiva 
etān āhuḥ kauṭasākṣye proktān daṇḍān manīṣibhiḥ 
dharmasyāvyabhicārārtham adharmaniyamāya ca 
ubhayaprayojano daṇḍa iti darśayaty avaśyānuṣṭheyatvāya 
śāstrācāranirūḍhā vyavasthā dharmaḥ tasyāvyabhicāro 'nivṛttir ucyate 
kauṭasākṣyaṃ tu kurvāṇāṃs trīn varṇān dhārmiko nṛpaḥ 
pravāsayed daṇḍayitvā brāhmaṇaṃ tu vivāsayet 
sakṛd aparāddhānāṃ pūrvo daṇḍaḥ 
abhyāsāt pravartamānānāṃ daṇḍayitvā pravāsanaṃ rāṣṭrān niṣkāsanam maraṇaṃ vārthaśāstre prayogadarśanāt tadrūpatvāc ca daṇḍavidheḥ 
brāhmaṇaṃ tu vivāsayet 
vāsaso 'paharaṇaṃ vivāsanaṃ gṛhabhaṅgo vā 
vivāsasaṃ vivāsaṃ vā karoti tat karoti iti ṇici ṇāviṣṭavad iti ṭilope rūpam 
trīn varṇān iti kṣatrādayas trayaḥ brāhmaṇasya daṇḍāntaravidhānāt 
daśa sthānāni daṇḍasya manuḥ svāyaṃbhuvo 'bravīt 
triṣu varṇeṣu yāni syur akṣato brāhmaṇo vrajet 
sthānaśabdo viṣayaparyāyaḥ 
etaiḥ pradeśaiḥ pīḍayitavyaḥ prayaparādham 
śabdena brāhmaṇasya dhanadaṇḍavidhānād akṣatatvopadeśaḥ śarīrapīḍāparihārārthaḥ kalpate saty api dhanasya daśasaṃkhyānarbhāve 
vayaṃ tu brūmaḥ samagradhanam akṣatam ity atra dhanapīḍāpi niṣiddhaiva brāhmaṇasya 
tasmād yaḥ sakṛt kathaṃcid aparāddhaḥ śrutaśīlābhijanayuktas tasya dhanadaṇḍo 'pi nāsti 
tathā ca gautamas tādṛśam eva brāhmaṇam adhikṛtya dvau loke dhṛtavratau ity upakramya ṣaḍbhiḥ parihāryaś ca ityādi 
upastham udaraṃ jihvā hastau pādau ca pañcamam 
cakṣur nāsā ca karṇau ca dhanaṃ dehas tathaiva ca 
upasthaṃ prajanadharmaḥ strīpuṃsayoḥ 
uddeśamātram idaṃ viniyogas tūttaratra bhaviṣyati 
yatra ca daṇḍaviśeṣo nāmnātas tatra yo yenaivāṅgenāparāddhaḥ sa tatraiva pīḍayitavyaḥ 
tatrāgamyāgamana upasthanigrahaḥ 
caurya udarata āhāranivṛttyādinā 
vāgdaṇḍapāruṣye jihvāhastayoḥ 
pādabalena vyatikrāman pādayoḥ 
vivṛtya viśrabdhaṃ rājadārān vikṣyamāṇaś cakṣuṣoḥ 
anulepanagandham ājighran nāsikāyām 
rahasi rājānam mantrayamāṇaṃ kuḍyapaṭāntarita upaśṛṇvan karṇayoḥ 
dhane prasiddho daṇḍaḥ 
dehe māraṇaṃ mahāpātakinaḥ 
anubandhaṃ parijñāya deśakālau ca tattvataḥ 
sārāparādhau cālokya daṇḍaṃ daṇḍyeṣu pātayet 
uktānuktadaṇḍyeṣv aparādheṣu mātṛkāśloko 'yam 
etadarthānusāraṇena sarvatra daṇḍakḷptiḥ kartavyā 
tatra paunaḥpunyena pravṛttir anubandhaḥ pravṛttikaraṇaṃ vā anubadhyate prayujyate yena tasmin karmaṇi 
taṃ parijñāya 
kim ayam ātmakuṭumbakṣudavasāyena dharmatantraprasaṅgena vā atha madyadyūtādiśauṇḍatayā tathā pramādād buddhipūrvaṃ vā paraprayuktaḥ svecchayā vetyādir anubandhaḥ 
deśo grāmāraṇyagṛhajalajanmaprasavabhūmyādiḥ 
kālo naktaṃ divādiḥ subhikṣadurbhikṣabālyayauvanādir vā 
sāraḥ śaktyaśaktī āḍhyatvadāridrye 
aparādho 'ṣṭādaśānāṃ padānām anyatamaḥ 
etat sarvaṃ paurvāparyeṇa nirūpya tathā daṇḍaṃ pātayet kuryād yathā sthitiḥ sāṃsārikī na bhraśyatīti 
adharmadaṇḍanaṃ loke yaśoghnaṃ kīrtināśanam 
asvargyaṃ ca paratrāpi tasmāt tat parivarjayet 
adharmapradhānadaṇḍanam adharmadaṇḍanam 
pūrvoktam anapekṣyedaṃ śāstrapāṭhamātreṇa rājecchayā rāgadveṣādibhir vā 
tad yaśonāśakaṃ kīrteś ca vicchedakam 
svadeśe guṇakhyātir yaśaḥ deśāntare kīrtiḥ 
jīvato vā puṇyaśabdo yaśaḥ uttarakālikī kīrtiḥ 
nirdoṣaguṇavatī kīrtiyaśasī 
anyo vā bheda unneyaḥ arthavādatvāt 
asvargyaṃ svargaprāptau karmāntarajanyāyāṃ pratibandhakam 
paratrāpīti ślokapūraṇārtham svargasyāmuṣmikatvāt 
adaṇḍyān daṇḍayan rājā daṇḍyāṃś caivāpy adaṇḍayan 
ayaśo mahad āpnoti narakaṃ caiva gacchati 
pūrvaśloke 'nubandhādinirūpaṇavidhiviśeṣaḥ 
anena tv anaparādhānāṃ daṇḍanaṃ pratiṣidhyate sāparādhānāṃ ca vidhīyate 
vṛttyarthatāṃ daṇḍasya manyamāno 'nugraheṇa mā hāsīd iti 
vāgdaṇḍaṃ prathamaṃ kuryād dhigdaṇḍaṃ tadanantaram 
tṛtīyaṃ dhanadaṇḍaṃ tu vadhadaṇḍam ataḥ param 
yo guṇavān īṣatprathamam evāparāddhaḥ sa vācā nirbhartsyate na sādhu kṛtavān asi mā punar evaṃ kārṣīḥ iti 
tathā vinīyamāne yadi na nivartate ko 'tra doṣaḥ iti vā pratijānīyāt tadā dhigdhigādiśabdaiḥ paruṣavacanaiḥ kutsārthaiḥ kṣipyate 
tato 'py anivartamāno yathāśāstraṃ dhanena daṇḍanīyaḥ 
tad apy agaṇayann aiśvaryādinā hantavyaḥ 
vadhadaṇḍaś ca tāḍanāṅgacchedādi na maraṇam eva 
yata āha 
vadhenāpi yadā tv etān nigrahītuṃ na śaknuyāt 
tadaiṣu sarvam apy etat prayuñjīta caturṣṭayam 
māraṇaṃ ced vadhaḥ kiṃ tad anyad yena śakyate 
kathaṃ cainaṃ pāpaṃ nigṛhṇītetyādiparuṣavākyapūrvaṃ durvinīteṣu dhanadaṇḍavadhau samuccetavyau 
kṛte 'pi śarīradaṇḍe yadi nāvatiṣṭhate tato na kṛtanigraha ity utsṛjed api tu sa vadhadaṇḍaḥ kartavyaḥ 
dhanavadhadaṇḍayoś ca punaḥpravṛttyartho 'yam ārambhaḥ 
vāgdaṇḍe mṛdutvāt kaḥ pṛcchati 
dhanena ca nigṛhītasya punar vadho dṛṣṭo aṅgulīr granthibhedasya iti 
lokasaṃvyavahārārthaṃ yāḥ saṃjñāḥ prathitā bhuvi 
tāmrarūpyasuvarṇānāṃ tāḥ pravakṣyāmy aśeṣataḥ 
tāmrādīnāṃ likṣādayaḥ saṃjñā bhuvi prasiddhāḥ 
kiṃ śāstraparibhāṣayā 
tatra vṛddhavyavahāro gavādiśabdavad iti 
ata āha lokasaṃvyavahārārtham 
arthaśabdo viṣayavacanaḥ 
tena vyavahāraprasiddhir āśritā bhavati 
tataś ca gavādiśabdatulyatayā vyavahārāt prasiddhaḥ 
kiṃ śāstropadeśena 
ucyate 
niyamārtha upadeśaḥ 
anyeṣām api parimeyānām ayaskāṃsyasuvarṇādīnām etāḥ saṃjñāḥ santi tannivṛttyarthaḥ 
kvacid deśe parimāṇe bhedo 'py asti tannivṛttyarthaś ca 
kvacit saṃbandhatayā niyamyate 
tathā ca kvacid aṣṭācatvāriṃśatā māṣabandhaṃ kvacic catuḥṣaṣṭyā kvacit sāṣṭena śatena 
tad etat sarvaṃ niyamyate 
atha caivaṃ saṃbandhaḥ kriyate 
yāḥ saṃjñā bhuvi prathitās tā lokasaṃvyavahārārthaṃ vakṣyāmi 
sarvasya lokasyābhir eva saṃvyavahāro yathā syād daṇḍādiniyogasyāpy anyathā prasiddhiḥ 
jālāntaragate bhānau yat sūkṣmaṃ dṛśyate rajaḥ 
prathamaṃ tat pramāṇānāṃ trasareṇuṃ pracakṣate 
imaṃ ślokaṃ kecin nādhīyate trasareṇau vipratipattyabhāvāt 
gavākṣakucikāvivarapraviṣṭe sūrye yo reṇur dṛśyate sa trasareṇuḥ 
antaraśabdo vivaraparyāyaḥ 
prathamaṃ tatpramāṇānām iti 
trasareṇavo 'ṣṭau vijñeyā likṣaikā parimāṇataḥ 
tā rājasarṣapas tisras te trayo gaurasarṣapaḥ 
tatropacitaparimāṇāḥ 
na punar ayaṃ likṣāśabdaḥ svedajakṣudrajantuvacanaḥ 
tās tisro likṣā eko rājasarṣapākhyaparimāṇapadārthaḥ 
evaṃ yojanīyam 
tataś ca vyabhicārayanti na yathoktaparimāṇā yavādayo 'rthā iti te nirastā bhavanti 
na hi yavādīnām arthānāṃ parimāṇam 
kathaṃ tarhi yathoktaparimāṇārthaḥ 
yathā copakrāntasaṃjñāḥ pravakṣyāmi parimāṇam iti 
trasareṇuś cārtho niyataparimāṇas tenaitat sarvaṃ niśceyam 
śaknuvanti ca nipuṇās trasareṇūn saṃhantum iti nānārabhyārthopadeśaḥ 
etat svarṇakārābhimānasaṃkhyāsmṛtirūpaṃ nirbādhaṃ bhavati 
tata eva vastu nipuṇato 'śeṣato 'vadhārayitavyam 
sarṣapāḥ ṣaṭ yavo madhyas triyavaṃ tv ekakṛṣṇalam 
pañcakṛṣṇalako māṣas te suvarṇas tu ṣḍaśa 
madhyamaśabdo 'bhrāntihetuḥ parimāṇaparatve nātyantam apicito nātisthūlaḥ sarṣapaparimāṇa iti madhyagrahaṇam arthavat 
saṃjñāparatve tu na kiṃcin madhyaśabdena yavaśabdasaṃjñātvāt 
tad asat 
nāyaṃ saṃdarbho yena pratyavayavaṃ prayojanam ucyate 
padyagrantho 'yam 
tatra saṃgatārtham api vṛttānurodhāt kiṃcid ucyate 
asti cāsyānvayaḥ 
ananvitābhidhānaṃ hi vākyārthavirodhān na pramāṇam 
na cāvagatābhidhānam api 
parimāṇabhedāṃs trasareṇuśatamānādīn ādyantān apekṣya madhyapahitatvān madhyo yavākhyaḥ parimāṇaviśeṣaḥ 
pañcakṛṣṇalā asmin santi pañcakṛṣṇalikaḥ 
ata iti ṭhanau iti ṭan kartavyaḥ 
pañcakṛṣṇalakaḥ iti pāṭhe kabanto bahuvrīhiḥ 
te kṛṣṇalāḥ ṣoḍaśa ekaḥ suvarṇaḥ 
palaṃ suvarṇās catvāraḥ palāni dharaṇaṃ daśa 
dve kṛṣṇale samadhṛte vijñeyo rūpyamāṣakaḥ 
palam iti saṃjñānirdeśaḥ 
suvarṇam iti saṃjñī 
catvāra iti viśeṣaṇam 
dharaṇam iti saṃjñā 
daśa palānīti saṃjñī 
dve kṛṣṇale iti saṃjñā 
rūpyamāṣaka iti samudāyasaṃjñāṃ manyante 
nanu rūpyaviṣayamāṣakanirdeśe dve kṛṣṇale pratipattavye iti pratijānīte 
tataś cāniścayaḥ 
samadhṛte 
tulāsūtrake unmānādihīne yadi dhāryete 
prayojanaṃ madhyaśabdavat yato 'samayād dhāryamāṇatayā parimāṇāniścayaḥ 
te ṣoḍaśa syād dharaṇaṃ purāṇaś caiva rājataḥ 
kārṣāpaṇas tu vijñeyas tāmrikaḥ kārṣikaḥ paṇaḥ 
ṣoḍaśarūpyamāṣakā rūpyasya dharaṇaṃ bhavati 
purāṇa iti saṃjñāntaram 
kārṣāpaṇaḥ paṇa iti ca dve saṃjñe tāmrakarṣasya 
karṣākhyaś ca śabdo lokata eva prasiddhārtha iha gṛhyate vyabhicāradarśanāsattvavacanena na kṛṣṇalādivat paribhāṣyate 
dharaṇāni daśa jñeyaḥ śatamānas tu rājataḥ 
catuḥsauvarṇiko niṣko vijñeyas tu pramāṇataḥ 
śatamāna iti saṃjñā daśānāṃ dharaṇānām 
rajataśabdena suvarṇam apy ucyate 
tena rūpyasuvarṇayor iyaṃ saṃjñā 
suvarṇasya mānaṃ tu śāstrāntarāt parimātavyam 
tathā ca viśeṣayiṣyati śatamānaṃ tu rājatam iti 
paṇānāṃ dve śate sārddhe prathamaḥ sāhasaḥ smṛtaḥ 
madhyamaḥ pañca vijñeyaḥ sahasraṃ tv eva cottamaḥ 
madhayama uttama ity atra sāhasapadānuṣaṅgaḥ kartavyaḥ 
madhamottamaśabdāv atra kevalāv api śāstrāntaradṛṣṭau ābhyāṃ daṇḍa uttamaḥ iti 
tatra śāstrasiddhyā sāhacaryāt sāhasaṃ pratīyate 
avayavāḥ spaṣṭāḥ 
ṛṇe deye pratijñāte pañcakaṃ śatam arhati 
apahnave taddviguṇaṃ tan manor anuśāsanam 
yo rājasabhāyām ānīto dharmeṇa ṛṇaṃ deyatayā pratijānīte satyam asmai dhārayāmi sa pañcakaṃ śatam arhati daṇḍam iti śeṣaḥ 
anena saṃkalpitena viṃśatitamo bhāgo daṇḍyate 
kim iti 
matsakāśam uttamarṇaḥ preṣito bahir eva kasmān na paritoṣitaḥ ity ato 'nena śāstravyatikrameṇa daṇḍam arhati 
yas tu vyatikramāntaraṃ karoty apahnute nāham asmai dhārayāmi iti sa taiḥ pratipāditas taddviguṇaṃ 
tasmāt pañcakād dviguṇaṃ daśakaṃ śatam ity arthaḥ 
tan manoḥ prajāpater anuśāsanaṃ sṛṣṭikālaprabhṛtivyavasthā nītir iti yāvat 
anye tu tacchabdena deyam eva pratyavamṛśanti 
yāvat tasmai deyaṃ taddviguṇam 
tena yāvad ṛṇam ity anenaikavākyaṃ bhavati 
anyathā vākyabhedaḥ 
viṣayaviśeṣānirdeśād ekaviṣayatve vikalpaḥ prāpnoti 
sa ca na yukto dviguṇasyātyantabahutvāt 
asaty api nirdeśe tasya viṣayo darśanīyaḥ tasya pratyāsanne pañcakam iti arthāt tasyaivānupratyavamarśo yuktaḥ 
vasiṣṭhavihitāṃ vṛddhiṃ sṛjed vittavivardhinīm 
aśītibhāgaṃ gṛhṇīyān māsād vārdhuṣikaḥ śate 
aśītīti vidheyanirdeśaḥ 
vasiṣṭhavihitām ityādir arthavādaḥ 
vasiṣṭho bhavavān trikālajño lobhādidoṣarahita iti tāṃ vṛddhiṃ gṛhītavān ata eṣā praśastā 
dhanaṃ tayā vṛddhim upaiti na ca lobhadoṣo 'sti 
sṛjet prayuñjīta 
yadā dhanaṃ tadādharmaṇasya tāṃ vṛddhiṃ dhanaprayogakāle nirdiśet 
sarvadravyeṣu vastradhānyahiraṇyādiṣv etad eva vṛddhiparimāṇam 
saṃkhyeyaparimeyādiṣu rasasyāṣṭaguṇā vṛddhiḥ ityādiṣu dvaiguṇyāpavāda iti vakṣyāmaḥ 
dvikaṃ śataṃ vā gṛhṇīyāt satāṃ dharmam anusmaran 
dvikaṃ śataṃ hi gṛhṇāno na bhavaty arthakilbiṣī 
dvau vṛddhir asmin śate dīyate tad dvikaṃ śatam 
dviśatā pūrvayājivato bahukuṭumbasyāyaṃ dvikaśatavidhiḥ 
māsam anuvartate 
satām ityādir atrāyam arthavādaḥ 
satāṃ dharmam iti eṣāpi vṛddhiḥ sādhūnāṃ dharmaḥ 
naitayā sādhutvaṃ hīyate 
nātyantam arthapara ucyate 
tad darśayati na bhavaty arthakilbiṣī 
anyāyena parasvagrahaṇāt pāpam arthakilbiṣam tad asyāstīty arthakilbiṣī 
dvikaṃ trikaṃ catuṣkaṃ ca pañcakaṃ ca śataṃ samam 
māsasya vṛddhiṃ gṛhṇīyād varṇānām anupūrvaśaḥ 
brāhmaṇādivarṇakrameṇa caturṇāṃ varṇānāṃ sakāśād dvikādayaś catvāraḥ kalpā yathāsaṃkhyena grāhyatayānujñāyante 
samam 
na pādena vārdhena vādhikam 
tadādhikye 'pi sapādadvikaṃ sārdhadvikam iti dvikādivyapadeśasyānivṛtter āśaṅkānivāraṇārthaṃ samagrahaṇam yathā mātrānyatve 'pi saṃjñāntaravyapadeśaṃ nivartayati 
idam api pūrveṇājivataḥ kalpāntaram 
yasya vālpaṃ dhanaṃ mahate dharmāya grahītāraś ca nātidhārmikās tatrāyaṃ vidhiḥ ye 'sādhubhyo 'rtham ādāya iti nyāyena 
samām iti pāṭhāntaram 
saṃvatsaraṃ yāvad eṣā vṛddhir na parato 'pi mahattvād dvaiguṇyaṃ syāt 
na tv evādhau sopakāre kausīdīṃ vṛddhim āpnuyāt 
na cādheḥ kālasaṃrodhān nisargo 'sti na vikrayaḥ 
bahudhā prayogaḥ gṛhītvādhim anyathā ca 
ādhir api dvividhaḥ gopyo bhogyaś ca 
bhogyo 'pi dvividhaḥ samayād uhyamānabhogaḥ sarūpato vā 
ādhir dogdhrī gauḥ pihitasuvarṇādi 
tatra bhogyam ādhim adhikṛtyedam ucyate 
na tv evādhau sopakāra iti 
vividhaḥ sopakāraḥ kṣīriṇī gauḥ kṣetrārāmādi ca 
tasmin bhujyamāne  kusīde bhavā kausīdī anantaroktā vṛddhis  tām nāpnuyāt 
ādhiṃ tu bhuñjāno nānyāṃ vṛddhiṃ labheta 
gopye 'py ādhau kālasaṃrodhāc ciram avasthānād dviguṇībhūte 'py amokṣamāṇe na nisargo 'sti na vikrayaḥ 
anyatra ca vidhinārpaṇaṃ nisargaḥ 
anyatra saṃkrāmitaṃ dviguṇībhūtam api punar vardhata eva 
tathā a paṭhiṣyati sakṛd āhṛtā iti 
vikrayaḥ prasiddhaḥ 
so 'pi na kartavyaḥ 
kiṃ tarhy asyām avasthāyāṃ kartavyam 
tāvad ādhiṃ bhuñjīta yāvad dviguṇaṃ dhanaṃ praviṣṭam 
tataḥ
mocya ādhis tadutpanne praviṣṭe dviguṇe dhane 
bhogyas tāvad evam 
bhogyas tv ādhiḥ śāntalabhas tiṣṭhaty eva yāvad ādhātā nāgataḥ 
yas tu kathaṃcid dhaniko daridratām upagatas tāvanmātraśeṣadhanaḥ sa kaṃcit kālaṃ pratīkṣya rājani nivedya vikrīṇīta bandham tato vikrayād utpannaṃ dviguṇam ātmano dhanaṃ gṛhītvā śeṣaṃ madhyasthahaste ṛṇikasātkuryāt 
nanu ca
ādhiḥ praṇaśyed dviguṇe dhane yadi na mokṣayet 
iti paṭhyate 
etad uttaratra vyākhyāsyāmaḥ 
praṇāśyatvān na pūrvasvāminaḥ svāmyahāniḥ prayoktuś ca svattvāpattiḥ 
yadi ca nisargavikrayau na staḥ kīdṛśam asya svāmyam ucyate 
tasmāt pratiṣedhasāmarthyena praṇāśavacanaṃ pratiṣiddhabhogasya bhogānujñānārthaṃ vyākhyāyate 
vastrādiviṣayaṃ vā 
tasya hi bhujyamānasya praṇāśa eva 
na kṣetrāder iva tiṣṭhataḥ svarūpād pracyavamānasya bhogyatā saṃbhavati 
tenaitat smṛtivyavasthāyāṃ vyākhyeyam 
gauṇau cātra praṇāśanisargau 
vikrayapratiṣedhas tu mukhya eva 
na hy asau gauṇatayā pratipattuṃ śakyate 
etad eva prastutya na syātāṃ vikrayādhīne iti smṛtyantarapaṭhitam 
ata iha nisargo 'nyatrādhānam vikrayasāhacaryāt sadṛśau hi tau kenacid aṃśena 
na bhoktavyo balād ādhir bhuñjāno vṛddhim utsṛjet 
mūlyena toṣayec cainam ādhisteno 'nyathā bhavet 
nanu ca prāg apy etad uktam na tv evādhau iti 
satyam 
yatra yāvaty eva vṛddhis tāvān eva bhogaḥ sa pūrvasya viṣayaḥ 
yatra tu mahatī vṛddhiḥ svalpopabhogaś ced balādinā bhuñjānasya sarveṇa sarvavṛddhihāniḥ 
yatra kṣetragavādir bandhas tadbhogaś ca na vṛddhisaṃmitaḥ sa copacitām api vṛddhiṃ na dadāti na ca dhanaṃ dviguṇam tatra kayācid atimatyātyantam uktaiva vṛddhir niścetavyā 
yadi tu vastrādi bhujymānaṃ naśyet tatra mūlyena toṣayed enam ādhātāram 
itaro 'pi vṛddhiṃ labhate 
ato 'nyathādadan mūlyam ādhisteno bhavet 
yajjātīyam ādhiṃ bhuktavāṃs tadapahāre yo daṇḍaḥ sa eva dāpyaḥ 
stenaś cauraḥ 
anye vyācakṣate 
balād bhukte vṛddhihāniḥ 
bhuñjīta tanmūlyata eva vā 
yadṛṇikasya mūlyaṃ mūlyahiraṇyam 
yatra bhuñjāna ucyate mā me bandhaṃ vinīnaśo mā bhuṅkthāḥ katipayair ahobhir mokṣayāmi tathāpy ucyamāno bhuṅka eveti so 'sya viṣayaḥ 
ādhiś copanidhiś cobhau na kālātyayam arhataḥ 
avahāryau bhavetāṃ tau dīrghakālam avasthitau 
ādhir uktārthaḥ 
prītyā bhujyamānaḥ upanidhis tu vastrāntarhito nyāsaḥ 
tau cirakālaṃ na sthāpyau 
kiṃ tarhi prāpte kāle mokṣaṇīyau 
ādher mokṣaṇakālo dviguṇībhūtaṃ dhanam 
tasyātikramas tasminn api kāle 'mokṣaṇam 
upanidhir api yāvatā kālena nāsyāvasaro bhavati madīyam evaitad bhoktāham iti sa pratyāharaṇakālaḥ 
tato 'dhikaḥ kālaḥ kālātyayaḥ 
taṃ nārhataḥ sa na kartavya ity arthaḥ 
hetum āha avahāryau bhavetāṃ tāv iti 
tau hi dīrghakālam avasthitāv apratyāhrīyamāṇāv avyavahāryāv iti sthitam 
tasmād dviguṇībhūtadhane ādhimokṣaṇe prayatitavyam 
suhṛdupadeśo 'yam na tv evādhyupanidhyor bhūyasāpi kālenāpahāraḥ 
yato vakṣyati ādhiḥ sīmā bāladhanam iti 
atas tasyaivāyam anuvādaḥ 
anye tv ādhiviṣayam upadeśam icchanti 
yo dveṣeṇa dviguṇībhūte dhane kālaṃ kṣapati tat trilābhaṃ dhanaṃ nādhikaṃ vardhate na cāsyādhunānyatrādhānavikrayau staḥ iha vṛddhim ayaṃ mā labhatām ity anena mātsaryeṇa tatredam ucyate avahāryau bhavetāṃ tāv iti 
anayā buddhyāmokṣayataḥ svāmyam asya nivartate 
yas tu kathaṃcid asati dhane na mokṣayati tasya nisargavikrayau na sta iti 
atha vāparo 'rtho mukhenopekṣayati parahastagatayā śaṅkayocyate avahāryau bhavetām iti 
saṃprītyā bhujyamānāni na naśyanti kadācana 
dhenur uṣṭro vahann aśvo yaś ca damyaḥ prayujyate 
prītir eva saṃprītiḥ 
tayā hetubhūtayopabhujyante dhenvādayas te na naśyanti 
pūrvasvāmisaṃbandhahānyā bhoktuḥ svatvāpattir nāśaḥ sa dhenvādīnāṃ prītyā bhujyamānānāṃ na bhavati 
nanu ca sarvasyaivopanidher bhogenāpahāro nāsti 
vakṣyati nikṣepopanidhiḥ striyaḥ iti 
ko viśeṣo dhenvādīnām 
ucyate 
yatra daśavarṣo bhogaḥ na ca svarūpanāśaḥ tatra yat kiṃcit iti sāmānyavacanena prāpte 'pahāre upanidheḥ pratiṣedhaḥ 
denvādīnāṃ tūpanidhitvam eva nāsti ataḥ pratiṣedhasya nāyaṃ viṣaya iti syād āśaṅkā 
ādhānanimitto hi dhenuśabdo yadi parasaṃvatsare dhenuḥ syāt parata upasaryā yadi garbham ādadhyād dhenutvam āpadyeta tadā janayed āśaṅkām asyaiveyam na devadattasya 
yataḥ praṣṭhauhī na bhogyā prītisaṃbhogyaś copanidhiḥ 
yena svakair bhogyaṃ paripālya punar bhujyamānaṃ dṛṣṭam 
na punar upanidher etad rūpam 
bhogyo hy upanidhiḥ 
asadbhāvād bhogyasya ca kīdṛśaguṇam upanidhitvam 
upanidheś cāsau pratiṣedhaḥ 
tasmād upanidhirūpātikramād asati tasmin pratiṣedhe yatnāntaram uktam 
uṣṭrādīnām api daśavarṣāṇi bhujyamānānām avasthāntarāpattiḥ 
atas tatrāpi nopanidhitvam 
vahann iti kecid aśvaviśeṣaṇaṃ manyante 
vṛṣasya nāyaṃ vidhiḥ 
apare tu gardabhāśvatarārthaṃ manyante 
damyo balīvardaḥ 
prayujyate vāhanārthaṃ yo dīyate 
anye tu punaḥ pratiṣedhaṃ vikalpārthaṃ manyante 
etad vyatirekeṇānyasyopanidher asti kādācitko 'pahāraḥ 
tena yad vastrādi prītyā bhujyate yac ca parikṣīṇam tatrāsty evāpahāraḥ 
na hi prītyā gṛhīte vastre parikṣīṇe svāminopekṣyate punar avasaro 'sti dehi me vastraṃ vināśitaṃ tvayā tatsamena mūlyena saṃsādhaya iti 
yat kiṃcid daśavarṣāṇi saṃnidhau prekṣate dhanī 
bhujyamānaṃ parais tūṣṇīṃ na sa tal labdhum arhati 
yat kiṃcid bhujyamānam ity vyavasthitena saṃbandhaḥ 
dhanīti saṃnidhānāt sāmānyanirdeśe 'pi bhujyamānadhanopekṣaṇaṃ pratīyate 
yat kiṃcid iti dāsīdāsāsārabhāṇḍādi sarvaṃ grāhayati 
na hi tal loke 'tyantaṃ dhanam iti prasiddham gobhūhiraṇyādy eva mahārghaṃ dhanam iti prasiddhataram 
tenāyam atra vākyārthaḥ 
yat kiṃcid dravyaṃ pareṇa bhujyamānaṃ dhanī dhanasvāmī daśavarṣāṇi yāvat prekṣate na kiṃcid vakti na rājani vyavaharati na kulasamakṣaṃ bhoktāraṃ vadati madīyam etat kim iti tvayā svayaṃ bhujyate iti sa daśabhyo varṣebhya uttarakālaṃ na tal labdhuṃ svīkartum arhati 
nivartate 'sya svatvam iti yāvat 
prekṣaṇena jñeyatāmātram ucyate na pratyakṣataiva 
saṃnidhāv iti vakṣyāmaḥ 
paraiḥ na jñātisaṃbandhibhiḥ 
tathā ca smṛtyantaram jñātisaṃbandhibhir vinā iti 
saṃbandhibāndhavaiś caiva bhuktaṃ yaj jātibhis tathā 
na tad bhogo nivarteta bhogam anyatra kalpayet 
tad ayuktam 
avyavasthaivaṃ sati syāt 
ke jñātayaḥ ke vā saṃbandhinaḥ iti 
saṃbandhamātragrahaṇe na kiṃcid vyāvartyam 
tasmād yenānyadīyaṃ bhujyate sa evaṃ bhavati 
kiṃ tu tathā sati paraśabdo 'nuvādamātram anarthaḥ kasyāpi na paravyapadeśaḥ 
sa nirasyate yathā bhāryāpatī pitāputrāv iti 
tatra hy ātmany api vyapadeśo 'sti ardho ha vā eṣa ātmano yaj jāyā ātmā vai putra nāmāsi iti 
tena dampatyoḥ pitṛputrayor na bhogābhogau kāraṇam 
teṣām api vibhaktadhanānāṃ bhogakāle prāpte 'bhogo bādhaka eva 
bhāryāyā api strīdhane bhartṛsakāśād gṛhīte bandhena patyur bhoge nāsiddhiḥ 
sā hy ātyantaparavatī 
nobhayor vibhāgo 'sti 
strīdhanam api tenaiva tasyāḥ paripālanīyam 
rājastrīśrotriyadravyād anyatra iti ca paṭḥyate 
evam anena svāmina upekṣamāṇasya svāmyahānir uktā 
kasya tarhi tat saṃbhavatīty evam artham uttaraślokaḥ 
na sa tal labdhum arhati ity asya śeṣaḥ ajaḍaś ced apogaṇḍaḥ iti 
ajaḍaś ced apogaṇḍo viṣaye cāsya bhujyate 
bhagnaṃ tad vyavahāreṇa bhoktā tad dhanam arhati 
jaḍaḥ apratipattimān 
pogaṇḍo bālaḥ 
prāk ṣoḍaśād bālaḥ progaṇḍa ity ucyate 
etac ca svadhanasaṃrakṣaṇāsāmarthyakāraṇānām anyeṣām apy upalakṣaṇārtham 
madyadyūtaviśaktatā dīrgharogagṛhītatā tapaḥsvādhyāyaikaparatvam vyavahāreṣv anaipuṇyam vāgindriyābhāvaḥ bādhiryam  yasyaite 'sāmarthyahetavaḥ santi na tadīye dhane bhoktur bahutareṇāpi kālena svatvam āpadyate 
viṣaye cāsya bhujyate 
asyeti dhaninaḥ pratyavamarśaḥ 
viṣayaḥ kāśmīrāṇāṃ kaśmīraḥ pañcālānāṃ ca pañcālaḥ 
yadi bhoktā ca svāmī caikasminn eva deśe vaset tathāpi śaktivihīnasyāyaṃ vyavahāraḥ 
atrāpi vyākhyāne prapañca evāyam ajaḍāpogaṇḍagrahaṇasya pradarśanārthatayā vyākhyātatvāt 
tena yasya jānato yadupekṣākāraṇaṃ na saṃbhāvyate tadīyaṃ dhanaṃ daśa varṣāṇi bhuñjāno bhoktaivārhati tasya tatsvam ity avagantavyam 
nanu ca na bhogāt svatvaṃ yuktam 
svatve sati bhogo yuktaḥ 
bhogād dhi svatve 'vyavasthā syāt 
yaś cāyam avadhir daśa varṣāṇīti sa smṛtyantareṇa na sarvasmin dhana iṣyate 
kiṃ tarhi paśyato 'bruvato bhūmer hānir viṃśativārṣikī iti 
anye tu viṃśativārṣikeṇāpi bhogena na bhūmer apahāram icchanti tripuruṣaiva bhuktiḥ pramāṇam iti vadantaḥ 
anye tu kadācid āgamarahitena bhoge na svāmyam anumanyante 
evaṃ hy āhuḥ
anāgamaṃ ca yo bhuṅkte bahūny abdaśatāny api 
tathā
saṃbhogo yatra dṛśyeta na dṛśyetāgamaḥ kvacit 
āgamaḥ kāraṇaṃ tatra na saṃbhoga iti sthitiḥ 
tripuruṣabhuktivādinas tāvad evaṃ paṭhanti 
yad vināgamam atyantaṃ bhuktaṃ pūrvais tribhir bhavet 
na tac chakyam apāhartuṃ kramāt tripuruṣāgatam 
asyāyam arthaḥ āgamo dānādiḥ 
asati tasmin yad bhuktaṃ pitṛpitāmahaprapitāmahais tac caturthasya sidhyati na tu viṃśatyā varṣaiḥ 
tatrānyatroktam 
ādau tu kāraṇaṃ dānaṃ madhye bhuktis tu sāgamā 
ante tu buktir evaikā pramāṇaṃ sthāvare bhavet 
tṛtīyasya bogāt siddhiḥ na prathamadvitīyayoḥ pitṛpitāmahayoḥ 
asyāpi na viṃśativarṣair bhogaḥ pramāṇam 
anye tv āgamarahitasya vārṣaśatikasyāpi bhogyasyāprāmāṇyam anumanyante 
tathā cāhuḥ 
anāgamaṃ tu yo bhuṅkte bahūny abdaśatāny api 
cauradaṇḍena taṃ pāpaṃ daṇḍayet pṛthivīpatiḥ 
bhogaṃ kevalato yas tu kīrtayen nāgamaṃ kvacit 
āgamaḥ kāraṇaṃ tatra na saṃbhoga iti sthitiḥ 
yat tu bahūny abdaśatāni iti tad āhartṛviṣayam ātmīyam eva bogam cirakālatve hetum āha tasya pitṛpitāmahabhogena vinā na siddhyatīty arthaḥ 
kathaṃ punar ekasyānekābdaśato bhogaḥ puruṣasya 
naiṣa doṣaḥ 
cirakālapratipādanaparā bahutvavacanāḥ śataṃ sahasram ityādayaḥ śabdāḥ 
yathā śatāyur vai puruṣaḥ śatavīryaḥ śatendriyaḥ iti 
etad uktaṃ bhavati viṃśativārṣikād bhogād adhikād api na prathamabhoktur bhogāt svatvasiddhiḥ 
arthāt putrasyāpi na siddhyatīti yathāśrutam eva 
na hi bahuṣv abdaśateṣv āgamasmaraṇaṃ saṃbhavati 
tataś ca cirantanadevāyatanabrāhmaṇamaṭhagrāmā rājabhir apahriyeran 
lekhyaśāsanam api rājādhikṛtalekhakalikhitam iti cirantaneṣu naiva pratyabhijñāyeta 
kūṭaśāsanam api saṃbhāvyeta 
tasmāc cirantano bhogaḥ svatvakāryaḥ svatvasya dānādyāgamasaṃbhāvanāyā jñāpako hetuḥ na tu kārakaḥ 
ata eva bhuktiḥ pramāṇamadhye paṭhitā
likhitaṃ sākṣiṇo bhuktiḥ pramāṇaṃ trividhaṃ smṛtam 
iti 
na tu svatvakāraṇamadhye saptavittāgamāḥ iti śrutaśauryatapaḥkanyā ityādau ca 
atha vā yatra balādi bhogakāraṇaṃ saṃbhāvyate tadviṣayam etat anāgamam ityādi 
atraiva prakaraṇe paṭhitam
anvāhitaṃ hṛtaṃ nyastaṃ balāvaṣṭabdhayācitam 
apratyakṣaṃ ca yad bhuktaṃ ṣaḍ etāny āgamaṃ vinā  iti 
nanu ca ādhi sīmā ity anenaivāyam arthaḥ siddhaḥ 
na uktasya kālasya tripuruṣaṃ yāvad bhuṅkte sa evārthaḥ 
ayaṃ tu tata uttarakālam api nivṛttyartham ārabhate 
tathā ca bahūny abdaśatāni ity atra vacanam 
anvāhitam yat prakaṭam anyathā pradarśyāntarhitam anyad avasthāpyate 
hṛtam rātrau saṃdhibhedachalādinā 
balāvaṣṭabdham prasahyeti śeṣaḥ 
śiṣṭaṃ prasiddham 
yadi tripuruṣā bhuktiḥ pramāṇaṃ kas tarhi paśyato 'bruvato bhūmer hānir viṃśativārṣikī ity asyārthaḥ 
kecid āhuḥ 
iyantaṃ kālaṃ bhuñjānasya sati lekhyadoṣādau śaktābhiyuktādikṛtatvaṃ kramākṣaravilopād asatyanayābhyām adhamarṇa ucyate 
saṃdigdharūpam api lekhyam iyatā bhogakālena niścīyate 
anye tv āhuḥ 
yatraiva tām eva bhūmim ekasya bandhāyārpayati tām eva cāparasya 
ekasyādyaṃ pramāṇam aparasya pāścātyam 
tatra saty api prāmāṇyasyādyatve pāścātyo viṃśativārṣiko bhogo balavān 
etac cāyuktam yenaiva svīkṛto bandhas tathaiva saḥ ādheḥ svīkaraṇāt siddhiḥ iti vacanāt 
svīkāraś ca bhūmer bhogābhilāṣaiva tenedṛśe viṣaye svalpenāpi kālena bandhasiddhiḥ 
etad evābhipretyoktam
vidyamāne 'pi likhite jīvatsv api hi sākṣiṣu 
viśeṣataḥ sthāvarāṇāṃ yan na bhuktaṃ na tat sthiram  iti 
viśeṣagrahaṇaṃ gavāśvādāv abhujamāne 'pi nāsiddhiḥ yatas te nāvaśayaṃ bhogyāḥ 
tathā hi bhavet gaur garbhaṃ na gṛhṇāti kīdṛśo 'syā ato bhogaḥ 
bhūmis tu sarvadā phaladeti bhogalābham antareṇa na bandhatvasiddhiḥ 
tatrāpi kathaṃcid upekṣyamāṇasya tu yacchataḥ prathamabhogakāla eva yadi dvitīyenādhigrāhakeṇa saṃnikarṣādinā svīkṛtaḥ syāt itareṇa vādyapramāṇavatā deśaviprakarṣāt kāryavyāsaṅgād vā na svīkṛtas tadā vicāryate neyatā tadasiddhiḥ 
yadā tu gṛhītādhir eva samanantaraṃ rājñā pravrājito mahāntaṃ vyādhim āsasāda na vāsyānyo 'rtharakṣādyadhikṛtaḥ kaścid asti sa cireṇāpy āgataḥ siddhāv api nirupadhipramāṇakāle labhata eva svīkṛtam apy anyena 
anye tu bhrātṝṇāṃ nyūnādhikavibhaktānāṃ punarvibhāgaḥ samīkaraṇārtha uktaḥ 
sa viṃśativarṣebhya ūrdhvaṃ nāstīty evamartham idam āhuḥ 
etāvanmātraphalatve tatraivābhidhānam ucitam 
sāmānyābhidhānaṃ tu prakaraṇotkarṣeṇānyaviṣayatām api jñāpayati 
apare tu khilībhūtā bhūmir yena kṣetrīkṛtā tatra bhūmisthānopabhoga uktaḥ 
sa ced etāvanti varṣāṇi nigṛhītas tathā sūtrakṣetrayantraiś ca svāmī bhūmitvena sa ca viṣayaḥ ity evam āhuḥ 
ihabhavantas tv āhuḥ yau samānadeśau samānasāmarthyau samānasvabhāvau samānadhanau tulyaprayojanāv aparasparasaṃbandhinau tayor anyatarasyetareṇa bhujyamānam iyantam avadhiṃ samakṣam upekṣamāṇasyāsya naiva sthāvareṣu svāmyam 
kiṃ tu tripuruṣabhuktivirodhāt sarveṇa sarvam 
viruddhe hy ete smṛtī 
te na kim api kalpanam arhataḥ yenāsti ca svāmyam nāsti cet kiṃcid yujyate 
tata evaṃ vyavasthā yuktā 
yady api satvāgamakāraṇāni bahūni santi dānavikrayabandhakāraṇādīni tathāpy anupalabhyamānakāraṇaviśeṣe viṃśativārṣikabhoge 'nantarādarśitaviṣaye bandharūpatābhyupagantuṃ yuktā 
cañcalaṃ bhogyaṃ ca svatvam 
vastvapacaye tatpratyāhartuṃ labhyate 
tataś ca tripuruṣā bhuktiḥ sarvasya svatvam āpādayati 
dānavikrayasaṃbhāvanā tu yāvaty eva sā vārṣikī bhaviṣyati 
viṃśativārṣike bhoge na kiṃcid anupapannam 
yatrobhāv apy āgamam antareṇa bhogamātrabalāt pravṛttau tatra pūrvo bhogaś cirantano 'pi viṃśativarṣabhogyena sāṃpratikena nirupādhinā bādhyate 
daṇḍapūrvikayātrāgata iyatkālo bhogaḥ tripuruṣāgatāyā bhukter bhādhaka ity uktaṃ bhavati 
bhagnaṃ tad vyavahāreṇeti 
vyavahāragrahaṇaṃ dharmanivṛttyartham 
tena yadi kathaṃcij jānīte tadā jīyeta 
tadāpi tv anena upanidhibhogajñāpane pramāṇaṃ nāsti tena vyavaharato jīyant taddharmo nāsti tādṛśena bhogenāpi hataḥ iti tiṣṭhatv etat 
ādhiḥ sīmā bāladhanaṃ nikṣepopanidhiḥ striyaḥ 
rājasvaṃ śrotriyasvaṃ ca na bhogena praṇaśyati 
ādhīyata ity ādhir bandhakadravyaṃ gobhūhiraṇyādy ucyate 
yac cottamarṇād dhanam ādīyate 
upanidhiḥ śāstrāntareṇāntarhito nyāsa uktaḥ yad apradarśitarūpaṃ sacihnavastrādinā pihitaṃ nikṣipyate 
prītibhogyaṃ tu yuktam upanidhiśabdavācyam tasya nikṣepagrahaṇenaiva gṛhītatvāt 
sīmā maryādā grāmādīnām 
bahusādhāraṇyād dhi tatropekṣā saṃbhavati 
gṛhādīnāṃ tu prākāraparikhādirūpā dvitrihastaparimāṇarūpā dvayoḥ sādhāraṇī yānyatareṇa kathaṃcid upajīvyamānā 
svalpatvād bhogaś ca kaścit kiyantaṃ kālam upekṣetāpi 
tatrāpi dānādisattvāpagamahetuṃ saṃbhāvayataḥ 
atas tatputrāḥ pautrā vā gūḍhacihnādinā prajñāpitasīmatvād ācchindayaty eva 
bāladhanaṃ dṛṣṭāntārtham pogaṇḍaśabdasya darśitatvād ity uktam 
striyo dāsyaḥ bhāryā vā 
netarasyādhanasyāpahāra uktaḥ dhanasya daśavārṣikī iti 
nanu ca neha dhanam asti 
yatkiṃcit iti vastumātranirdeśo 'yam 
naivam 
dhanī iti saṃbandhena dhanaviṣayataiva yatkiṃcit iti sāmānyaśabdasya pratīyate 
ka evam āha striyo na dhanam iti 
itthaṃ viniyojye dravye dhanaśabdo vartate 
athāsmād eva strīdhanāt svatvamātropalakṣaṇam 
dhanopamānena pumāṃso 'pi bhogena dāsāḥ svīkriyanta eva 
rājasvaṃ 
deśeśvarā rājānaḥ teṣāṃ dhanam 
te hi mahādhanatvād uccatvānvayaṃ dhanam anvicchanto 'dhikṛtair virutabhedādibhir nidhanīkriyante tadūnāpekṣayā 
śrotriyadravyaṃ śrotriyadhanābhiyuktiḥ 
yaḥ svāminānanujñātam ādhiṃ bhuṅkte 'vicakṣaṇaḥ 
tenārdhavṛddhir bhoktavyā tasya bhogasya niṣkṛtiḥ 
uktam na bhoktavyo balād ādhir bhuñjāno vṛddhim utsṛjet iti 
sarvasya hi grahaṇam ucyate 
tatra niṣiddhe bhoge balād ādhiṃ bhuñjanaḥ vṛddhim utsṛjet iti sarvāṃ hārayaty eva vṛddhim 
ananujñāte pratiṣedhanam 
rahasy upabhujyamānabhoge na cādhir naśyati tatra rūpyasuvarṇālaṃkārādāv ardhavṛddhityāgo 'nena ślokenocyate 
yat tu navaṃ mahārgham alaṃkaraṇavastrādi paridhīyamānaṃ nāsitaṃ tatra na kevalaṃ vṛddhihāniḥ yāvad dhanaṃ naṣṭaṃ tat paripīḍya mūlataḥ praviśatīti mahattarair vyākhyātam 
yajvanā tu vyākhyātam yatra svāmī vyavaharati adhyadhīnaś ca tatrādhyadhīnena bandho dattaḥ svāminā ca dṛṣṭaḥ tatra dhāraṇakena kasmiṃścid avasare 'dhyadhīnaḥ pṛṣṭaḥ prayojanaṃ mamānena bandhenāsti tatropanidhinyāyena tenānujñātaḥ kālāntare bhuñjānaṃ yadi svāmī paśyaṃs tadanujñātaṃ bandhaṃ kṣapitavān  satīdṛśe viṣaye 'rdhavṛddhityāgaḥ 
tad ayuktam 
yatas tulyo vyavahāraḥ parasparāpekṣaḥ svāmibhṛtyayoḥ 
tatra tatrānyatareṇānujñātenāyam anujñātaḥ prayujyate 'dharmataḥ 
svāmiśabdasyārthe svatvam īdṛśi viṣaye bhavati 
anyathā bandhaṃ yo dadāti so 'vaśyaṃ svāmyena yuktaḥ 
adhyadhīnas tu na svāmī 
yady evaṃ cauras tarhi 
tasmāt svāmitvādhyāropaḥ 
upayoge vādhyadhīne svāmyanujñāvyavahārād brahmadattavat 
ataḥ pūrva evārthaḥ 
svāmigrahaṇaṃ pādapūraṇārtham 
bhuṅkte 'vicakṣaṇa ity akāraḥ saṃhitayā praśliṣṭanirdiṣṭo veditavyaḥ 
yasya hy asti buddhiḥ vṛddhir mamāsty eva adhiko lābho vastubhogaḥ iti so 'vicakṣaṇaḥ 
na hi lokaśāstraviyojanīyā sthitiḥ yad ubhau lābhāś ca bhogaś ca vṛddhiḥ syāt 
tena sā vṛddhir bhoktavyā 
niṣkṛtiḥ paraśuddhiḥ viniyama iti yāvat 
anye tu dviguṇībhūte 'py amokṣyamāṇe pratiṣedham imam icchanti tasya hi svalpo 'parādha iti vadantaḥ 
prathamaṃ tāvad ādāv eva tair yājñavalkyavacanasya viṣayo deyaḥ ādhiḥ praṇaśyet iti 
kusīdavṛddhir dvaiguṇyaṃ nātyeti sakṛd āhitā 
dhānye sade lave vāhye nātikrāmati pañcatām 
lābhārtho dhanaprayogaḥ kusīdam tatra vṛddhiḥ 
atha vā prayujyamānaṃ prayoktṛsaṃbandhidhanam eva kusīdam 
madīyaṃ svalpaṃ dattvādhikaṃ grahīṣyāmi iti dhanaṃ dīyate tat kusīdam 
tatra vṛddhiḥ 
sā dviguṇatvaṃ nātikrāmati 
tāvad uttamarṇena vṛddhyarthaṃ dhanaṃ dattavatādharmarṇād grahītavyaṃ yāvan mūladhanaṃ dviguṇaṃ praviṣṭam 
nanu vṛddher dvaiguṇyaṃ śrūyate 
mūlena saha triguṇaṃ prāpnoti 
naivam 
guṇo 'vayava ucyate 
sa tāvad avayavinam apekṣate 
prakṛtaṃ ca dhanam 
ataḥ prayogaviṣayasya dhanasyānena prakāreṇa dvaiguṇyam uktaṃ bhavati 
tathā ca smṛtyantaram cirasthāne dvaiguṇyaṃ prayogasya mocya ādhis tadutpanne praviṣṭe dviguṇe dhane iti 
vṛddhiś cānekarūpā 
kārṣāpaṇeṣu prayukteṣu kārṣāpaṇa eva vardhate 
kvacit saṃtatiḥ 
strīpaśūnām vā iti saṃtatiḥ 
kvacid ādhibhogaḥ gobhūmyādeḥ 
tatredaṃ dvaiguṇyaṃ sarūpavṛddhiviṣayaṃ kecid āhuḥ 
tatra hi mukhyaṃ vṛddher dvaiguṇyaṃ pratīyate 
saṃtatau na vijñāyate kiṃ saṃkhyāyāsyā dvaiguṇyam uta parimāṇenota mānato veyam 
ato vetyādyaniścayaḥ 
paśūnām mūlyād dhi mahārghatvaṃ hastyaśvādiṣu krayavikrayādau dṛśyata eva 
mahāpramāṇā hi mahārghā bhavanti 
nanu ca saṃtatau sārūpyam asty eva 
goḥ saṃtatir gaur eva 
tatra bhedopanyāso na yukto vṛddhiḥ sarūpā saṃtatiś ceti 
ucyate 
naikajātīyatvamātreṇa sārūpyaṃ bhavati kiṃ tu vayaḥparimāṇādisāmyena 
ato yukto bhedopanyāsaḥ 
bhogalābhe 'pi kuto dvaiguṇyapratītiḥ 
upakārakāṇi janayatuṃ gāvaḥ prayujyante 
gobhūmyādi payoyavasādayo yathāsaṃbhavaṃ bhujyante 
tatra kīdṛśaṃ dvaiguṇyam 
samācāraś ca kvacid dṛśyate 
varṣaśatāni bhūmir ā mūlahiraṇyādānād bhujyate 
paṭhati ca yājñavalkyaḥ ādhiś ca bhujyate tāvad yāvat tan na pradīyate iti 
atrocyate 
vṛddhimātre śrūyamāṇe dvaiguṇyaṃ kathaṃ viseṣe 'vasthāpyate 
na hi śrutyā sāmānyapratipattir bhavantī vinā pramāṇena viśeṣe 'vasthātum arhati 
yat tu saṃtatāv anupapannaṃ dvaiguṇyam iti avagame yatnaḥ kriyatām 
mūlamarṣeṇa pariniścitavatā vṛddhis tatsāmānyā yata eva tajjātānāṃ bhavati 
bhūmibhoge 'pi yavasagodhūmādau tatpacyamānasyārghataḥ śakyata eva samatvaṃ niścetum 
upakāravacano 'pi guṇaśabdo 'sti 
ka evaṃ sati samaguṇo bhavati ka upakārako bhavatīti kathaṃ gamyate 
anena yāvan mūlyaṃ godhānyavinimayād utpadyate tāvad eva cet tata utpannā vṛddhis tadā bhavati samaguṇatvam parimāṇādisāmyābhāve 'pi 
yas tu kvacit samācāraḥ bhavataiva parihṛtaḥ kvacid grahaṇaṃ prayuñjānena 
samācārabhraṃśasaṃbhave smṛtayo niyāmikā arthavatyaḥ 
akṣīṇi me darśanīyāni pādā me sukumāratarāḥ ityvat prayogād bahuṣu bahuvacanam iti śāstram ārabhyate 
asati viprayogadarśane pratyākhyāyate 
upasarjanopasargapaurvāparyaprayogasiddhyartham uktam 
na hi kaścit prapacatīti prayoktavye pacati prete prayuṅkta iti 
vacanam api ādhis tu bhujyate tāvad yāvat tan na pradīyate yāvad dānāt taddviguṇam apraviṣṭam ity api śakyate netum 
smṛtyantaraivākyatvāc caitad eva yuktam adhyavasātum 
upapāditaṃ caitan nipuṇato 'nyatra 
sakṛd āhitā 
sakṛd ity anena vyavasthāpito 'ṅgīkṛtaḥ punaḥ punaḥ proyoga iti yāvat 
ādhānaṃ sthāpanaṃ ucyate 
vacanavyavasthayā ca nirūpaṇaṃ sthāpanam eva 
punaḥ prayogaś ca dviguṇībhūte dhane ādīyamāne bhavati 
yadā dviguṇavṛddhyartham uttamarṇaḥ adhamarṇaś ca tadīyena dhanena mahatkāryaṃ kariṣyan karaṇaparivṛttiṃ karotīti yā prāktanī vṛddhir iyaṃ vādyaprabhṛti vardhata iti tadā dviguṇabhūtam api punar vardhata eva 
puruṣāntarasaṃcāreṇa vā yadi dviguṇībhūtaṃ dhanikasyopayujyate tadādhamarṇa ucyamāno 'nyapuruṣaṃ dadatam arpayati eṣa ta iyadbhir ahobhir dāsyati iti tatra svahastaṃ dīyamānaṃ punar varddhate 
na cāyaṃ dānaṃ prati pratipratibhūḥ kiṃ tu nikṣeptā dātaiva 
etat tu ṛjunā puruṣāntaram asaṃkrāntam iti vyākhyātam 
atha vā prāg api dvaiguṇyād yadā bandham anyasmai pratyarpayati dīnāreṣu salābheṣu dvitve tasya bandhasya mokṣa eva dharmyaḥ 
bandhasya prāgvṛddhau sthitāyāṃ tasmād ahnaḥ prabhṛti punar dvaiguṇyam āpnoti 
yadā tadīyaṃ bandhakaṃ tadanujñayottamarṇenānyatrādhāya svadhanaṃ gṛhyate tadā vardhate 
eṣa puruṣāntarasaṃcāraḥ 
ubhayatra dviguṇībhūte prayoktādhamarṇikena yena kena prakāreṇānyasmād grahaṇam anujñāpyate 
yadi vāsmād anyad gṛhyate grahītā deśāntaraṃ gamiṣyan kāryāntareṇa cānyatra saṃcārayati 
ṛjus tu tasmād evādharmarṇād anavīkṛte prayoge dviguṇādhikāṃ vṛddhiṃ necchati 
ata āha puruṣāntaram asaṃkrānte punaḥkriyā 
prayojanaṃ ca vakṣyāmaḥ 
ye tu vyācakṣate yā vṛddhir upacitā sāṃvatsarī yugapat sarvaivānīyate tatrāyaṃ vidhiḥ 
yā punaḥ prāptadānāpi sarvā na dīyate tatra dvigunād adhikagrahaṇam api teṣāṃ na naśabdo yathārtho nāpy āhita iti 
sāṃvatsarī tāvad upacitā grāhyā dvitīyasaṃvatsare punar ānayanam asty eveti na kvacid dvaiguṇyaniyamaḥ syāt 
atha yo dviguṇībhūtaṃ salābhaṃ dhanam ānayati tatrādhikaniṣedho 'stu 
prāg dvaiguṇyād vṛddhimātradānasamartho vṛddhiṃ dadāti 
mūlaṃ tasyāparimitagrahaṇam iti 
etad api na kiṃcit 
yaḥ saṃvahati tasyānugraho nyāyyo nādhikagrahaṇam 
yas tu rājñā dviguṇībhūtam api kathaṃcid āpyate tasyādhikamokṣa ity etad anyāyyam 
na cāhitetyasya śabdasyāyam arthaḥ 
atha āhṛtā iti pāṭhāntaram 
tathāpi sakṛcchabdo na niścitārtho nyāyas tu parityaktaḥ svakṛtaś ca pāṭhaḥ syān na mānavī smṛtir ity uktaiva vyavasthā nyāyyā 
dhānyādiṣu pañcatāṃ pañcaguṇatām nātyeti 
smṛtyantare dhānye caturguṇoktā hiraṇyavastradhānyānāṃ vṛddhir dvitricaturguṇāḥ iti 
tatra vyavasthā yadi daridrabhūtaḥ prayoktā grahītā ca mahādhanasaṃpannas tena dhānyena mahāntam arthaṃ kṛtavāṃs tadā pañcaguṇānyathā caturgaṇā 
sadaṃ phalaṃ vārṣam dhānyasya pṛthagupādānāt 
lava udīcyeṣūrṇāviṣayaḥ prasiddhaḥ 
vāhyo gardabhoṣṭrabalīvardādiḥ 
kṛtānusārād adhikā vyatiriktā na siddhyati 
kusīdapatham āhus taṃ pañcakaṃ śatam arhati 
anusaranty anudhāvanty anuvartante sarva evārthā etam ity anusāraḥ 
śāstroditaḥ samācāraḥ 
sa ca vividho 'śītibhāgādiḥ pañcakaśataparyantaḥ 
tasmād adhikā vṛddhiḥ kṛtā yāvat tathādhamarṇenottamarṇasya na sidhyati 
kutaḥ vyatiriktā yataḥ śāstrabāhyety arthaḥ 
arthavādāntaram āha 
kusīdapatham āhus tam iti 
kupuruṣā yatra sīdanti kuśīdam 
dharmeṇa tad dhanino lakṣyante 
kuśīdīnām ayaṃ panthā mārgo vyavahāro na sādhūnām iti nindā 
yasyāvaśyam adhikā kartavyā  mahad dhi kāryam ayaṃ madīyena dhanena sādhayatīti buddhyā  tadā varṇavibhāgam anapekṣya pañcakaṃ śataṃ grahītum arhati lipset tadartham idam ucyate 
pāṭhāntaram kṛtā tu sārād adhikā iti 
yasyākiṃcanasya sataḥ svalpā kṛtā tenaiva dhanenānyathā vā mahārthatāṃ prāptas tasya yā puruṣasārād adhikā na sidhyati yaḥ paraṃ pañcakaśatam arhati 
nātisāṃvatsarīṃ vṛddhiṃ na cādṛṣṭāṃ vinirharet 
cakravṛddhiḥ kālavṛddhiḥ kāritā kāyikā ca yā 
saṃvatsare bhavā sāṃvatsarī 
tām atikrāntā sāṃvatsarī 
bhavapratyayārthaḥ sāmarthyād antarbhūtaḥ 
atha vā saṃvatsaram atikrāntā atisaṃvatsareti prāpte vṛddhīkārau chandastulyatvāt kartavyau 
yeṣāṃ vṛddhir anantaprakrāntapañcakaṃ śataṃ sarvavarṇaviṣayā sā saṃvatsaraṃ yāvad grahītavyā nātīte saṃvatsare 
atha vā yāvat saṃvatsaram 
saṃvatsaro varṣaḥ 
tāvad vṛddhir na mārgiṇīyā 
adhamarṇenāpi saṃvatsarād ūrdhvaṃ na vilaṃbitavyam 
vinirhared viniṣkṛṣya svadhanād ārabhyopanayed ity arthaḥ 
arvāg api saṃvatsarād yā dīyate sāpy atikrāntasaṃvatsaraiva 
atha vā māsād ārabhya saṃvatsarasya yāvad vṛddhiḥ parimāṇato nirūpitavyā 
māsena yad varddhate saṃvatsareṇa vety evaṃ prayogaḥ kartavyaḥ na tu saṃvatsaradvayasya lābhārthī kadācic cirakālaṃ grāhayati kiṃ me katipayamāsikena lābhena yadi dve varṣe tato 'dhikaṃ vā gṛhṇāsi tadgrahaṇe eṣā veyatā kālena vṛddhis tatrārvācīnam api dadad adharmarṇe dvisāṃvatsarīṃ yathākālakṛtāṃ tadā dāpyeta 
ekāṃ vṛddhim anādeyāṃ na dadyān nāpi dāpayet iti 
yathā māsikī vṛddhiḥ prathame māsi dvitīya evāhni śodhayan dāpyate tathā yadaivam abhyupaiti saṃvatsareṇa yad vardhata iti tadā tathaiva dāpyate na tu tadadhikakālakṛtā 
na cādṛṣṭāṃ vinirharet 
śāstre yā na dṛṣṭā daśaikādaśikādyā pañcakād adhikā na tāṃ gṛhṇīyāt 
vyatiriktā na sidhyati ity asyaivāyam anuvāda iti kecit 
idaṃ tu yuktam 
adṛṣṭām anupacitām ity arthaḥ 
yāvad bahubhir māsair na saṃhatībhūtā tāvan na grāhyā divasavṛddhir māsavṛddhiḥ 
nanu ca māsasya vṛddhiṃ gṛhṇīyāt ity uktam 
parimāṇaṃ māsikaṃ tadvṛddher na tu grahaṇam 
cakravṛddhiḥ kālavṛddhiḥ kārikā kāyikā ca yā tām api na vinirhared ity anuṣaṅgaḥ 
naivādadyād iti 
yady apy adhamarṇasya pratiṣedhas tathāpi sāmarthyād uttamarṇasyaiva draṣṭavyaḥ 
adhamarṇo hy ārtaḥ kiṃ na karoti 
atha vā vinirhāro grahaṇam eva 
tenottamarṇasyaiva śābdaḥ pratiṣedhaḥ 
nanu ca dvikādivṛddhividhānāc cakravṛddhyādīnān prāptir eva nāsti 
kiṃ pratiṣedhānuṣaṅgeṇa 
ucyate 
aprāptaḥ pratiṣedhaḥ pākṣikīṃ vṛddhim anumāpayati 
yathādhāne na brahmasāmābhigāyed ity avihitaṃ sāmagānaṃ pratiṣedhenāstīti jñāpayati 
tenaitā api pratiṣedhadvāreṇābhyanujñāyante 
keṣāṃcid dūravyavahāriṇāṃ cakravṛddhyādayo 'pi bhavanti 
tena sthalapathavāripathikā vaṇijo yathoktam
kāntāragās tu daśakaṃ sāmudrā viṃśakaṃ śatam 
dadyur vā svakṛtāṃ vṛddhiṃ sarve sarvāsu jātiṣu  iti 
kāntāragādīnām eva svakṛtā sarvajātiviṣayā sādhāraṇī vṛddhir na tv anyeṣām 
tatra cakravṛddhiḥ smṛtyantare paṭhitā vṛddher vṛddhiś cakravṛddhiḥ 
anye tu cakravadyānaṃ gantryādi tadvṛddhiś cakravṛddhiḥ 
teṣāṃ yasminn ahani cakraṃ vartate tatraiva vṛddhiḥ 
yadā tu nadīsaṃtāre durdinādinā aprayāṇaṃ tadā nāsti vṛddhiḥ 
evam anyeṣām api balīvardādivāhyaprayoktṝṇām īdṛśī vṛddhiś cakravṛddir ucyate 
kālavṛddhiḥ pratimāsaṃ tu kālikā 
māsagrahaṇam upalakṣaṇārtham 
yānupacitā vṛddhir divase divase gṛhyate māsi māsi vā yasyāḥ kālo na pratīkṣyate atha caitasmin kāle yadi na dadāsi tadā dviguṇībhavati dhanam ity ekarūpā kālavṛddhiḥ 
kāritā 
itthaṃkṛtāṃ yāvatī vā parasparopakārāpekṣayottamarṇādharmarṇau kurutaḥ 
eṣāpi digbhāgavaṇijām eva 
anyeṣāṃ tu vyatiriktā na sidhyati ity uktam pañcakaṃ śatam arhati iti 
atha vā hiraṇye prayukte vāsāṃsi vṛddhyā gṛhyante tatrādhilakṣaṇaṃ dravyam sā kāritā yathābhogalābhe nyāsarūpaviṣaye ca syāt 
kāyikā kāyakarmaṇā saṃśodhyā 
kāyajīvikā ca eṣāṃ krameṇa kramelakādijīvinām 
ṛṇaṃ dātum aśakto yaḥ kartum icchet punaḥ kriyām 
sa dattvā nirjitāṃ vṛddhiṃ karaṇaṃ parivartayet 
vṛddhidviguṇībhūtam ṛṇaṃ dhanaparikṣayād dātum aśakto yaḥ sa punaḥ kriyām kārayitavyaḥ 
karaṇaṃ lekhyasākṣyādi parivartayitavyaḥ 
vṛddhiṃ tu dadyāt nirjitām yāvatī gaṇanayā bhavatīty arthaḥ 
dviguṇād adhikaṃ na grāhyam iti yad uktaṃ tasyāyam apavādaḥ 
navo hy ayaṃ prayoga iti 
kutaḥ punaḥ dvaiguṇyāpavādārthatā 
yāvatā neha kiṃcid īdṛśaṃ vacanam asti vṛddhisahitaṃ dhanaṃ vardhate mūladhanaṃ vā 
kevalaṃ punaḥ kriyā śrūyate 
sā ca karaṇaṃ parivartayed iti vyākhyāntareṇa vyākhyātā 
yadi na vardhate kim arthaṃ tarhi karaṇaparivartanam 
ucyate 
śāntalābhe dhane 'dīyamāne ālasyādisaṃbhāvanā sākṣiṇaś ca dīrghe gacchati kāle vismareyuḥ 
yathoktam 
yatra kārye bhaved yena kṛtopekṣā daśābdikī 
vivādas tatra naiva syāt sāhaseṣu viśeṣataḥ 
tathā daśavarṣopekṣitam ṛṇam asādhyam iti 
tathāca pūrve sma vyācakṣate 
ayaṃ ca rājñaḥ upadeśaḥ pīḍitasyānugrahaḥ 
yadi ca dviguṇasya navīkaraṇena punaḥ prayogo vṛddhisahitasya punar vṛddhir mahāṃś ca pīḍitasyānugrahaḥ 
atha sarvaṃ tadānīm avaṣṭabhya na dāpyate eṣo 'nugraho nirdhanasya 
īdṛśo 'nugraho daivenaiva kṛtaḥ 
tathā ca sarvasmṛtiṣv asyām avasthāyāṃ vihitam 
atha śaktivihīnaḥ syād ṛṇī kālaviparyayāt 
prekṣya śaktim ṛṇaṃ dāpyaḥ kāle deśe yathodayam 
yady adhamarṇo daivadoṣān nirdhanībhūtas tadā na durgāvarodhādinā rājñā pīḍayitavyaḥ 
kiṃ tarhi kartavyam 
yadāsya kathaṃcid dhanaṃ bhavet tadā yathāsaṃbhavaṃ śanaiḥ śanair dāpayitavyaḥ 
prekṣya śaktim dhanavattāṃ jñātvety arthaḥ 
dāpyḥ ucitasya 
vakṣyati karmaṇāpi samaṃ kuryāt iti 
tasmāt kāraṇaparivṛttau yad evoktam asmābhis tad eva prayojanam 
adarśayitvā tatraiva hiraṇyaṃ parivartayet 
yāvatī saṃbhaved vṛddhis tāvatīṃ dātum arhati 
adarśayitvā hiraṇyam adatvā nirdhanatvād vṛddhihiraṇyam tatraiva punaḥ karaṇaṃ parivartayet 
sākṣisamakṣam evaṃ brūyāt etāvan mulam asmai dhārayāmi etāvatī ca vṛddhiḥ iti 
patre cāropayet 
yāvatī saṃbhaved vṛddhir iti tāvad vyācakṣate 
punaḥ karaṇe vṛddhisahitamūlībhūte laghīyasī vṛddhiḥ kartavyā yāvatyā vṛddhyā nātipīḍyate 
yā prāg āsīt tato nyūnety arthaḥ 
yajvāsahāyanāradānāṃ tu mate kākiṇīmātram api śaktaḥ karaṇaparivṛttikāle dāpayitavyaḥ 
yena sākṣiṇaḥ na śravaṇamātre sākṣitvam dadāti tatsamakṣam adhamarṇo 'rthasaṃbandho 'pi pratyakṣībhavati 
yataḥ śravaṇāt sravaṇe ca kṛtā bhaviṣyanti tātaś citte tiṣṭhati dhanaṃ daśavarṣopekṣitam ityādi vinaśvaraṃ bhaviṣyati 
cakravṛddhiṃ samārūḍho deśakālavyavasthitaḥ 
atikrāman deśakālau na tatphalam avāpnuyāt 
vārāṇasīṃ yāsyāmi tvadīyā yugyā me bhāṇḍaṃ ca netur eṣā ca te vṛddhiḥ iti 
tatra yadi kāntāranadīsaṃtaraṇarāṣṭropaplavādinā taṃ deśaṃ na gatas tato 'rvāg deśāt kiyatā lābhena pravṛttyā vyāvṛttas tadā yathānirūpitā vṛddihir na dāpyate 
yatas taṃ deśaṃ yāvad vahatāṃ yā vṛddhir aprāptānāṃ sā kathaṃ syāt 
dīrgham adhvānaṃ vahatāṃ yugyānāṃ mahān kleśaḥ svāminaś ca tāvantaṃ kālaṃ kṛtaiva vṛddhir yugyopakāraḥ 
śīghraṃ tu pratinivṛttānāṃ svāminaḥ punar anyatropakāraṇaṃ saṃpadyata eva 
eṣa evātikramaḥ 
evaṃ kālātikramaḥ māsam me vahantu balīvardā iyatī tava vṛddhiḥ iti 
tatra yadi pakṣāt pratyeti tatra cakravṛddhim adhamarṇaḥ samārūḍhaḥ pratipanno 'ṅgīkṛtavān iti yāvat 
tasyāṃ vṛddhau deśakālau vyavasthitau yat tayā pūrvoktena prakāreṇa deśaviśeṣaṃ kālaviśeṣaṃ vā āsthitavān na nirviśeṣaṇam eva kṛtavān sa evaṃvidho 'dhamarṇas tau deśakālau atikraman na prāpnuyāt tatphalaṃ vṛddhyākhyaṃ nāpnuyān na bhajeta na dadyād ity arthaḥ 
kiṃ tatra naivāsti vṛddhir atha vā pañcakaṃ śatam 
nety āha 
samudrayānakuśalā deśakālārthadarśinaḥ 
sthāpayanti tu yāṃ vṛddhiṃ sā tatrādhigamaṃ prati 
samudrayānagrahaṇaṃ yātropalakṣaṇārtham 
sthalapathikā vāripathikāś ca vaṇijo yāṃ vṛddhiṃ sthāpayanti sā tatrādhigamanaṃ prati niścayaṃ prati 
saiva niścetavyety arthaḥ 
deśakālārthadarśino 'smin pradeśa iyān arthalābho 'smin iyān iti ye paśyanti jānate na tu samudrayāna eva ca ye kuśalāḥ karṇadhārādayaḥ 
anye pūrvaślokam evaṃ vyācakṣate yadṛcchādhyāhāreṇa 
adhamarṇena yā deśakālaṃ cāśritā tāṃ ca prāpya taddeśoditaṃ phalaṃ lābhākhyaṃ tasmād deśād yadi nāpnuyāt tadā kīdṛśī tatra vṛddhir ity ākāṅkṣāyām uttaraślokaḥ 
cakravṛddhigrahaṇaṃ kāritāyā api pradarśanārtham 
lobhātiśayabhājāṃ vaṇijāṃ kṣayavyayāyasaṃvidhijñāḥ parasparasya yāṃ vṛddhiṃ sthāpayeyus tāṃ rājā pramāṇīkuryāt 
tatrādhigamaṃ pratīti 
pratiḥ karmapravacanīyo 'dhigamasya lakṣaṇatvāt lakṣaṇetthaṃbhūtākhyāne tadyukte ca dvitīyā 
yo yasya pratibhūs tiṣṭhed darśanāyeha mānavaḥ 
adarśayan sa taṃ tasya yateta svadhanād ṛṇam 
ṛṇaprayoge dvividho viśrambhaḥ pratibhūr ādhir vā 
tatra pratibhūpakṣa idam ucyate 
trividhaś ca pratibhūḥ darśane pratyaye dāne ca 
tatra darśanapratibhuvam adhikṛtyedam āha 
yasya darśanāya pratibhūs tiṣṭhed amuṣmin pradeśe mayaiṣa tava darśanīyaḥ sa tathā kurvan svadhānāt tasya ṛṇaṃ yateta prayatnaṃ kuryād dātum iti śeṣaḥ 
dadyād iti yāvat 
ṛṇagrahaṇaṃ vyavahāravastumātropalakṣaṇārtham 
tena yāvanto 'rthaviṣayā vyavahāre 'nukrāmyante tad vastu dadyād darśanenānyatareṇābhiyuktaḥ 
vākpāruṣyasaṃgrahaṇādau paṇaparibhāṣā kartavyā 
yadi na darśitaṃ cet tanmayā dātavyam 
akṛtāyāṃ tu paribhāṣāyāṃ rājadaṇḍam eva dāpyaḥ 
śarīre tu nigrahe tanniṣkrayaṇaṃ suvarṇam 
prātibhāvyaṃ vṛthādānam ākṣikaṃ saurikaṃ ca yat 
daṇḍaśulkāvaśeṣaṃ ca na putro dātum arhati 
pratibhuvaḥ karma prātibhāvyam 
pratibhuvā yat kartavyaṃ pararṇasaṃśodanādi tat prātibhāvyam 
arhattā yogyatā 
sānena pratiṣidhyate 
tasyāṃ ca pratiṣiddhāyām adhikārapratiṣedhaḥ 
anadhikṛtaś ca na dadātīty evaṃ na dātavyam ity uktaṃ bhavati 
sarvatrārhatau kriyāpade vyākhyāyāte draṣṭavye 
kathaṃ punaḥ putrasya prātibhāvyādiprāptis tarhi tadṛṇasya pitrāgṛhītatvāt 
naiṣa doṣaḥ 
yad yena dātavyatayāṅgīkṛtaṃ tad gṛhītatulyaphalatvād gṛhītam eva 
tanniścitasvarūpatvam āpannāḥ ataḥ pratiṣidhyante 
vṛthādānaṃ parihāsādinimittaṃ pratiśravaṇam kuru kāryam idaṃ mama pariniṣpanne idaṃ dāsyāmi iti niṣpādite kārye pitrādatte pratiśrute kathaṃcit putro na dāpyate 
evaṃ pāritoṣikādi bandiparihāsādiviṣayam 
yad vāham amuṣmād vaṇija etasyedyad dāpaye iti tatra tu manuṣye preṣite kathaṃcid dātum aghaṭite 'saṃnidhānād vaṇijo 'nyato 'pi kāraṇād dattāntare pitari mṛte putro na dāpyate 
akṣinimittam ākṣikam sabhikāya yad dhāryate 'nyato vā yat prayojanaṃ tad gṛhītam iti śakyate jñatum 
tasya pratiṣedhaḥ 
yaḥ parityaktabāndhavo 'kṣamālāsv eva śayyāsanavihārī prasiddhaḥ krīḍanakas tadṛṇam ākṣikam iti śakyate niścetum 
surāpānanimittaṃ saurikam 
surāgrahaṇaṃ madyopalakṣaṇārtham 
tena yaḥ pānaśauṇḍo 'tyantamadyapas tadṛṇapratiṣedhaḥ 
daṇḍaśulkayor avaśeṣaḥ 
yatra pitrā daṇḍāṃśaḥ śulkāṃśaś ca kaścid dattaḥ paripūrṇau daṇḍaśulkau na dattau tādṛśasya pratiṣedhaḥ 
yatra tu na kiṃcit pitrā dattaṃ tad dāpyate 
smṛtyantare 'py aviśeṣeṇoktam prātibhāvyavaṇikśulkamadyadyūtadaṇḍāḥ putrān nādhyābhaveyuḥ iti 
tatra vikalpaḥ 
mahaty aparādhe mahati ca dhane paitrike 'vaśeṣasya pratiṣedhaḥ 
śulke 'py evam 
svalpe tu sarvasya 
darśanaprātibhāvye tu vidhiḥ syāt pūrvacoditaḥ 
dānapratibhuvi prete dāyādān api dāpayet 
pūrvaśloke yo vidhir mayā codita uktaḥ yathā putrāṇāṃ na bhavati paitrikaṃ prātibhāvyam tad darśanaprātibhāvye 
yady evaṃ pratyayapratibhuvaḥ putrā dāpyantām ata āha dānapratibhuvi prete dāyādāḥ putrā dāpyante nānyasmin 
yady evaṃ prathamo 'rdhaśloko 'narthakaḥ 
dānapratibhuvaḥ putrāṇāṃ sādhana ukte sāmarthyād anyasya pratibhuvo nāsti putrāṇāṃ saṃbandha iti gamyate 
atha vispaṣṭārtham ucyate 
pratyayagrahaṇam api kartavyam 
itarathā pratiṣedhe darśanagrahaṇād vidhau ca dānagrahaṇād ubhayaparibhraṣṭasya kiṃ vidhir uta pratiṣedha iti saṃśayaḥ syāt 
nāsti saṃśayaḥ smṛtyantare spaṣṭam uktatvāt
darśanapratibhūr yatra mṛtaḥ prātyayiko 'pi vā 
na tatputrā ṛṇaṃ dadyur dadyur dānāya ye sthitāḥ  iti 
ihāpi dānapratibhuvīty asya vidhitvād anyatrāprāptiḥ 
darśanagrahaṇam upalakṣaṇārtham 
anuvāde copalakṣaṇatvam adoṣaḥ 
kiṃprayojanam iti cet vicitrā ślokānāṃ kṛtir mānavī 
adātari punar dātā vijñātaprakṛtāv ṛṇam 
paścāt pratibhuvi prete parīpset kena hetunā 
anena ślokena saṃdihānaḥ praśnaṃ kṛtvottareṇa niścāyayati 
saṃdehahetuḥ padadvayena adātari vijñātaprakṛtau iti 
saptamyantāni samānādhikaraṇāni padāni vyākhyāyante adātari pratibhuvi pratijñātaprakṛtau ca 
ṛṇam anuttamarṇaḥ kena hetunā parīpseta labdhum icchet kiṃ kevalenaivātmavyāpāreṇa tataḥ pratibhuvaḥ putram api vyāpārayati 
kutaḥ saṃdehaḥ 
uktam prete dānapratibhuvi iti tato 'nyasmin mṛte kas tatputrāṇāṃ saṃbandhaḥ 
yatas tu khalu vijñātaprakṛtir vijñātakāraṇaḥ pratibhūtvena dhanaṃ gṛhītvā sthita ity etan niścitam ato bhavati buddhir asti tatputrāṇāṃ saṃbandho yatas tena ṛṇasaṃśuddhyartham asya nisṛṣṭam iti 
punaḥśabdaḥ pūrvasmād viśeṣam āha 
yati dānapratibhuvaḥ putrāḥ saṃbadhyante 
yas tarhy adātā tasmin mṛte 
dātā uttamarṇaḥ 
paścāt tata uttarakālam ity arthaḥ 
śeṣaṃ vyākhyātam 
parīpsā prāptīchā 
nirādiṣṭadhanaś cet tu pratibhūḥ syād alaṃdhanaḥ 
svadhanād eva tad dadyān nirādiṣṭa iti sthitiḥ 
nirādiṣṭaṃ nisṛṣṭaṃ svadhanād arpitam bhava lagnaka idaṃ te dhanaṃ mattas tvayā saṃśodhanīyaṃ yady ahaṃ na dadyām 
alaṃdhanaḥ paryāptadhanaḥ 
yāvad dhanam uttamarṇāya dātavyaṃ tāvat paripūrṇaṃ prasṛṣṭam 
svalpe tu nisṛṣṭe bahuni saṃśodhye na dāpayitavyaḥ 
pūrvasya praśnasyottaram idam 
yady api na dānapratibhūr adya nirādiṣṭas tat tatputro dāpyate svadhanād eva 
tadvad yo nirādiṣṭaputra iti draṣṭavyam tasyaiva prakṛtatvāt sākṣāt pratibhuvas tu pratibhūtvād eva prāptir iti cen maivam 
nirādeśanena iti sthitir eṣā śāstramaryādā 
vicārād evāvalaṃbana iti siddhe yan nirādiṣṭo 'laṃbana iti caivam abhidhānaṃ tatpadyagranthānurodhena 
mattonmattārtādhyadhīnair bālena sthavireṇa vā 
asaṃbaddhakṛtaś caiva vyavahāro na sidhyati 
kāryaparyāyo vyavahāraśabdaḥ 
yat kiṃcid dānādhānavikrayādikāryaṃ lekhyādi ca pramāṇam etaiḥ kṛtaṃ tan na sidhyati kṛtam apy akṛtaṃ bhavati 
mattonmattau vikhyātau 
ārto dhanabandhunāśādipīḍitaḥ pratyupasthitabhayaś ca 
yaugikatvān mattādiśabdānāṃ yāvan madādiyuktās tāvat tatpramāṇābhāvabodhako 'yaṃ pratiṣedhaḥ 
pradarśanārthaṃ caitad aprakṛtisthatvamātrasya 
yathokta
kuryād pratikṛtiṃ gataḥ 
tad apy akṛtam evāhur asvatantraḥ sa hetutaḥ  iti 
aprakṛtisthaś cocyate upaplutabuddhiḥ svakāryavivecane samarthaḥ 
uktaṃ ca
kāmakrodhābhiyuktārtabhayavyasanapīḍitāḥ 
rāgadveṣaparītāś ca jñeyās tv aprakṛtiṃ gatāḥ  iti 
kāmādīnāṃ dvandvaṃ kṛtvā pīḍitaśabdena taiḥ pīḍitā iti sādhanaṃkṛteti tṛtīyāsamāsaḥ 
tena pīḍitasya pratiṣedhaḥ 
sa cāyaṃ saṃprati manmathādhiṣṭhitaḥ strīparirambhaṇādi parīpsamāno bhavati 
abhiyuktā dyūtādikriyāntare dattāvadhānāḥ 
ete hi tatra saṃsajantaḥ svāmino 'pi sva ity asya prātibhāvyādikriyāniścayasyānavadhānān na pramāṇam 
yataḥ kriyāntarāvahitatayā pareṇa pṛcchyamānā idam asmai dīyatām aṅgīkṛtaṃ vā prātibhāvyam iyati vastunīdṛśe 'nena ca prakāreṇocyata ity evamādi nipuṇato nāvadhārayanti 
prakṛtikriyāvighno vā mā bhūd asminn ihastha ity abhiprāyam abhyupagacchanti gachca tvam yad bravīṣi tat sarvam anuṣṭhīyate iti pāratantryaṃ vāṅgīkūrvanti 
tad uktam svatantraḥ sa hetutaḥ iti 
yena hetunāsvatantro 'pramāṇaṃ so 'sya svatantrasyāpi hetur vidyate 
yathāsvatantraḥ svam api na viniyuṅkte evam ayam api kāmādivaśīkṛto 'rthavivekaṃ kāryāṇāṃ ca guṇadoṣau kriyamāṇāv anadhigacchann asvatantreṇa tulyo bhavati 
ārto vyākhyātaḥ 
abhiyuktārtaśabdau ca dharmivacanau lakṣaṇayā dharmaparau vijñeyau 
abhiyogo 'bhiyukta āturatā ārta iti 
vyasanāni kāmakrodhasamutthitāni mṛgayādīni 
abhiyukto vyasany api kāṃcit kriyāṃ tātparyeṇa kurvann ucyate 
avyasanyapravṛtto 'pi taddhyānarataḥ 
atha vā kāmakrodhaśabdau kāmini krodhavati vartete 
atra ca pakṣe bhayavyasanaśabdau kṛtadvandvau tṛtīyāntau pīḍitaśabdena saṃbadhyete 
anye tu svatantrā eva 
rāgadveṣābhyāṃ parītā vyāptāḥ 
rāgaḥ kvacid ātmīyeṣv abhiṣaṅga ātmīyatayā parigṛhītasya kasyacit saṃbandhināpi dhyāyato vābhipretasiddhau manasaḥ paritoṣo rāgaḥ tadviparīto dveṣaviṣayaḥ 
paripathiny anātmīyatayā parigṛhīte tadasvāsthyatadviparyayāt parituṣṭivṛttir ity evamādirūpau rāgadveṣau 
sarvathāsya bhāvabuddhiś calitā kṣaṇam api vivakṣite kārye nāvatiṣṭhate 
anyad vadann anyad ācarati 
evaṃrūpo 'prakṛtisthaḥ 
anyathā sarva eva puruṣāḥ kāmādiyuktāḥ jarājīrṇākṣiśirorogārttimanto 'prakṛtisthāḥ syuḥ 
na caivam 
adhyadhīno garbhadāsaḥ putraśiṣyau bhāryā ca 
yadāpi rūḍhyā garbhadāsa evādhyadhīnas tathāpy asvatantropalakṣaṇārthatvāt sarva eva te gṛhyante 
svadhanadānādi svāminam anujñāpya yat kurvanti tat sidhyati 
tathā ca nāradaḥ
yad bālaḥ kurute kāryam asvatantrakṛtaṃ ca yat 
akṛtaṃ tad iti prāhuḥ  iti
asvatantraḥ smṛtaḥ śiṣya ācārye tu svatantratā 
asvatantrāḥ striyaḥ putrā dāsādyaś ca parigrahaḥ 
svatantras tu gṛhī yasya tasya tat syāt kramāgatam 
nanu yadi na svātantryaṃ strīṇām ucyate puṃsaś ca svātantryam etad anupapannam 
yataḥ sādhāraṇaṃ dhanam 
katham ekākī manuṣyo bhāryayānanujñāto dānavikrayādibhyaḥ prabhavet 
atroktam 
strīkṛtāny apramāṇāni kāryāṇy āhur anāpadi 
iti 
tathā kule jyeṣṭhaḥ ity upakramya tatkṛtaṃ syāt kṛtaṃ kāryaṃ nāsvatantrakṛtam kṛtam iti ca 
dhanasādhāraṇye hi puruṣo 'pi strīvad asvatantraḥ 
yac chabde svāmyaṃ pāratantryaṃ ceti tad viruddham iva svāmitvam atra etā ca vyavasthā iti yojyaṃ bhavati 
pāratantryaṃ paravidheyatā tadicchānuvartitvam 
yadi ca paratantraḥ parecchām antareṇa viniyoktuṃ na labhate kīdṛśam asya svāmyam 
atha dānādhānavikraye yatra prakṛtatvād anīśāḥ 
svaśarīre paribhogādau yāvadicchaṃ svadhanaṃ viniyojyate paratantramahādhanānāṃ śāstranigṛhītātmanāṃ dvijānāṃ yenātmopabhogo bhavet 
bālasya svāmyapāratantre upapanne 
yadā prāptavyavahāras tadā īśiṣyate 
evaṃ putrādāv api 
striyās tu na kadācid apāratantryam 
bālayā vā yuvatyā vā vṛddhayā vāpi yoṣitā 
na svatantreṇa kartavyaṃ kāryaṃ kiṃcid iti sthitiḥ 
svāmyapāratantrye strīṇāṃ samāveśa ucyate 
na pāratantravacanena strīṇāṃ svadhanaviniyoganiṣedhaḥ kriyate 
kiṃ tarhi asthāne dānādhānavikrayādi vāryate 
paratantrāḥ āsāṃ sthānaṃ nirūpaṇīyam na hi tāḥ svayaṃ vivektum alam  eṣa pātram arhati bhūmihiraṇyādipratigraham anena kanyāsaṃbandhaṃ kuryāt idaṃ dravyam asmāt kretuṃ vikretuṃ vārhatīty evamāditayā jñātavyam 
ato lekhyādikāle bhartrādyanumatir upayujyate 
kevalā kṛte kārye nāhaṃ kiṃcij jānāmi tvayā vipralabdhāsmi iti vacanasyāvasaratvāt 
bhartrādyanumatau tu kiṃ vakṣyati 
tad uktam 
etāny api pramāṇāni bhartā yady anumanyate 
putraḥ patyur abhāve vā rājā vā patiputrayoḥ 
asvātantryam api niyamitam 
anuśiṣṭā visarge ca vikraye ceśvarā matā 
api buddhipūrve bālaskhalite svāminā patnyādayo niyojyā anubandhādinā na tu svāmyavisarge 'pi 
sā sadyaḥ saṃniroddhavyā tyajed vā kulasaṃnidhau 
iti strīṇām eva na puṃsaḥ pāratantryam patitasyāpy ā prāyaścittasamāpteḥ pratīkṣaṇopadeśaḥ 
ato na vikrayo 'pi dāsādīnāṃ garīyasyām āpadi kutracid asti 
teṣu svāmina ity etad apekṣya 
bhāryāśiṣyadāsīnāṃ yathāsvaṃ pāratantryaṃ 
dhanasādhāraṇyāt tu na bhartur anujñāṃ vinā bhāryāyā yāgādau kvacid adhikāra iti sthitam 
yac cedam
putrāṇāṃ bhartari prete vaśe tiṣṭhatu sā tathā 
jīvator asvatantraḥ syāj jarayāpi samanvitaḥ 
tayor api pitā śreyān abhāve bījino matā 
iti anena putrāṇāṃ pāratantryam nanu cānyonyavyāhṛtam iti 
nāsti vyāghātaḥ 
anadhikāriṇi putre bāle mātṛparatantratā 
mātus tu putre pāratantryam 
mātṛdhanarakṣaṇaṃ corādidoṣebhyaḥ 
putrasyāpi yat pitari pāratantryaṃ tad apṛthakkṛtasya tadgṛhe nivasataḥ 
yadā tu pitṛvibhakto dhanaṃ svayam arjitavāṃs tadā
ūrdhvaṃ tu ṣoḍaśād varṣāt putraṃ mitravad ācaret 
iti svātantryam eva 
bālo 'prāptavyavahāraḥ ṣoḍaśavarṣāt prāk 
sthaviro luptasmṛtiḥ jarābhibhūto 'tītavyavahāraḥ 
yady apy ayaṃ kasyāṃcid velāyāṃ prakṛtistho 'pi bhavati tathāpi na pramāṇam apratyayāt 
yasya tu bhartuḥ strī janānāṃ kāryapratibandhena vartate tayānujñātam etad bhavati 
asaṃbaddhakṛtaḥ 
parārtham aniyukto yo vyavahārayati na bhrātā na pitā devadattāya śataṃ dhārayati ityevamādi vaktuṃ na labhyate 
ye tu bhrātaraḥ samānakāryāḥ sarve ca tulyavyavahāriṇas teṣām anyatareṇāpi gopaśvādivikrayo gṛhādibandhanaprayogādi ca kriyamāṇaṃ sidhyati saṃbandhitvāt 
vyavahāraśabdaḥ sarvavyavahāragrahaṇārthaḥ 
prakaraṇād ṛṇavyavahāra eva syāt 
satyā na bhāṣā bhavati yady api syāt pratiṣṭhitā 
bahiś ced bhāṣyate dharmān niyatād vyāvahārikāt 
kasyacid anuṣṭheyasyārthasya pratipādakaḥ śabdo bhāṣā sāmānyena bhavati 
yo 'rthas tayā pratipādyate so 'nuṣṭheyaḥ 
kiṃ sarvāpi bhāṣā na satyā 
nety āha 
bahiś ced dharmāt  dharmabāhyaṃ yad ucyate śāstrācāraviruddham  pañcakād adhikā vṛddhiḥ bhāryāpatyvikrayādiḥ anvayinaḥ sarvasvadānam ity evamādi 
yady api syāt pratiṣṭhitā patralikhitāḥ pratibhuvo vā dattās tathāpi na sidhyati 
vyāvahāriko dharma ācāranirūḍhaḥ 
niyato 'nādir nedānīṃtanaḥ 
pūrvaśeṣaṃ caitat 
asvatantrāprakṛtisthaiḥ kṛtaṃ dānādyaniścitam iti na pramāṇam 
yogādhamanavikrītaṃ yogadānapratigraham 
yatra vāpy upadhiṃ paśyet tat sarvaṃ vinivartayet 
yogaḥ chadma 
tena yad ādhamanaṃ bandhakārpaṇaṃ kṛtam etac ca jñāyate asatyakāryaṃ kṛtam iti 
tad rājā vinivartayet 
kaścid dhanikenoparudhyamāna āha na me kiṃcid asti iti 
nanu kṣetraṃ sthaṇḍilaṃ vāso 'sti tad arpaya ity anayā śaṅkayā guhyaṃ svajanāya kasmaicid asāv ādhānīkaroti 
tata āha tad anyasya mayā bandhakīkṛtam iti 
etac ca jñāyate 
saty api prakāśalekhye tasya ādhātṛtāyogāt 
yadi hi paramārthatayādhitvena kṛtaṃ katham ādhātaiva bhuṅkta iti 
evaṃvidhaṃ yogādhamanam apramāṇīkṛtya dhanine kṣetrādi dāpayitavyo 'dharmarṇaḥ 
yasya cānyenāgamena svāmyaṃ dhanadānakāla āgamāntareṇa karaṇaṃ karoti tad api yogādhamanam 
tatrādharmarṇo yasya vānenāgamena svāmyaṃ kalpitaḥ satyam āgamaṃ kārayitavyaḥ 
evaṃ vikrayādi 
yo 'lpena mūlyena mahārgham arthaṃ vikrīṇīte yo vā naiva mūlyaṃ kretur ādatte yac cāha te iha vikrītaṃ mayā tavedam iti sa uttarakālam vikrītaṃ tvayā mamedam iti gṛhāṇa mūlyam iti na labhate vaktum 
na cāyaṃ vikrayānuśayo daśāhāt pareṇāpi nivartayed iti 
yo vāptena krāyayati pūrvokte nimitte sati nimittāntare vā sati vikrīṇīte na ca rūpakādibhiḥ krayo 'pahartavyavyavahāre dṛśyate na ca rūpakādisaṃcayaśīla ityādinā yogavikrayādhigamaḥ 
yogadānapratigraham 
yad ubhavasvāmikam anyatareṇa pratigrahītrā saha saṃvidaṃ kṛtvā dīyate evamādi yogadānapratigraham 
dānaṃ ca pratigrahaś ceti vigṛhya dvandvaikavyavahāraḥ 
yady api dānapratigrahakriyayor anyataropādānenaivetarākṣepaḥ  nyathāsvarūpāsiddheḥ  tathāpi kriyādvayopadānaṃ vṛttapūraṇārtham 
atha vaikakriyopādāne tatkāriṇa eva daṇḍaḥ syāt na dvitīyasya saty api tatsādhanatve śabdenānupādānāt 
ato dātuḥ pratigrahītur dvayor daṇḍārthaṃ bhedenopādānam 
tathā sati yogādhamanavikrītam ity atrāpi krayādidvitīyakriyopādānaṃ kartavyam 
na kartavyam smṛtyantarād vā sāmānyaśāstrād vānupādāne daṇḍaḥ syāt 
yatra vāpy upadhiṃ paśyed iti 
upadhiḥ chadma 
anenaiva anyatrāpy etābhyaḥ kriyābhyaḥ upadhir nivartyaḥ 
yathā kaścid dhaninoktaḥ yāvad iyadbhir ahobhir dātavyam iti pratibhuvaṃ na sthāpayasi tāvat tvāṃ na tyakṣyāmi iti 
tasmiṃs tūṣṇībhūte kaścid uttamarṇena saha saṃvidaṃ karoti mām asya pratibhuvaṃ gṛhāṇa yāvad enam upapīḍayāmi bahv anena mamāpakrtam aham asya pīḍārtha eva pratibhūr na mayā kiṃcid dātavyam iti tatrottamarṇaḥ prakāśam āha yady anyas te pratibhūr nāsti karmādikaṃ na prārthayase nūnaṃ jihīrṣitaṃ te dhanam 
sa pīḍitaḥ pratyāha naitena saha mamedṛśo vyavahāraḥ pravṛttapūrvḥ iti 
pratibhūḥ punar āha bhavāni tavāhaṃ pratibhūḥ 
so 'nichan pīḍoparodhād āha yathecchasi tathā kuru 
nāsya pūrvakriyāsv antarbhāvaḥ 
evaṃ kṛṣivāṇijyaśilpārambhādikriyāḥ etadvyatirekiṇyaḥ pratidarśanīyāḥ 
udāharaṇamātraṃ dānādhamanavikrayāḥ 
tad etad yogakṛtaṃ kāryaṃ yāvat kiṃcana tat sarvaṃ rājā nivartayet 
rājā kṛtam apy akṛtam ādiśen na pramāṇīkuryāt 
kartāraṃ kārayitāraṃ ca daṇḍayet 
grahītā yadi naṣṭaḥ syāt kuṭumbe ca kṛto vyayaḥ 
dātavyaṃ bāndhavais tat syāt pravibhaktair api svataḥ 
uktaṃ yena gṛhītam ṛṇaṃ tena pratidātavyam 
tadabhāve putrapautrais tadabhāve tadṛkthagrāhiṇā 
na tadvyatirekenānyasya dānaṃ prāptam iṣyate 
atre kvacid viṣaye tadartham idam ucyate 
yena gṛhītaṃ dhanaṃ sa cen naṣṭo mṛto deśāntaraṃ gato vā  kuṭumbe ca kṛto vyayaḥ  dātavyaṃ bāndhvais tad bhrātṛtatputrapitṛvyādibhiḥ pravibhaktair vibhaktadhanair api svataḥ svadhnād ity arthaḥ 
yāvad bhrātaraḥ saha vasanti teṣāṃ yad ṛṇam upajātaṃ tad gṛhamadhyād eva dīyate 
tacchiṣṭe 'sya vibhāgaḥ 
yathoktam 
pitṛvyeṇāvibhaktena bhrātrā vā yad ṛṇaṃ kṛtam 
mātrā vā yat kuṭumbārthaṃ dadyus tat sarvam ṛkthataḥ  iti 
avibhaktānām anyatamena yat kuṭumbārtham ṛṇaṃ kṛtaṃ tad bhrātṛpitṛvyatatputrādayaḥ sarve dadyur na tv akuṭumbārtham ity arthaḥ 
avibhaktagrahaṇāt teṣām eva tathāvidham ṛṇaṃ saṃbhavet prāyaḥ 
na hi pravibhaktāḥ parakīyakuṭumbabharaṇārtham ṛṇaṃ gṛhṇanto dṛśyante 
ataḥ pravibhaktair apīty āha  apiśabdād avibhaktaiś ca 
yadi kaścid bhrātṝṇāṃ vibhaktānāṃ svakuṭumbabharaṇam akṛtvā pravased itaraś ca mahāsatvatayā tadīyaṃ kuṭumbhaṃ bibhṛyāt tatra vibhakenāpi bhrātrā pitṛvyeṇa vā yad ṛṇaṃ kṛtaṃ tad itaro dadyād eva deśāntarāgataḥ 
kuṭumbārthe 'dhyadhīno 'pi vyavahāraṃ yam ācaret 
svadeśe vā videśe vā taṃ jyāyān na vicālayet 
tiṣṭhantu tāvad bhrātrādayaḥ 
kuṭumbārthe 'dhyadhīno 'pi gṛhabhṛtyo 'pi vyavahāraṃ gopaśvādivikrayaṃ kṣetrasthaṇḍilādiprayogaṃ karṣaṇāya ṛṇaṃ vyavahāraṃ vā yam ācaret svadeśe videśe vā saṃnihitasya proṣitasya vā taṃ jyāyān gṛhasvāmī na vicālayet avicāryaiva sādhu kṛtam ity anumanyeta 
anye tu pūrvaśeṣo 'yam arthavādo na vidhir ity āhuḥ 
tad uktam 
na hy arthavādatābījaṃ kiṃcid asti 
vibhajyamānaṃ sākāṅkṣam ṛṇam atra yattacchabdābhisaṃbandhāt 
atha mattonmattārtādhyadhīnaiḥ ity asvātantryād adhyadhīnasya tatkṛtam apramāṇam iti 
akuṭumbārthe saṃnihite ca svāmini na yuktaṃ kalpayitum 
anyathā kuṭumbāvasādaḥ syāt 
atas tadbharaṇātmake vyāpāre pramāṇībhavati daivād adhīnaḥ 
balād dattaṃ balād bhuktaṃ balād yac cāpi lekhitam 
sarvān balakṛtān arthān akṛtān manur abravīt 
yathā na bālāsvatantrāprakṛtisthopadhikṛtṃ pramāṇaṃ tadvad balakṛtam api 
sarvān balakṛtān arthān nivartyān ity eva vidhiḥ 
bhuktaṃ dattaṃ lekhitam ity udāharaṇamātram 
tatra balād dattaṃ yad anupayujyamānaṃ kṣetrārāmādi vāhanāya dīyate vṛddhikāmo vā yad dhanaṃ balād āropayati bhāravāhanam anicchatāṃ gṛheṣu mūlārpaṇaṃ paṇyam aśnute 
lekhitaṃ patrakaraṇam 
sarvān ity anyān apy evaṃvidhān arthān kāryāṇīty arthaḥ 
yogādhamanam iti atra nipuṇaṃ darśitam atrāpi śloke samasya yogabale śakye prakṣeptuṃ pṛthak ślokadvayakaraṇam 
vicitrā ślokasya kṛtir manoḥ 
mattonmattārtādhadhīnair bālavṛddhair balāt kṛtaḥ 
asaṃbaddhena yogāc ca vyavahāro na sidhyati  iti 
na siddhyaty eva na mānavad bhavati 
trayaḥ parārthe kliśyanti sākṣiṇaḥ pratibhūḥ kulam 
catvāras tūpacīyante vipra āḍhyo vaṇiṅ nṛpaḥ 
pareṇārthyamāne sākṣyaṃ prātibhāvyaṃ vyavahārekṣaṇaṃ ca kartavyam kulādibhiḥ na svayam upetya haṭḥāt 
ataḥ svayaṃ kurvanto na pramāṇībhavanti 
atha vā parasyārthaṃ kurvantaḥ kleśam āpnuvanti 
na hy eṣāṃ svārthagandho 'sti 
ato balān na kārayitavyāḥ 
kulaṃ vṛddhapuruṣāḥ 
pareṇa vārthyamānā viprādaya upacīyante 
ato na haṭhād anicchan vipraḥ pratigrahītavyaḥ 
atha vā parasaṃbandhino 'rthāyopacayo viprasya  ataḥ svārthā pravṛttir na parārthaiva  tena vipreṇa na balāt taddānādāne pravartanīyam 
haṭhabalasādhyaṃ dānam iti lokapravādo na dāpayantaṃ niṣedhati tad icchantaṃ dāpayet 
yācñayā tu balam 
evam āḍhyaḥ kuśīdavṛttir dhanavān iva na prayojanīyaḥ 
kim iti kusīdaṃ vyavahāre 'nyasmai dadāti na mahyam iti 
atha vā tena balato 'nyasmin necchati tad vyayaṃ kurvati na dhanam āropayitavyam 
yataḥ pareṇārthyamāna upacīyate na balāt prayuñjānaḥ śāstraniṣedhāt 
evaṃ vaṇik kusīdī dhanavṛddhikāma eva vyavahārayati 
vaṇik paṇyajīvī 
nṛpo rājāpi prayuktarājadaṇḍam ādadāna upacīyate 
na tu balādiprotsāhanena vyavahārayan 
tad uktam notpādāyet svayaṃ kāryam iti 
viprādīnāṃ vidhir anuvādo rājño dṛṣṭāntārthaḥ 
atha vā sarvasyodāharaṇaprapañcaḥ tathāgretano 'pi 
anādeyaṃ nādadīta parikṣīṇo 'pi pārthivaḥ 
na cādeyaṃ samṛddho 'pi sūkṣmam apy artham utsṛjet 
karadaṇḍaśulkādi śāstravihitaṃ varjayitvānyat pauradhanam anādeyaṃ rājñaḥ kṣīṇakośasyāpi 
yat tu śāstranyāyāgataṃ rakṣānirveśadhanaṃ tat sūkṣmaṃ kārṣāpaṇamātram api na tyajet 
tad uktam
valmīkapathavad rājā kośavṛddhiṃ tu kārayet 
iti 
anādeyasya cādānād adeyasya ca varjanāt 
daurbalyaṃ khyāpyate rājñaḥ sa pretyeha ca naśyati 
anādānārham anādeyam 
arhe kṛtyaḥ 
tac ca darsitam 
daurbalyaṃ khyāpyate prakṛtibhiḥ asmān daṇḍayati stenāṭavikasāmantādīn na śakto vijetum iti 
pareṣv aśaktiṃ prathayanti rāṣṭrīyāḥ 
atas tair abhiṣeṇyamāno viraktaprakṛtir iha naśyati 
ādānād iha pretya ca adharmadaṇḍanāt 
svādānād varṇasaṃsargāt tv abalānāṃ ca rakṣaṇāt 
balaṃ saṃjāyate rājñaḥ sa pretyeha ca vardhate 
svasya nyāyaprāptasyādānam śobhanaṃ vādānam 
bhavyam eva śobhanam 
varṇayor eva saṃsargaḥ samānajātīyair varṇasaṃsargaḥ 
dviṣṭhatvāt saṃsargasya ca saṃbandhinor aśrutatvād varṇānāṃ prastutatvāt tatraivāpekṣā yuktā 
yas tu varṇānām avāntaraprabhavaiḥ saṃsargo nāsau varṇānām eva saṃbandhitayā vyapadeṣṭuṃ śakyate 
kaścit tu nakāraṃ paṭhati varṇāsaṃsargāt iti 
sarvathā varṇasaṃkarapratiṣedhānuvādo 'yam 
durbalānāṃ balavadvidveśibhir abhibhūyamānānāṃ tebhyas trāṇād dhetoḥ 
rājño balaṃ saṃjāyate 
samyagvyavahāradarśanaṃ kartavyam adharmadaṇḍanaṃ ca na kartavyam ity etadviśeṣāḥ paṭhiṣyante ślokānām arthavādāḥ 
tasmād yama iva svāmī svayaṃ hitvā priyāpriye 
varteta yāmyayā vṛttyā jitakrodho jitendriyaḥ 
tathā caitad eva prapañcayati 
ayaṃ sevaka ātmīyaḥ ataḥ priyaḥ ayaṃ ca kevalaṃ rāṣṭravāsī yasyaiva rāṣṭraṃ tam evāvatiṣṭhate ato 'priyaḥ 
tad hitvā yamavat prajāsu tulyaḥ paripālane vyavahāre ca syāt 
īdṛśī hi yamasya vṛttir dṛṣṭā 
yamasyety aṇo bādhakaṃ tatraupasaṃkhyānikaṃ yakāram icchanti 
kaḥ punar yamatulyatāṃ bhajati jitakrodho jitendriyaḥ 
rāgadveṣau jayet pratyāsaṅgākhyānena 
yas tv adharmeṇa kāryāṇi mohāt kuryān narādhipaḥ 
acirāt taṃ durātmānaṃ vaśe kurvanti śatravaḥ 
adharmeṇa yaḥ kāryāṇī kurute sa mohād eveha vyāmūḍho dharmaṃ jahyāt 
tasyedam adharmajaṃ phalam viraktaprakṛtitayā vaśe kurvanti śatravaḥ 
viraktā hi prakṛtayaḥ kruddhalubdhabhītāvamānitāḥ parair upajapyeran 
tataś ca bahukṛtvo vaśe kurvanti 
daṇḍayanti badhnanti ghnanti rāṣṭram apaharanti cety eṣa vaśīkāraḥ 
kāmakrodhau tu saṃyamya yo 'rthān dharmeṇa paśyati 
prajās tam anuvartante samudram iva sindhavaḥ 
sindhavo nadyo yathā samudram āśrayanti āśritāś cānurāgiṇyas tanmayyo vasanti na tato nivartante evaṃ kāmakrodhajayād rājānaṃ prajāḥ samayogakṣemās tanmayyaḥ saṃpadyante 
yaḥ sādhayantaṃ chandena vedayed dhanikaṃ nṛpe 
sa rājñā taccaturbhāgaṃ dāpyas tasya ca tad dhanam 
chanda icchā 
tena rājānam ajñāpayitvā yadā prāguktaiś caturbhir upāyaiḥ svecchayā dhanamārgeṇa pravṛttaṃ tathābhūtaṃ vā rājapuruṣair āhvānayet aham anenaitatpradeśe rudhye dehi dhanam iti 
sa ca pṛṣṭo dhārayāmīti yat pratipadyate sa rājñā caturthaṃ bhāgaṃ daṇḍāpayitavyaḥ 
yāvat tasmai dhārayati tasya tatra sarvam ṛṇaṃ dāpyaḥ 
śataṃ ced dhārayati pañcaviṃśatir daṇḍanīyaḥ 
śataṃ tasya dāpyaḥ 
evaṃ pañcaviṃśatiḥ 
na tv iyaṃ bhrāntiḥ kartavyā śate rājñaḥ pañcaviṃśati śiṣṭaṃ dhanikasya 
dhaniko hi tathā daṇḍitaḥ syān narṇikaḥ 
karmaṇāpi samaṃ kuryād dhanikāyādharmarṇikaḥ 
samo 'vakṛṣṭajātis tu dadyāc chreyāṃs tu tac chanaiḥ 
nirdhano 'dhamarṇo nirdhanatvān na mucyate 
kiṃ tarhi karma kārayitavyaḥ 
preṣyatvaṃ vrajet 
yāvatā dhanena tat karma karmakaraḥ karoti tat tasya praviṣṭaṃ saṃpady api kartavyam 
karma
kurvataś ca salābhadhane praviṣṭe dāsyān mokṣaḥ 
samaṃ kuryāt uttamarṇena 
anantaraṃ śuddhe dhane nottamādhamavyavahāraḥ 
itarathaika uttamarṇo 'paro 'dhamarṇa etac ca kāryate 
brāhmaṇavarṇaḥ samaḥ samānajātīyaḥ avakṛṣṭajātir hīnajatīyaḥ 
śreyāṃs tūttamajātīyo guṇādhiko vā 
śanaiḥ krameṇa yathotpādaṃ dadyāt 
nārade paṭhyate brāhmaṇas tu parikṣīṇo śanair dadyād yathodayam iti 
ato rājñā dhanikadhanasaṃśuddhyarthaṃ parikṣīṇo brāhmaṇo na pīḍayitavyaḥ uttamarṇaś ca rakṣaṇīyaḥ 
anena vidhinā rājā mitho vivadatāṃ nṛṇām 
sākṣipratyayasiddhāni kāryāṇi samatāṃ nayet 
aneneti pūrvoktaprakārapratyavamarśaḥ 
vidhinā prakāreṇa 
sākṣipratyayasiddhāni 
siddhaśabdaḥ pratyekam api saṃbadhyate 
sākṣibhiḥ siddhāni nirṇītāni 
prayayaḥ anumānaṃ daivī vā kriyā 
kāryāṇi na kevalam ṛṇādānam anyad api 
samatāṃ nayet 
arthipratyarthivipratipattim apākuryād aikyamatyam utpādayet 
upasaṃhṛtam ṛṇādānam 
samāpto vyavahāraḥ sarvatra jayaparājayaprakārāṇām evaṃrūpatavāt 
na hi sākṣyādibhya ṛte kiṃcid uttareṣu vivādeṣu pratipattinirāsanimittam 
kevalaṃ daṇḍaviśeṣas tatsvarūpaṃ ca vaktavyam ity uttaraḥ prapañcaḥ 
kīdṛśo 'svāmivikrayaḥ kīdṛśo 'nuśaya iti svarūpaṃ vyavasthāpyate 
kulaje vṛttasaṃpanne dharmajñe satyavādini 
mahāpakṣe dhaniny ārye nikṣepaṃ nikṣiped budhaḥ 
prakhyātābhijanaḥ kulajaḥ 
yasya pitṛpitāmahā vidvāṃso dhārmikā mahāparigrahāḥ svakulāṃśanigṛhītā nākārye pravartante 
sa hi svalpām api garhaṇāṃ soḍhum asamarthaḥ 
nitarāṃ na ca nindanti janāḥ 
vṛttaṃ śīlam ācāro janāpavādabhīrutā svābhāvikam 
saṃpannaḥ tad yuktaḥ 
dharmajñas tu smṛtipurāṇetihāsābhyāsasaṃjātatadarthāvabodhaḥ 
satyavādī bahukṛtvaḥ kāryeṣv adṛṣṭākārye saṃbhāvyamāno vṛttābhidhānaḥ 
mahāpakṣaḥ suhṛtsvajanarājāmātyādyanugrahītamahimattvena duṣṭarājādhikāriṇāṃ gamyo na bhavati 
dhanī svadhanarakṣārtham adṛṣṭabhayāc ca na paradravyāpahāraṇe vartate asti me paryāptaṃ dhanaṃ kiṃ parakīyena kathaṃcij jñāte daṇḍyaḥ syām iti 
āryo dharmānuṣṭhāyī ṛjuprakṛtir vā 
nikṣepam 
nikṣipyamāṇaṃ suvarṇādidravyaṃ karmasādhanena ghañocyate 
nikṣiped rakṣārthaṃ sthāpayed budhaḥ 
evaṃ nikṣipan prājño bhavati 
anyathā mūrkhaḥ saṃpadyate 
suhṛd bhūtvopadisati dṛṣṭam 
nāyam adṛṣṭārtho 'ṣṭakādivad upadeśaḥ 
īdṛśi puruṣe nikṣiptasya na vipralayo bhavati evaṃvidhe na nikṣiptam aneneti śaṅkā na bhavati 
yas tu nagnakitavapānaśauñḍādiḥ sa kenacid ākṛṣṭo 'pi matpitrāsya haste nikṣiptaṃ mayā ceti na śaṅkāspadam suvarṇāder mahato dhanasya nikṣepadhāraka iti 
kākaṇī mātrikebhiyujyamāne bhavaty eva 
yo yathā nikṣiped dhaste yam arthaṃ yasya mānavaḥ 
sa tathaiva grahītavyo yathā dāyas tathā grahaḥ 
yatheti yādṛśena prakāreṇa samudram amudraṃ sasākṣikam asākṣikam ity evamādi sa tathaiveti 
so 'rtho nikṣiptas tathaiva grahītavyaḥ 
yathā dāyo dīyate nikṣipyate tathā gṛhyate 
yatraitan niścitaṃ bhavati sarvakālam evāsya haste sa mudrayitvā sthāpayati 
tatra vipratipattāv amudrite labdhe dhāraṇako yadi bravīti naiṣa mudrayati nikṣipya me balād gacchati tatraivaṃ śaṅkāspadaṃ jīyate 
pramāṇāntarāt prāyaśo mudraṇam 
anyadā tu mudrānāśe kiyad apahāritam iti parimāṇaviśeṣajñānāya pramāṇāntaraṃ vyāpāraṇīyaṃ rājñā 
apahnavād eva sāmānyadaṇḍena daṇḍanīyaḥ 
nikṣepadaṇḍas tu dravyaparimāṇe niścite dvitīyaḥ 
nanu ca sarvāpahnava eva vibhāvito jita eva yuktaḥ 
satyam 
yatrāvinābhāvasiddham yathā muṣite grāme devadatto 'bhiyujyate tvayānyaiś coraiḥ sahāmuṣminn ahani sa grāmo hataḥ iti 
sa āha naiva tasminn ahani taṃ grāmam aham agamam 
tatra sākṣibhir uktam dṛṣṭaṃ tasminn ahani tatra yan muṣṭaṃ tat tu na dṛṣṭam 
tatra devadattena moṣo 'py apahnutas tadahar grāmasaṃnidhānasiddheḥ 
sphuṭe ca kāraṇāntare saṃnidhāv anupalabhyamāne saṃnidhānādeśadeśāc cauratvam api yuktam anumātum 
iha tu pramādanaṣṭānāṃ narāṇāṃ mudritanikṣiptam amudritam eva nīyate 
yathā dāyas tathā grahaḥ 
ko me 'bhiyogāvasara ity anayā buddhyā saṃbhavaty apahnavaḥ 
na hi śaknoty anumātum 
yadāpi kathaṃcid anumāpayet parimāṇaṃ tu na vinā pramāṇāntaraṃ nikṣiptavacanād eva sidhyatīti yukto divyādito niścayaḥ 
sarvathā ya ekadeśāntareṇa na saṃbhavati tatraivaikadeśaparājita iti niścayaḥ 
yo nikṣepaṃ yācyamāno nikṣeptur na prayacchati 
sa yācyaḥ prāḍvivākena tan nikṣeptur asaṃnidhau 
vyatyastakramo 'yaṃ ślokaḥ samāmnāye paṭhyate 
prathamam asyārdhaślokaṃ paṭhitvā sākṣyabhāve iti paṭhitavyaṃ tataḥ sa yācyaḥ iti 
evaṃ pāṭho yuktaḥ 
tathā hy arthasaṅgatir bhavati 
sākṣyabhāvād divyeṣu prāpteṣu vacanam idam 
yathā carṇādānādiṣu sākṣyabhāvasamantaram eva divyāni dīyante na tadvad atra 
kiṃ tarhi carair asya vṛttam anucārayet 
tatra yadi nipuṇataś cāryamāṇ na kvacid vṛtte skalati tadā na śapathair ardanīyaḥ 
athāpy atra pramādyati tadā nikṣepaharaṇasāṃbhāvanāpi yuktaiva 
tadāyaṃ divyaiḥ pariśodhanīyaḥ 
na punar anekanikṣepaharaṇenāparanikṣepaharaṇaṃ sidhyati 
kadācid garīyasā prayojanenaikam apahṛtya kṛtaprayojana utpannānuśayo vānyasya samarpayati 
ato 'yaṃ ślokasaṃghāto jhaṭ iti nikṣepadhāraṇakasya śapathanivṛtyartho na punaḥ pramāṇopanyāsaḥ 
na ca pāḍvivākanikṣepaharaṇe rājadaṇḍavad aniścitāparanikṣepaharaṇe 'pi prathamābhiyoktur dāpayituṃ yuktaḥ 
aniścite hi haraṇe dāpyeta yadi śāstreṇa tadā nirṇayārthaṃ vyavahāraśāstraṃ syāt 
tataś ca hetubhir nirṇayaḥ kartavya iti virudhyate 
tasmān na śāstrīyo 'yam artho na ca laukikī vyavastheti 
sākṣyabhāva ityādyuktena prakāreṇānyaparatayā neyam 
sākṣyabhāve praṇidhibhir vayorūpasamanvitaiḥ 
apadeśaiś ca saṃnyasya hiraṇyaṃ tasya tattvataḥ 
padārthayojanām idānīm upasarāmaḥ 
sa yācyaḥ prāḍvivākena tannikṣeptur saṃnidhau 
yena nikṣeptrā rahasi sthāpitaṃ sākṣiṣv asatsu tasya yācamānasya dhāraṇako yady apahnute na tvayā kiṃcin nikṣiptam iti tato nikṣeptrā rājā jñāpito na nikṣepadhāriṇa ākāraṃ darśayet 
kiṃ tarhi kuryāt 
praṇidhibhiś cārair hiraṇyam ātmīyaṃ suvarṇaṃ rūpyaṃ vānyasya saṃnyasya nikṣipya yācitavyo 'rthanīyaḥ dvitīyaṃ nikṣepaṃ prāḍvivākena 
prāḍvivākagrahaṇaṃ nirṇayādhikṛtapuruṣopalakṣaṇārtham 
kiṃ sākṣād eva yācitavyaḥ 
nety āha praṇidhīnāṃ mukhena 
yair eva nyastaṃ vayorūpasamanvitaiḥ 
vayasā samanvitā yena bālā na bhavanti teṣāṃ hi paraiḥ preritānāṃ madvañcanārtho nyāsa iti saṃbhāvyate 
pariṇatavayobhyas tu nāśaṅkā bhavati 
evaṃ rūpasamanvayo vyākhyeyaḥ 
rūpam eva kasyacit tādṛśaṃ bhavati yasya darśanād eva cāpalaṃ pratibhāti 
tathā ca rūpam etad vyācaṣṭe bhagavan vītarāgatām iti 
tenaitad uktaṃ bhavati tādṛśāḥ praṇidhayaḥ kartavyā yeṣāṃ madvañcanārtho 'yam upakrama iti nāśaṅkate dhāraṇakaḥ 
apadeśaiḥ savyājair nikṣepakāraṇaiḥ 
rājñopadravagrāmagamanādibhi anena hetunā tvayi saṃprati nikṣipām ity anṛtasaṃbhavāt kāraṇakathanam apadeśaḥ 
etac ca sarvaṃ prāṅ nikṣeptur asaṃnidhau kartavyam 
sa yadi pratipadyeta yathānyastaṃ yathākṛtam 
na tatra vidyate kiṃcid yat parair abhiyujyate 
sa yadi nikṣepadhārī yadi pratipadyeta bāḍham asti gṛhāṇa ity aṅgīkṛtya dadyāt 
yathanyastaṃ tathā kṛtaṃ samudram amudraṃ yathākṛtaṃ vastrādi saṃvartitam amudritam anyad vā alaṃkārādyanupabhuktaṃ parimalaśūnyaṃ gṛhamudrayā svacihnena sthāpitam 
tādṛśam eva ced dadyān na tatra vidyate kiṃcit satyaṃ yat paraiḥ pūrvavedikair abhiyujyate etenāsmākīnaḥ sākṣyabhāvān nikṣepo 'pahnūyate iti 
yathānyastaṃ yathākṛtam iti gūḍhāgūḍhacihnakṛtena bhedaḥ 
atha vā gṛhītṛnikṣeptṛvyāpārabhedena bhedaḥ 
yathākṛtaṃ yathāgṛhītaṃ nirvikalpam avalaṃbaṃ ca gṛhītaṃ tathaiva pratidātvyaṃ pratidāne yatra kālagrahaṇaṃ na kriyeta ity arthaḥ 
teṣāṃ na dadyād yadi tu tad dhiraṇyaṃ yathāvidhi 
sa nigṛhyobhayaṃ dāpya iti dharmasya dhāraṇā 
teṣāṃ prāḍvivākaprayuktanikṣeptṝṇāṃ yadi dravyaṃ nikṣiptaṃ na dadyāt yathāvidhīti yathākṛtapadena vyākhyātam 
sa dhāraṇako 'vaṣṭabdhaya rājapuruṣair ubhayam arthino rājanikṣepaṃ ca dāpyaḥ 
iti dharmasya dhāraṇā vyavasthā 
tātparyam atra vyākhyātam 
nikṣepopanidhī nityaṃ na deyau pratyanantare 
naśyato vinipāte tāv anipāte tv anāśinau 
pratyanantare utpattyanantara ucyate nikṣeptuḥ putro bhrātā bhāryā vā yasya nikṣeptur dravye svāmyam asti  bhāryāyās tāvat svāmyam uktam eva putrasyāpi paitāmahe bhrātuś caikadhanasya 
tatra teṣāṃ kaścid yācen nikṣeptary asaṃnihite dehi no 'smākīnam etat iti 
tatra kaścid anayā buddhyā dadyāt sādhāraṇam etad ekena nikṣiptam apareṇa nītam iti ko doṣaḥ iti 
ata ucyate na deyau nikṣepopanidhī prayanantare 
arthavādaṃ hetusarūpam āha naśyato vinipāte tau 
vinipāto 'nyathātvam pratyanantarasya deśāntaragamanādi 
tasminn asti tau hīyete 
yadi tena nītvā nikṣeptur na dattaṃ tadā tena paryanuyuktasya dhāraṇyakasya kim uttaram 
tvadīyena bhrātraitad dhanaṃ sādhāraṇasvāminā nītam iti naitad uttaram 
yathā dāyas tathā grahaḥ ity uktam 
yenaiva nikṣiptaṃ svāmināsvāminā vā tasmā eva deyaṃ tasyaivāyaṃ prapañcaḥ 
yadi tu pratyanantaro vikriyāṃ na gacchet tadā taddāne 'pi na doṣaḥ 
tad āha anipāte tv anāśinau 
tatra hy asty uttaraṃ mānaśat tasmād arpayāmi 
pratyanantareṇa nīte vinipāte ca tasya nikṣeptre yācamānāya svadhanaṃ dātavyam iti ślokārthaḥ 
svayam eva tu yo dadyān mṛtasya pratyanantare 
na sa rājñābhiyoktavyo na nikṣeptuś ca bandhubhiḥ 
jīvatas tasmān nikṣeptuḥ pratyanantaradānaṃ nāstīty uktam 
mṛtasya tu yas tad dhanam astīty avijānate svayaṃ dadyān na sa vyavahāralekhanādikleśanīyo 'nyad apy asti na veda veti 
yadi tasyābhaviṣyad adhikam idam iva tad apy adāsyad iti na kliśyate 
atrāpy āśaṅkā yadi na nivarteta mahādhano 'sāv abhūn na cānyena samaṃ prayujyate pramāṇāntaraṃ niścayāya vicāraṇīyam 
viṣāgnyādibhiḥ śapathair nārdanīyaḥ 
ghaṭakośasatyataṇḍulās tu na virudhyante 
na hi te atikleśakarāḥ 
sākṣyabhāve ity atra dvitīyo nyāsaḥ 
yaś ca tayor nyāsaḥ sa ihāpi draṣṭavyaḥ 
acchalenaiva cānvicchet tam arthaṃ prītipūrvakam 
vicārya tasya vā vṛttaṃ sāmnaiva parisādhayet 
nikṣepeṣv eṣu sarveṣu vidhiḥ syāt parisādhane 
samudre nāpnuyāt kiṃcid yadi tasmān na saṃharet 
nikṣepeṣūpacayamaneṣv anantarokto vidhiḥ sākṣyabhāve ityādiḥ parisādhanārtho vijñeyaḥ 
samudre nikṣepe 'nyad apy asmin bhāṇḍe dravyam abhūn nāśitaṃ kṛmibhir ityādikaṃ paryanuyogaṃ nāpnuyān nikṣepadhārī tatra dhāraṇakasya 
evaṃ mūṣakādināśe draṣṭavyam 
yadi dārumaye bhāṇḍe vastrādi sthāpitam tīkṣṇadaśanair mūṣakair dāru bhitvā bhakṣyeta na nikṣepadhāriṇo doṣaḥ 
tatrāpi vāsanapariveṣṭitaḥ sthūlapoṭṭalako mudrito yadi nikṣipyeta yat tadīye dārubhāṇḍe naiva māti tadā bahir mūṣakādibhakṣite 'pi hi na doṣaḥ 
yadi caitan nikṣeptur jñānaṃ bhavati dhārakeṇa paribhāṣītaṃ na mama bhāṇḍam anyad asti caritrajño vāsya nikṣeptā kadācit pratyāsanno bhavati   
caurair hṛtaṃ jalenoḍam agninā dagdham eva vā 
na dadyād yadi tasmāt sa na saṃharati kiṃcana 
caurās tu veditā aveditā vā suraṅgabhidādinā yadi muṣṇīyuḥ kṛtarakṣāsaṃvidhāne dhāraṇike svāmina eva nāśaḥ 
jalenoḍham udakena deśāntaraṃ nītam 
nikṣepasyāpahartāram anikṣeptāram eva ca 
sarvair upāyair anvicchec chapathaiś caiva vaidikaiḥ 
harati yo nikṣiptaam asākṣikam yo 'py anikṣipya nītvā vā yācate tam anvicchet 
anveṣaṇā tattvaparijñāne yatnaḥ sarvapramāṇavyāpāreṇa 
upāyāḥ pramāṇāni sāmādayo vā 
tena calitavṛttasyāpratipādyamānasya tāḍanabandhanādy api mahati dhane coravat tattvapratipattyarthaṃ prayojyam 
na tattvāniścaye nigrahaḥ 
vaidikagrahaṇaṃ stutyartham 
yo nikṣepaṃ nārpayati yaś cānikṣipya yācate 
tāv ubhau cauravac chāsyau dāpyau vā tatsamaṃ damam 
nikṣiptam apahnuvānasya anikṣiptaṃ yācamānasya ca daṇḍo 'yam 
yāvati dhane mithyā pravartate tāvad daṇḍyate 
nikṣepasyāpahartāraṃ tatsamaṃ dāpayed damam 
tathopanidhihartāram aviśeṣeṇa pārthivaḥ 
coravac chiṣṭiḥ pūrveṇoktā 
tayā ca śarīranigrahas tatsamadhanaṃ vaikalpike jātibhedena brāhmaṇād anyatra pradeśa ukto 'nena nivartyate 
punar vidhānena coravacchiṣṭir vāgdaṇḍadhigdaṇḍādirūpaiva samuccīyate dhanadaṇḍena nāṅgacchedādirūpā 
na ca brāhmaṇasyāpi vaikalpike pūrveṇa śārīradaṇḍe prāpte tannivṛttyarthaṃ punarvacanam yuktam sāmānyena brāhmaṇasya śarīradaṇḍapratiṣedhāt na jātu brāhmaṇaṃ hanyāt iti 
upanidhiḥ prītyā yad bhujyate 
aviśeṣeṇa dravyaṃ jātiṃ ca nāpekṣeta 
anyais tūpanidhiḥ paribhāṣitaḥ 
sa tatraiva neha 
paribhāṣāyā akaraṇāl laukikārtha eva grahītuṃ nyāyyaḥ 
vakṣyati ca prītyopanihitasya ca iti 
upadhābhiś ca yaḥ kaścit paradravyaṃ haren naraḥ 
sasahāyaḥ sa hantavyaḥ prakāśaṃ vividhair vadhaiḥ 
upadhā vyājaḥ 
chadmety anarthāntaram 
tāś cānekavidhāḥ 
dravyaparivartaḥ  kuṃkumaṃ darśayitvā kusumbhādidānam tulādimānāpacaya ityādyāḥ 
tatra cānyaṃ vidhiṃ vakṣyati nānyad anyena saṃsṛṣṭam ityādi 
iha tu vitrāsanaṃ rājata upakāradarśanaṃ kanyānurāgakathanam ity evamādyā gṛhyante 
caurās tvāṃ muṣṇānti yady ahaṃ tvāṃ na rakṣāmi rājā tavātyantaṃ kupito mayā tu bahu samāhitam rājatas te nagarādhikāraṃ dāpayāmi mukhyaṃ vopakāraṃ karomi puṣpamitraduhitā tvayy atyantam anurāgiṇī maddhasta idam upāyanaṃ preṣitavatī  ityevamādynṛtam uktvātmīyam upāyanam āsajya bahu pratinayanti 
tatsamakṣyaṃ ca rājani tatsame vā kāryāntaram upāṃśu nivedya kathayanti tvadīyaṃ kāryam upakrāntam ity evamādyābhir upadhābhiḥ paradravyaṃ ca bhuñjate 
teṣām ayaṃ rājamārge prakāśaṃ vividhaḥ kuṭhāraśūlāropaṇahastipadamardanādyanekopāyasādhno vadha ucyate 
anye tu prakaraṇān nikṣepaviṣayam evedam āhuḥ 
tatra hi pratipadyānyatra mayā nihitaṃ sa ca na saṃnihitaḥ śvaḥparaśva āgacchatīty asamarpayan haratīti 
nikṣepo yaḥ kṛto yena yāvāṃś ca kulasaṃnidhau 
tāvān eva sa vijñeyo vibruvan daṇḍam arhati 
ya iti nikṣipyamāṇadravyajātinirdeśaḥ 
yāvān iti parimāṇasya 
ya āha suvarṇam etasya haste mayā nikṣiptaṃ kāṃsyaṃ dadāti śataṃ ca sthāpitam ardhaṃ dadāti 
sa pṛcchyate kiṃ rahasy uta kasyacit samakṣam iti 
sa ced āha kulasaṃnidhau 
kulaṃ sākṣiṇaḥ 
tatra te pṛṣṭā yadāhus tad eva satyam 
vibruvan viruddhaṃ bruvāṇo daṇḍyate 
tatrāpi yadi brūyāt sākṣisamakṣaṃ rūpyaṃ tair vinānyat sthāpitam iti 
asty atra pramāṇāntaravyāpāraṇāvasaraḥ 
ayam api śloko nādhikavidhyarthaḥ 
mitho dāyaḥ kṛto yena gṛhīto mitha eva vā 
mitha eva pradātavyo yathā dāyas tathā grahaḥ 
yo yathā nikṣipet ity anena nikṣiptavidhir ayam uktaḥ 
anyeṣu kāryeṣv anena pratipadyate 
ṛṇādānopanidhivikrayādy api yena yādṛśena prakāreṇa kṛtaṃ tādṛśenaiva pratyarpaṇīyam 
rahasi kṛtasya rājakule 'ṃśamārgaṇādinā prakāśanaṃ na kartavyam 
tena svahastalekhyena ṛṇe gṛhīte na rājakule 'ṃśaṃ dāpyate 
uttamarṇadhanaṃ kṣapaṇīyam 
anenaiva nikṣepe 'pi siddhe tatra punarvacanaṃ nityārtham 
tena nikṣepād anyatra rahasi kṛtasyāpi vipratipattyāśaṅkāyāṃ prakāśaṃ pratidānaṃ kadācid asti 
atha vehāprakāśakṛtasya prakāśīkaraṇaṃ niṣidhyate 
tatra tv anyo 'rthaḥ samudro 'samudra ityādi tenāpaunaruktyam 
mithaḥśabdo rahasi vijñeyaḥ 
atha vā parasparaṃ mithaḥ 
sarvaṃ kāryaṃ dvābhyāṃ sādhyaṃ dānādi parasparam eva kriyata iti 
punarvacanaṃ tṛtīyapratiṣedhārtham 
dāyaśabdaḥ sāmānyaśabdo nikṣepād anyān api vikrayādīn āha 
nikṣiptasya dhanasyaivaṃ prītyopanihitasya ca 
rājā vinirṇayaṃ kuryād akṣiṇvan nyāsadhāriṇam 
prakaraṇopasaṃhāro 'nena kriyate 
prītyopanihitasya snehena kiṃcit kālaṃ bhogārthaṃ dattasya nyāso nikṣepas tasya dhāraṇako yathā na pīḍyate tathā nirṇayaḥ kartavya iti 
akṣiṇvann apīḍayan 
dvitrāḥ ślokā nikṣepakaraṇe vidhyarthāḥ 
sarvam anyad anyataḥ siddhaṃ sauhārdenoktam 
vikrīṇīte parasya svaṃ yo 'svāmī svāmyasaṃmataḥ 
na taṃ nayeta sākṣyaṃ tu stenam astenamāninam 
asvāmivikrayākhyavivādapadam idam anukrāntam 
parasya yad dravyādi svaṃ tac ced asvāmī tatputrādir anyo vā vikrīṇīte svāminānanujñātas taṃ stenaṃ cauraṃ vidyāt 
yady api yas tasmāt krīṇāti sa tam astenaṃ manyate 
na taṃ nayeta sākṣyaṃ tu 
taṃ puruṣaṃ na nayeta na prāpayet sākṣayaṃ na kārayet sākṣikaraṇe na niyoktavya ity arthaḥ 
yathā cauras tādṛśa evāsau 
stenatvāc ca na sākṣitvam 
na sākṣitva eva pratiṣedhaḥ 
kiṃ tarhi sarvāsu sādhujanasādhyāsu kriyāsu 
parasvam ananujñātena vikrītaṃ kretur na svaṃ bhavatīti siddhe sākṣikarmaniṣedhadvāreṇa pratiṣedho vaicitryārthaḥ 
avahāryo bhavec caiva sānvayaḥ ṣaṭśataṃ damam 
niranvayo 'napasaraḥ prāptaḥ syāc caurakilbiṣam 
pūrveṇa sādhujanakartṛkāsu kriyāsu sākṣyādiṣv api asvāmikriyakāriṇām anarhatoktā 
anena ṣaṭśato daṇḍa ucyate 
ṣaṭkārṣāpaṇaśatāni avahāryo dāpayitavyo daṇḍya iti yāvat 
sānvayaḥ 
anvayo 'nugamanasaṃbandhaḥ 
sa yasyāsti putrabhrātrādiḥ svāmino 'nugataḥ sānvayaḥ 
sa hy ananujñāto 'pi vikrīṇāno na sphuṭacoro yatas tasyeyaṃ buddhir madīyam evaitad yat pitur iti taṃ pratīyam api saṃbhāvanā bhavati 
tasyaiva vikrīya mūlyaṃ dadāti 
yas tv atyantāsaṃbandhaḥ sa niranvayaḥ 
caurakilbiṣaṃ nigrahaṃ niḥsaṃśayaṃ prāptaḥ 
anapasaraḥ 
yadi tadgṛhaṃ tasya nāpasṛtaṃ bhavati tadānapasaraś cauravad daṇḍyaḥ 
yadi tu tadgṛhād eva kenacid dattaṃ vikrītaṃ vā tasya tena vājñatvāt tatpratigṛhītaṃ prakāśakrayeṇa vā vikrītaṃ tadā na cauravad daṇḍyaḥ 
ṣaṛśatam ev dāpyaḥ 
atha vā anvayo vikrīṇāti tasya vikreyadravyasyānyataḥ krayaḥ apasaraḥ krayād anyaḥ pratigrahādir āgamaḥ 
etad uktaṃ bhavati 
yadi tena tan na kutaścana kṛītaṃ nāpi pratigṛhādinā labdaṃ tadā cauraḥ 
asvāminā kṛto yas tu dāyo vikraya eva vā 
akṛtaḥ sa tu vijñeyo vyavahāre yathā sthitiḥ 
na kevalam asvāmisakāśād yat krītaṃ tan na sidhyati kiṃ tarhi pratigṛhītam api 
pratigraheṇa prītyā vā dānaṃ dāyaḥ so 'pi na sidhyati 
vikrīṇīte parasya ity anena vikretuḥ pratigrahītuś cāsvāmyam ucyate 
svāmī rikthakraya ityādinā svāmyāśaṅkāyāṃ prāpto 'yaṃ pratiṣedhaḥ 
vyavahāra eṣā sthitir nātikramaṇīyā 
saṃbhogo dṛśyate yatra na dṛśyetāgamaḥ kvacit 
āgamaḥ kāraṇaṃ tatra na saṃbhoga iti sthitiḥ 
yasmin vastuni govastuhiraṇyakṣetrādāv anyasya bhogo dṛśyate anyasya ca rikthapratigrahādir āgamaḥ svāmyāpādakas tatrāgamo balavān na bhogaḥ 
bhoga eva saṃbhogaḥ 
kāraṇaṃ svāmye 
tatreti sthitiḥ 
evam anādivyavasthā na bhogamātreṇa svatvam 
yādṛśena ca svatvaṃ tat purastād vyākhyātam 
yat kiṃcid daśavarṣāṇi iti vānena virodhas tatraiva parihṛtaḥ 
vikrayād yo dhanaṃ kiṃcid gṛhṇīyāt kulasaṃnidhau 
krayeṇa sa viśuddhaṃ hi nyāyato labhate dhanam 
yādṛśena krayeṇa svāmyaṃ bhavati taṃ darśayati 
vikrīṇate 'smin vyavahāriṇa iti vikrayaḥ āpaṇabhūmiḥ tato yo gṛhṇīyād dhanaṃ gavādi krīyamāṇaṃ dravyaṃ mūlyaṃ vā sa labhate nyāyataḥ krayeṇa 
kulasaṃnidhau viśuddham 
nyāyataḥ kraya ucitena mūlyena 
asaṃbhāvyapāpapuruṣākulasyānyavyavahartṛmelakakārapuruṣasamūhasya samakṣaṃ gṛhītaṃ labhate nāpahārayati 
anyathā svāminā vikraye tu dravyaṃ pratinīyate kiṃ tu mūlyaṃ labhate 
tasmād yas tasya vikrayī so 'nyayataḥ krayeṇa tu daṇḍyate mūlyaṃ ca hārayati 
etad uktam 
vikretur darśanāc chuddhiḥ svāmī dravyaṃ nṛpo damam 
kretā mūlyam avāpnoti tasmād yas tasya vikrayī 
eṣa evārthao 'nena ślokena pratipādyate 
atha mūlam anāhāryaṃ prakāśakrayaśodhitaḥ 
adaṇḍyo mucyate rājñā nāṣṭiko labhate dhanam 
asaṃbhāvyapāpāt tu puruṣād ityādi nyāyataḥ kraya uktaḥ 
sa ced vikreta śakya āhartuṃ tadā pūrvokto vidhiḥ svāmī dravyam ityādi 
atha sa vikrayī gataḥ yena krītaṃ svāminā cihnīkṛtaṃ tena ca mūlaṃ vikretā puruṣa āhartuṃ na śakyate 
prakāśaṃ janasamakṣaṃ prasiddhāyā vikrayabhuvaḥ krītam ata īdṛśena krayeṇa śodhite dravye śuddhaḥ kretā adaṇḍyo mucyate 
dhanaṃ tu nāṣṭikaḥ svāmī jñāpitasvaṃ vā labhate 
naṣṭam anveṣate nāṣṭikaḥ 
naṣṭam asyāstīty evaṃ ṭhani kṛte prajñāditvāt svārthiko 'ṇ kartavyaḥ 
naṣṭaṃ prayojanam asyeti vā 
tenāyaṃ saṃkṣepaḥ prakāśakraye tu daṇḍo na syād dhananāśas tu sthita eva 
nānyad anyena saṃsṛṣṭarūpaṃ vikrayam arhati 
na sāvadyaṃ na ca nyūnaṃ na dūre na tirohitam 
asvāmivikaryaprasaṅgenānyo 'pi vikraye dharma ucyate 
nānyat kuṃkumādidravyaṃ kudravyeṇa tadābhāsena kusuṃbhādinā saṃsṛṣṭaṃ vikreyam 
yac ca asāvadyaṃ cirakālaṃ bhaṇḍe 'vasthitatvāt prāptavibhāvaṃ jīrṇam ajīrṇābhāsaṃ vastrādi 
na ca nyūnaṃ tulāmānādinā 
dūre dūrasthitaṃ grāme mama vidyante vāsāṃsi guḍādi vā dravyam 
tirohitaṃ sthagitaṃ vastrādināntarhitam yasya vā svarūpaṃ kenacid dravyarāgeṇāntardhīyate purāṇaṃ navavat pratibhāti tat tirohitaṃ na vikretavyam 
idaṃ dravyam īdṛśaṃ ca pradarśya vikrayaḥ kartavyaḥ 
anyathākṛtas tu na kṛto daśāhād ūrdhvam api pratyarpaṇe na doṣaḥ 
anyasya daṇḍasyehānāmnātatvād upadhābhiḥ ity eṣa daṇḍaḥ 
prakaraṇabhedena paṭhitatvāt asvāmivikrayadaṇḍa ity anye 
anyāṃ ced darśayitvānyā voḍhuḥ kanyā pradīyate 
ubhe ta ekaśulkena vahed ity abravīn manuḥ 
vikrayaprakāratvāc chulkādinā kanyādānasya asminn prakaraṇe dharma ucyate 
śulkakāle rūpavatīṃ darśayitvā gṛhītaśulko yasya rūpahīnāṃ dadāti vayohīnāṃ gūṇahīnāṃ vā tasyobhe 'pi śulkadenaikena śulkena hartavye 
kanyānām evāyaṃ dharmaḥ 
gavāśvādidravyāṇāṃ tv asmin vyatikrame 'nyo vidhir vakṣyate 
nonmattayā na kuṣṭhinyā na ca yā spṛṣṭamaithunā 
pūrvaṃ doṣān abhikhyāpya pradātā daṇḍam arhati 
unmattādidoṣān kathayitvā dadato daṇḍo nāstīti pratiṣedhadvareṇākathayato daṇḍam āha 
na kevalaṃ śulke deyā yā anyasyā api brāhmādivivāhena vivāhayiṣyamāṇāyāḥ dattāpy adattā bhavati daṇḍaś ca prāpnuyāc caurakilbiṣam iti jānānasya 
ajānataḥ ṣaṭśataṃ prakṛtatvāt 
unmattayā kuṣṭhinyā ye kuṣṭhonmattādayaḥ 
yā ca spṛṣṭamaithunā tasyāś ca yo doṣo maithunasparśaḥ 
tān doṣān pūrvaṃ vākpradānenākhyāpya prakāśyaitaddoṣā kanyety evam uktvā dadato nāsti daṇḍa iti prayojanā 
ṛtvig yadi vṛto yajñe svakarma parihāpayet 
tasya karmānurūpeṇa deyo 'ṃśaḥ saha katṛbhiḥ 
saṃbhūyasamutthānasya prakramo 'yam 
tatra vaidikaṃ tāvat saṃbhūyakāryam udāharati 
yajño jyotiṣṭomādiḥ 
tatra yāgarūpānekāṅgakarmanirvartanārtham ṛtvig vṛtaḥ tvayā mamedaṃ hautraṃ kartavyam ādhvaryavam audgātraṃ vā iti śrautena vidhinānuṣṭheyam ity upagamaś ca pravartitaḥ 
kathaṃcid apāṭavādinā sāmikṛtaṃ yat parihāpayet tyajet tadānīṃ tasya deyo dakṣiṇāṃśaḥ karmānurūpeṇa 
yāvatī tasmin kratau dakṣiṇā tāṃ nirūpya caturthe bhāge karmaṇaḥ kṛte caturthaḥ tṛtīye tṛtīya ity etad ānurūpyam 
saha kartṛbhiḥ kartāraḥ tatpuruṣāḥ pradhānartvijāṃ hotrudgātrādīnāṃ prastotṛmaitrāvaruṇaprabhṛtayaḥ 
dakṣiṇāsu ca dattāsu svakarma parihāpayan 
kṛtsnam eva labhetāṃśam anyenaiva ca kārayet 
mādhyandine savane dakṣīnā dīyanta iti 
tata upariṣṭāt karma tyajatām apratyāharaṇīyāṃ labheta dakṣiṇām iti śeṣaḥ na pratīpaṃ tyājayed ity arthaḥ 
anyāṃ bhṛtiṃ datvā anyena puruṣeṇa yajamānas tatkarma samāpayet 
ṛtvigbhiḥ karma kartavyaṃ varaṇāc ca ṛtvijo bhavanti 
tac ca niyatakāle prāk karmaṇa ārambhāt 
ataḥ kratu kriyamāṇaṃ viguṇaṃ bhavati samāptiś cāpi kartavyeti viguṇaṃ cet samāpanīyam aṅgāny eva tadanyakartṛkāṇi kariṣyāmīti buddhinivṛttyartham uktam anyenaiveti 
tāvad eva viguṇaṃ yad aśakyam śakyaṃ tu sarvaṃ kartavyam 
kecit kārayed iti ṛtvijo 'pi saṃbandham āhuḥ 
gṛhītvā dakṣiṇāṃ vādhikāṃ dadyāt svayam aśaknuvan 
prāg dakṣiṇābhyaḥ śeṣakarmasamāpane yajamāna evādhikriyate 
yasmin karmaṇi yās tu syur uktāḥ pratyaṅgadakṣiṇāḥ 
sa eva tā ādadīta bhajeran sarva eva vā 
idaṃ aparaṃ prakṛtopayogi vaidikaṃ kathyate 
vaidike karmaṇi sāmastyena dakṣiṇā āmnāyante na pratipuruṣaṃ vibhāgena tasya dvādaśaśataṃ dakṣiṇā iti 
tac cātideśena kratvantarāṇi tadvikārāṇy anugacchanti rājasūyādīni 
tatra ca keṣucid aṅgakarmasu pratipadam anyā dakṣiṇāmnātā puruṣaviśeṣasaṃyogena hiraṇmayau prākāśav adhvaryave ityādi 
tāḥ pratyaṅgadakṣiṇāḥ saṃpadyante 
kim adhvaryoś cāturvidyavādikavad dadātisaṃbandhaḥ sarveṣām ṛtvijāṃ dakṣiṇāḥ adhvaryas tu dvāramātram uta tasyaiva sā anyeṣāṃ prakṛtāṃśaḥ iti saṃśayopanyāsārthaḥ ślokaḥ 
pratipadaṃ puruṣaviseṣāśrayā aṅgeṣu dakṣiṇāḥ pratyaṅgadakṣiṇāḥ 
atha vā vīpsāyāṃ pratyaṅgaśabdaḥ 
aṅgam aṅgam āśritāḥ pratyaṅgāḥ 
sa eṣa tā ādadīta 
mukhya eva puruṣasya dadātinā saṃyoga uta kartṛtvāviśeṣād anye 'pi bhajeraṃl labheran pradhānadakṣiṇāyā iva iti kathayitvā praśnaḥ 
puruṣaviśeṣam uktās tadarthā eveti nirṇayaḥ 
evaṃ dadātir mukhyārtho bhavati 
puruṣasaṃyogaś ca nādṛṣṭārthaḥ 
rathaṃ hareta cādhvaryur brahmādāne ca vājinam 
hotā vāpi hared aśvam udgātā cāpy anaḥ kraye 
ratham adhvaryur ādhāne haret 
brahmā ca vājinaṃ vegavantam aśvam 
hotā vā aśvaṃ vṛṣam anyaṃ vā 
kāsucic chākāsv ādhāna etā dakṣiṇāḥ 
ataḥ somakraye yac chakaṭaṃ tad udgātuḥ 
tatra śakaṭe 'nyataro 'naḍvān yuktaḥ syāt anyataro viyukta ity api paṭhyate 
tena ca somaḥ krīta upāhriyate 
anye tv apūrvam ana āhur na somopāharaṇārtham na hi krayeṇa śakyate viśeṣayitum 
evaṃ tāvat puruṣaviśeṣasaṃyoginīnām aṅgadakṣiṇānāṃ vidhir uktaḥ 
pradhānadakṣiṇānāṃ sāmānyataḥ śrutānāṃ idānīṃ vibhāgam āha 
sarveṣām ardhino mukhyās tadardhenārdhino 'pare 
tṛtīyinas tṛtīyāṃśāś caturthāṃśāś ca pādinaḥ 
sarveṣām ṛtvijāṃ ye mukhyās te 'rdhinaḥ 
yāvatī tasmin kratau sāmastyena dakṣiṇāmnātā tasyās te 'rdhino 'rddhaharāḥ 
somayāgeṣu hi ṣoḍasartvijas tatra catvāro mukhyā hotādhvaryur brahmodgāteti 
teṣām ardhaṃ tasya dvādaśaśataṃ dakṣiṇeti tato 'rdhaṃ ṣaṭpañcāśat 
tadardhena aṣṭāviṃśatyārdhinas tadvanto 'pare yeṣāṃ tato 'nantaraṃ varaṇam āmnātaṃ maitrāvaruṇapratiprasthātṛbrāhmaṇācchaṃsiprastotāraḥ 
tṛtīyinaḥ tṛtīyāṃśāḥ 
aṃśaśabdo 'rdhaśabdena samānārtho 'rdhaśabdaś ca nāvaśyaṃ samapravibhāga eva kiṃcin nyūne 'dhike 'pi sāmīpyena vartate 
tena tṛtīyo bhāgaḥ ṣaṭpañcāśataḥ ṣoḍaśa gṛhyante 
ekaikasya catasro bhavanti 
samas tṛtīyaṃ bhāgaṃ prayacchanti ṣaṭpañcāśatas tṛtīyaṃ ca hotur acchāvākaḥ 
adhvaryor neṣṭā 
brahmaṇo'gnīt udgātuḥ pratihartā 
ye ca pādinas te caturthaṃ bhāgaṃ karmaṇaḥ kurvantīti pādinaḥ 
caturthe ca sthāne maitrāvaruṇasthānānte 
caturthāṃśāḥ 
dvādaśasamudāye pūrvavat 
evaṃ taṃ śatena dīkṣayanti ity atrāpi kḷptiḥ kartavyā 
ardhino dīkṣayati pādino dīkṣayati ity evamādibhiḥ śabdaiḥ 
tatra dvādaśakramavidhir eva 
anyatra śruto vyavahāra ihāpi tayaiva rītyā kṛta iti 
saṃbhūya svāni karmāṇi kurvadbhir iha mānavaiḥ 
anena vidhiyogena kartavyāṃśaprakalpanā 
yathā yajñe yo bahūni karmāṇi kāyakleśakaraṇe vidvattātiśayasādhye ca niyukto bhūyasīṃ dakṣiṇāṃ labhate nyūnakarmakārī tu nyūnāṃ tadval laukikeṣu gṛhacaityādikāriṣu saṃbhūya saṃhatya vardhakisthapatisūtradhārādiṣu svasamayaprasiddho yāvān aṃśaḥ sūtradhārasya yāvān sthapates tatrānena vidhiyogena 
vidhir vaidiko 'rthas tatprasiddhā vyavasthā vidhiyogena vaidikyā yajñagatayā vyavasthayety arthaḥ 
evaṃ nāṭakādiprekṣāyāṃ nartanagāyanavādakeṣu bhāgaprakḷptiḥ 
yady api sarve vidvāṃsaḥ sarvakarmānuṣṭhānaśaktāś ca tathāpi karmānurūpyeṇa bhāgo na puruṣānurūpyeṇeti saṃbhūyasamutthānam 
dharmārthaṃ yena dattaṃ syāt kasmaicid yācate dhanam 
paścāc ca na tathā tat syān na deyaṃ tasya tad bhavet 
yaḥ kaścid āha sāntāniko 'ham yiyakṣur vā dehi me kiṃcit iti 
tasmai yadi dattaṃ bhavet sa ca na yajeta na vivāhakarmaṇi pravarteta 
taddhanaṃ dyūtena veśyābhir vā kṣapayed anyatra vā viniyuñjīta vṛddhilābhakṛṣyādau na deyaṃ tasya 
taddattasya dānapratiṣedho nopapadyate 
ataḥ pratyāharaṇīyam iti vākyārthaḥ 
atha vā dattānto gauṇo vyākhyeyaḥ dattaṃ pratiśrutaṃ na deyam 
tathā ca gautamaḥ pratiśrutyāpy adharmasaṃyuktāya na dadyāt 
kiṃ punar atra yuktam 
ubhayam ity āha dattasya pratyāharaṇaṃ pratiśrutasya vādānam 
tathā ca smṛtyantara ubhayaṃ paṭhitam 
āha hi nāradaḥ kartāham etat karma iti upakramya yad dattaṃ syād avijñānād adattaṃ tad api smṛtam iti 
prayojanaviśeṣoddeśena yad dattaṃ tasminn anirvartyamāne vyavasthitam api pratigrahītur gṛhād āhartavyam 
dānasyopakramamātraṃ tadānīṃ samarpaṇaṃ samāptis tu nirvṛtte prayojaneti nāradasya matam 
yadi saṃsādhayet tat tu darpāl lobhena vā punaḥ 
rājñā dāpyaḥ suvarṇaṃ syāt tasya steyasya niṣkṛtiḥ 
saṃsādhanaṃ rājanivedanādinā ṛṇavat pratiśrutasya mārgaṇam svīkṛtasya pratiyācyamānasya rājanivedaṇam ayaṃ mahyaṃ datvā pratijihīrṣati iti siddhasya dṛḍhīkaraṇaṃ saṃsādhanam etat 
darpāl lobheneti kāraṇānuvādaḥ 
evaṃ kurvato daṇḍaḥ suvarṇaṃ syāt tasya steyasya niṣkṛtir iti 
cauradaṇḍam āśaṅkamānaḥ suvarṇaṃ vidhatte 
acauraśaṅkayā ca dattaṃ kila tena tasmai na svayaṃ hṛtaṃ katham ayaṃ cauraḥ syād iti śaṅkāṃ nivartayituṃ steyaśabdaḥ prayuktaḥ 
saty api cauratve vācanikaḥ suvarṇadaṇḍo 'nyāsu kriyāsu cauravad vyavahartavyaḥ 
dattasyaiṣoditā dharmyā yathāvad anapakriyā 
ata ūrdhvaṃ pravakṣyāmi vetanasyānapakriyām 
pūrveṇārdhena pūrvavivādopasaṃhāraḥ 
uttareṇa vakṣyamāṇopakramaḥ 
dattasyaiṣānapakriyoditā 
apakriyā kriyāpāyaḥ 
tasya nañā pratiṣedhaḥ 
dānam evaṃ na calitaṃ bhavati 
eṣaiva dāne sthitir iti yāvat 
dharmād anapetā dharmyā 
kathaṃ pratiśrutyādīyamāne dharmo na paśyatīti naiṣā śaṅkā kartavyā 
eṣa evātra dharmo yan na dīyate dattaṃ ca pratyādīyate 
uditā uktā 
yathāvacchabdasamudāya eva yāthātathye vartate 
samyaṅnirūpitety arthaḥ 
atha vā yathāśabdo yogyatāyāṃ vartate tām arhatīti vatiḥ kartavyaḥ 
vetanaṃ bhṛtiḥ tasyānapakriyā 
vetanena svakarma kurvatāṃ yo dharmaḥ sa idānīm ucyata iti pratijñā 
bhṛto 'nārto na kuryād yo darpāt karma yathoditam 
sa daṇḍyaḥ kṛṣṇalāny aṣṭau na deyaṃ cāsya vetanam 
uddiṣṭena mūlyenoddiṣṭaṃ karma karoti sa iha bhṛto 'bhipretaḥ 
bhṛtyakarmaviśeṣeṇa svīkṛto bhṛtaḥ 
dehi me pañcarūpakāṇi idaṃ te karma kartāsmīyatā kālena ity ābhāṣya praviṣṭaḥ sa cet karma na samāpayati kṛṣṇalāni sauvarṇāni tāmrarajatayor vā karmasvarūpam anubandhādi ca jñātvā daṇḍyate 
tāni ca rūpakāṇi vetanārthaṃ kalpitāni na labheta 
yady anārto darpān na karoti yathoditaṃ karma 
vyādhyādināpīḍitasya darpād akurvato bhṛtihānir daṇḍanaṃ ca 
ataḥ sa evaṃ vaktuṃ na labhate yāvan mayā karmāṃśaḥ kṛtas tadānurūpyeṇa dehi iti 
ṛtvijām apy eva daṇḍaṃ kecid icchanti svecchayā tyajatām 
tad ayuktam 
atra hi mahān anartho yajamānasya sāmikṛtye yajamāne 'to daṇḍo mahān atra yuktaḥ 
yajamānasya ca yan naṣṭaṃ tad dāpanīyāḥ 
dīkṣopasaddevavrataiḥ śarīrāpacaye samutthātavyam 
anyo yaḥ śilpī kaṃcana karmaṇi pravartayati taḍāgakhanane devasya gṛhakaraṇe ahaṃ te samāpayitā pravartasva iti paścāc cāpasaret tena svāminaḥ kṣayavyayāyāsāḥ sarve saṃvoḍhavyāḥ bhāṇḍavāhavaṇignyāyena 
eṣa hi nyāyaḥ kātyāyanena sarvatrātidiṣṭaḥ 
bhāṇḍavāhakadoṣeṇa vaṇijo yadi dravyaṃ naśyet tadbhāṇḍavāhako vahet 
yo vānyaḥ kasyacit karmaṇi dhanam ābadhyārdhato nivarteta iti kātyāyanīye sūtre dhanam ābadhyāsajya dhanavyayaṃ karayitvā yady ardhakṛte nivarteta so 'pi tad vahed ity anuṣaṅgaḥ 
evaṃ yo 'pi ṣāṇmasyaḥ sāṃvatsaro vā yathopapādakakarmakārī bhaktadāsas tasyāpy eṣa eva nyāyaḥ 
āha ca nāradaḥ 
karmākurvan pratiśrutya kāryo datvā bhṛtiṃ balāt 
bhṛtiṃ gṛhītvākurvāṇo dviguṇaṃ bhṛtim āvahet 
kāle 'pūrṇe tyajan karma bhṛtināśanam arhati  NSm  
anārtasya daṇḍa ukto bhṛtiharaṇaṃ ca 
ārtasyedānīm ucyate 
ārtas tu kuryāt svasthaḥ san yathābhāṣitam āditaḥ
sa dīrghasyāpi kālasya tal labhetaiva vetanam 
ārto yo bhṛto 'rdhakṛtaṃ karma yadi hitvā gacchet sa svasthaḥ san punar āgatya yathoktam ādau tat kuryāt 
bahunāpi kālena pīḍayā muktaḥ pratyāgataḥ kṛtakarmaśeṣe labhetaiva vetanam 
yathoktam ārtaḥ sustho vā yas tat karma na kārayet 
na tasya vetanaṃ deyam alponasyāpi karmaṇaḥ 
atha vā svāmī na vārayati yena ca tat karma kāritaṃ syat svāṃ bhṛtiṃ datvā tadā tatsamam asau svasthaḥ kārayitavyaḥ 
athāpi svāmī brūyāt na me kiṃcit kartavyam asti iti 
tatrāpi kṛtānurūpeṇa labhetaiva yathoktam ārtaḥ 
eṣa dharmo 'khilenokto vetanādānakarmaṇaḥ 
ata ūrdhvaṃ pravakṣyāmi dharmaṃ samayabhedinām 
vetanādānakarmaṇa iti vivādapadasyāsya nāmadheyam evam etat 
tena na codyam etat 
kathaṃ vetanasyādānakarmoktaṃ yāvatā dānakarmāpy uktam na labhetaiva vetanam iti 
nāmno hi yena kenacid anvitena saṃbandhinā nāmatā na viruddhā 
na hi yāvantaḥ sūtrārthās te sarve pravartante 
tathā cāgnihotre yady apy agniprajāpatyor homas tathāpy agnihotram iti nāma pravartata eva 
etad uktaṃ tatraivaṃ sthūṇādarśe yā ca samā nīcā syād iti 
samayaḥ saṃvit saṅketaḥ idaṃ mayā bhavatām anumate niścitaṃ kartavyam ity abhyupagamaḥ 
taṃ bhindanti vyatikrāmanti te samayabhedinaḥ 
saṃvidaś ca vyatikramaḥ iti yad uddiṣṭaṃ tad idānīm ucyate 
pūrveṇārdhena pūrvaprakāreṇopasaṃhāro 'pareṇa yathoddiṣṭaprakaraṇāntarasūcanam 
yo grāmadeśasaṃghānāṃ kṛtvā satyena saṃvidam 
visaṃvaden naro lobhāt taṃ rāṣṭrād vipravāsayet 
śālāsamudāyo grāmaḥ 
tannivāsino manuṣyā gṛhyante 
teṣām eva saṃvidaḥ saṃbhavāt 
evaṃ grāmasamudāyo deśaḥ 
saṃgha ekadharmānugatānāṃ nānādeśavāsināṃ nānājātīyānām api prāṇināṃ samūhaḥ 
yathā bhikṣūṇāṃ saṃgho vaṇijāṃ saṃghaś cāturvidyānāṃ saṃgha iti 
grāmādīnāṃ yat kāryam yathā pāragrāmikair grāmo no 'pahataprāyaḥ asmākīne gopracāre gāś cārayanti udakaṃ ca bhittvā nayanti 
tad yadi vo mataṃ tad adya etad eṣāṃ kartuṃ na dadme 
evaṃ naḥ pratibadhnatāṃ yadi taiḥ saha daṇḍādaṇḍir bhavati rājakule vā vyavahāras tatra sarve vayam ekakāryāḥ no ced upekṣāmāhe 
tatra ye saṃvidate bāḍham kim iti prāktanī grāmasthitis tair vyatikramyate iti evaṃ protsāhya visaṃvaded balāt tair eva saha saṃgaccheta sveṣu vā nābhyantaraḥ syāt sa rājñā svarāṣṭrān nirvāsyitavyo niṣkāsayitavyaḥ 
svaviṣaye 'sya vastuṃ na deyam 
evaṃ vaṇiṅmaṭhabrāhmaṇādikārye īdṛśe kṛtasaṃit tena nātikramitavyam 
yat kāryaṃ grāmādyupakārakaṃ śāstrācāraprasiddhaṃ purarāṣṭrāvirodhi tatsaṃvidvyatikrame daṇḍo 'yam 
lobhād iti 
svenopakāragandhena paragrāmaṇīkṛtenāsvātantryaṃ lobhaḥ 
ajñānāt tu visaṃvādamānyasyānyaḥ kalpaḥ 
nigṛhya dāpayec cainaṃ samayavyabhicāriṇam 
catuḥsuvarṇān ṣaṇṇiṣkāṃś chatamānaṃ ca rājatam 
nigṛhya avaṣṭabhya pīḍayitvā kālalābham akārayitvā daṇḍyaḥ 
catvāri suvarṇāni yeṣāṃ niṣkāṇāṃ parimāṇaṃ te catuḥsuvarṇā niṣkāḥ 
yady api catuḥsuvarṇiko niṣkaḥ ity atroktam tathāpi śāstrāntarāt sāṣṭaṃ śataṃ suvarṇānāṃ niṣkam āhur mahādhiyaḥ ity evamādiparimāṇāntaraṃ paśyan viśinaṣṭi 
saṃjñākāraṇasāmarthyād eva labhyata iti cet padyagranthatvān na doṣaḥ 
anye tu mahārthe bahuvrīhiṃ kṛtvā trīn daṇḍān āhuḥ 
caturbhiḥ suvarṇaiḥ saha ṣaṇṇiṣkān daṇḍanīyaḥ 
daśa niṣkāḥ pratipāditā bhavanti 
bahuvrīhisiddhyarthaṃ sahārthe kathaṃcin matvartho yojitavyaḥ 
na hi citrābhir gobhiḥ sahitaś citragur devadatta iti bhavati 
ete ca trayo daṇḍā yadi ca tribhir eka iti kāryāpekṣayā yojanam 
nirvāsanadaṇḍena vikalpate daṇḍo 'yam 
etad daṇḍavidhiṃ kuryād dhārmikaḥ pṛthivīpatiḥ 
grāmajātisamūheṣu samayavyabhicāriṇām 
jātisamūheṣu ca nānājātīyānāṃ samānajātīyānāṃ vā saṃgheṣu tadviṣayo vyabhicāro yeṣāṃ ity arthaḥ 
prakaraṇopasaṃhāraḥ 
krītvā vikrīya vā kiṃcid yasyehānuśayo bhavet 
so 'ntardaśāhāt tad dravyaṃ dadyāc caivādadīta vā 
yad dravyaṃ pracurakrayavikrayaṃ vyavahārakāle ca gacchati na naśyati mūlataś ca nāpacīyate traputāmrabhāṇḍādi sthirārghaṃ tādṛśasyānupabhuktasya daśāhamadhye ādānapratyarpaṇe 
yat tu viralakretṛkaṃ kaiścid devayātrotsavādau vikrīyate aniyatārthaṃ ca tasya tad ahar aparedyur vā 
phalakusumādau tu tatkṣaṇa evānuśayaḥ 
paścād api krītvā yasyānuśayaḥ na mamaitad upayujyate sa daśāhamadhye dadyāt 
vikretā pratīpaṃ gṛhṇīyāt 
vikretur anuśaye na mayā sādhu kṛtaṃ yad vikrītam iti tadā kretā tasmai pratipādayitavyaḥ 
ekasthānavāsināṃ caiṣa kālaḥ 
deśāntaravāsināṃ tātkālikī pratinivṛttiḥ 
kecid gobhūmyādiviṣayaṃ vidhim imam icchanti na vastrādau 
smṛtyantare hi vāṇikpaṇye 'nyo vidhir āmnāyate 
evaṃ nāradaḥ paṭhati 
krītvā mūlyena yaḥ paṇyaṃ duṣkrītam iti manyate 
vikretuḥ pratideyaṃ tat tasminn evāhny avikṣatam 
dvitīye 'hani dadat kretā mūlyāt tryaṃśāṃsam āvahet 
dviguṇaṃ tat tṛtīye 'hni parataḥ kretur eva tat  iti 
vikrayārthaṃ yad dravyaṃ tat paṇyaṃ yad vikrīya tad utpannena dravyāntarakrayādinā puruṣo vyavaharati jīvikādhanam arjayituṃ tathā paṇabhūmau prasāritam aprasāritaṃ ca bhavati vaṇijām tatreha paṇyagrahaṇāt kaścid viśeṣo vivakṣitaḥ 
itarathā krītvā mūlyena ity etāvad apekṣyam 
kaḥ punar asau viśeṣaḥ 
ucyate 
yat krītam api paṇyatvam ajahad vaṇigbhir vikriyate tarhi vikrayārtham eva krīṇanti 
teṣāṃ vaṇijām itaretaraṃ krīṇatāṃ vikrīṇānāṃ ca nāradīyo vidhiḥ anyeṣāṃ mānava iti kecit 
kiṃ punar atra yuktam 
paṇyadharmāder vyavasthā vānusaraṇīyā 
tathā cāśvānāṃ balasaṃcāro hastinām aṅkuśārohaṇaṃ vikrayavibhāvakam ityādinā vyavahāras teṣu paṇyeṣu siddho bhavati 
avikṣitam avinaṣṭam upanidhyādau vastrāder yāvan nātra nāśas tāvato mūlyam upanidhātre dīyate dravyaṃ tu gṛhṇāti 
iha tv īṣannāśe 'pi sarvaṃ mūlyaṃ deyam kretuḥ 
pareṇa tu daśāhasya na dadyān nāpi dāpayet 
ādadāno dadac caiva rājñā daṇḍyau śatāni ṣaṭ 
daśāhāt parato na krītānuśayaḥ 
jātānuśayaś cāpi kretā vikretā vā yadi rājani vivadatāṃ tau tataḥ ṣaṭ śatāni daṇḍyau 
na dadyād iti nāyam adṛṣṭārthaḥ pratiṣedhaḥ 
kiṃ tarhi jñāyate 
sthitir īdṛśī 
anicchan kretā daśāhād ūrdhvaṃ na tyājanīyo nāpi vikretā grāhyitavyaḥ 
ataś ca yadi sāmnobhayecchāyāṃ dānādāne syātāṃ tatra na kaścid doṣaḥ 
yas tu doṣavatīṃ kanyām anākhyāya prayacchati 
tasya kuryān nṛpo daṇḍaṃ svayaṃ ṣaṇṇavatiṃ paṇān 
yā kanyā doṣair yuktā sā ca dātrā varāya nākhyāyate na prakāśyata evam eva dīyate tatra dātur daṇḍo vidite rājñā kāryaḥ 
svayaṃgrahaṇam ādarartham 
kanyādoṣāś ca dharmaprajāsāmarthyavighātahetavaḥ kṣayo vyādhir maithunasaṃbandhaś ca 
nonmattāyā ity etatprakaraṇokto daṇḍo 'yaṃ vā 
akanyeti tu yaḥ kanyāṃ brūyād dveṣeṇa mānavaḥ 
sa śataṃ prāpnuyād daṇḍaṃ tasyā doṣam adarśayan 
akanyā vṛttamaithunasaṃbandheti yo vadet taṃ ca doṣaṃ na bhāvayet tadā śataṃ kārṣāpaṇaṃ daṇḍyaḥ 
anye manyante 'lpatvād daṇḍasya mahatvāc cākrośasyeti karaṇasya ca padārthaviparyaye 'sakṛttvena darśanād akanyeti śabdasvarūpaṃ vivakṣitam 
akanyeyam ity etenaiva śabdenākrośet tasya śataṃ daṇḍaḥ 
kaḥ punar atra viseṣaḥ 
ucyate 
sa idaṃvādī pṛcchyate katham iyam akanyā iti 
sa ced brūyāt nirlajjā nṛśaṃsāślīlavādinī naiṣa kanyānāṃ dharmaḥ 
etac ca na sādhayet 
tadāyaṃ daṇḍaḥ kanyāguṇaniṣedha ukte sati 
atha vā kanyāśabdaṃ prathamavayovacanam āśritya parokṣe prārthayamānasya brūyāt kiṃ tāvan nāsau kanyā atisvalpā vṛddhā vā tatra kanyā dattā yadi rājānaṃ jñāpayed abhirūpatamā kanyā madīyā prārthyamānānena tasyām abhilāṣaḥ evam uktvātha parājitaḥ tatra prāptakālāyāṃ yady evam uktaṃ tadā parājitasyāyaṃ daṇḍaḥ 
pāṇigrahaṇikā mantrāḥ kanyāsv eva pratiṣṭhitāḥ 
nākanyāsu kvacin nṝṇāṃ luptadharmakriyā hi tāḥ 
pāṇigrahaṇaṃ vivāho dārakarma 
mantrāṇāṃ tatra vidyamānatvāt sa ca agnim ayakṣata ity etābhyāṃ saṃbandhenāsāṃ vivāhe kartṛtvaṃ darśayati 
paramārthatas tu vivāhavidhau kanyām upagacchet iti vihitam tādṛśam evārthaṃ mantrā abhivadanti 
na punar mantreṣu kanyāśabdaśravaṇāt kanyānāṃ vivāhaḥ mantrāṇām avidhāyakatvāt 
eṣa evārthas tadviparītapratiṣedhamukhena dṛḍhīkriyate 
nākanyāsu kvacin nṝṇām 
na kasyāṃcid vedaśākhāyāṃ manuṣyāṇām akanyāviṣayo vivāhaḥ śrutaḥ 
luptakriyāḥ yāsāṃ dharme 'gnihotrādāv apatyotpādanavidhau cādhikāro nāsty atas tā na vivāhyāḥ 
ataḥ kanyām akanyā iti vadan mahatā daṇḍena yojanīya iti pūrvaślokād anantaram ucyate 
aprāptamauthunā strī kanyocyate 
pāṇigrahaṇikā mantrā niyataṃ dāralakṣaṇam 
teṣāṃ niṣṭhā tu vijñeyā vidvadbhiḥ saptame pade 
dārā bhāryā tasyā lakṣaṇaṃ nimittaṃ vivāhamantrāḥ tais tatra prayuktair vivāhākhyaḥ saṃskāro nirvartate 
dvijātīnāṃ punar mantrāḥ 
tatra śūdrasya dāraprasaṅgaḥ na hi tasya mantrāḥ santi mantravarjaṃ sarvānyetikartavyatāsti 
ato vivāhākhyasaṃskāropalakṣaṇaṃ mantrāḥ 
teṣāṃ mantrāṇāṃ niṣṭhā samāptiḥ saptame pade vijñeyā 
lājāhomam abhinirvartya triḥpradakṣiṇam agnim āvartya saptapadāni strī prakramyate eṣa ekapadī bhava ityādi yāvat sakhā saptapadī bhava iti 
tasmin prakrānte kanyāyāḥ pade kanyāpitur voḍhur vānuśayo nāsti 
unmādavaty api bhāryaiva 
na tyājyā 
maithunavatyās tu naivāsau vivāhaḥ 
saty api lājāhomādāv itikartavyatāsvarūpe na bhāryā sā 
atas tatra dravyāntaravad anuśayaḥ 
yathā ca śūdrakartṛkeṇādhānena nāhavanīyo bhavati sapiṇḍāyāś ca kṛte 'py agnisaṃskare na vivāhasvarūpatvam 
tatra tu prasiddham saṃskārakaraṇād ekaḥ prāyaścittīyate pumān 
kanyā cānyasyāpy avivāhyā vasiṣṭhavacanāt 
yadi prajanavighātarogagṛhītām ūḍhvā na tyajati kā tarhi gatiḥ 
satyadhikāre anyām udvāhayiṣyati sadyas tv apriyavādinī itivat 
kṛte tu jātaputrāyām ādhāne yadi kṣayo vyādhiḥ syāt tathāpi nainām adhivinded adhivedanimittānāṃ parigaṇanāt 
tatrāpi yadi kāmatas tu pravṛttānām ity etat prayojakam iṣyate na nivārayāmaḥ 
tenaiva saṃkṣepataḥ kanyāyāṃ dharmaḥ 
yathānyeṣāṃ dravyāṇāṃ daśāhād ūrdhvam api sāmnā pratyarpaṇam naivaṃ kanyānāṃ kṛtavivāhānām 
śulkadeyānāṃ api prāg vivāhād dravyāntaradharmaḥ 
yā tu dharmāya dīyate tasyā naivānuśaya iti vacanāt 
tatrāpi dattām api haret kanyāṃ jyāyāṃś ced vara āvrajet ity asty evāpahāra ā saptamapadāt 
saptame tu pade dānānivṛtter gavādidravyadānavan nāsty apahāraḥ 
athaiva kenacit kasmaicid gavi dattāyāṃ na tayor anyonyecchayānuśayo dānādāne dānasya tadānīm eva nivṛttatvāt 
pratigṛhītaṃ ced dātre punaḥ prayacchet taddānottaram eva tat syāt na pūrvadānanivṛttiḥ 
evaṃ saguṇayoḥ kanyāvarayor nānyonyecchayā tyāgo 'sti prāg api vivāhāt 
vivāhe kṛte doṣavatyā api nāsti tyāgaḥ kanyāyāḥ 
spṛṣṭamaithunā yā kanyaiva na bhavati ato 'sau tyajyate kanyāyā yato vivāho vihito vivāhaḥ 
vivāhaś copayogasthānīyaḥ 
yathā paribhuktaṃ vastram antardaśāham api naiva vikretre 'rpyate tathaiva kanyā kṛtavivāhā 
punaś cāyam artho nirṇeṣyate sakṛt kanyā pradīyate ity atrāntare 
yasmin yasmin kṛte kārye yasyehānuśayo bhavet 
tam anena vidhānena dharmye pathi niveśayet 
na kevalaṃ vaṇijāṃ paṇyadharmo 'yaṃ daśāhiko 'nuśayaḥ kiṃ tarhi vetanasaṃvidvṛddhiprayogādiṣu yasmin yasminn iti vīpsayāśeṣakāryaparigraho 'nena vidhānena dāśāhikena vidhinā 
dharmād anapeto dharmyaḥ 
panthā mārgaḥ 
niveśayet sthāpayed rājā 
atideśo 'yam kṛte kārya iti 
prakrānte punaḥ sarveṇa sarvanivṛtteḥ 
yatra hy anuśayo bhāvet 
sa ca nirūpite sthāpite vāntare 'nuśayo daśāhapratīkṣaṇam 
yatra punar vṛddhyarthaṃ dhanaṃ nītam ṛtvik ca vṛto vetanaṃ ca dattam kṛtasamaye virodha ārabdhas tatra nāyaṃ dharma iti kecit 
na hi kṛtam akṛtaṃ bhavati 
etac ca na kṛtaṃ nivṛttam ucyate na prakāntam 
na hy ayam ādikarmaṇi ktaḥ 
na hi mukhyārthatyāge kāraṇam asti 
yat tu kṛtaṃ nākṛtaṃ bhavatīti kṛtam api tat sādhyakāryapratiṣedhād akṛtam eva 
yathā bhuktaṃ vāntam iti 
laukikeṣv api padārtheṣu śāstrāvaseyavyavasthā 
keṣu śāstrata eva nivṛttyanivṛttī vijñeye 
athāpi vṛttāḥ padārthās tathāpi pratyāharaṇaṃ vidhīyate 
niṣpanne 'pi dhanaprayoge svasthānanīteṣv api rūpakeṣu pratyānayanaṃ kartavyam anyatarānuśayāt 
kṣayavyayāḥ śāstradharmeṇa nīteṣu voḍhavyāḥ 
tathā ca gṛhītamātreṣu māsikīṃ vṛddhim icchanti 
yatraivaṃ bandha eṣa bhoktavya iyantaṃ kālam ity evamādy antardaśāham anuśaye nivartyate 
ṛtvijāṃ tu varaṇaṃ vivāha iva kanyānām 
saṃvide daśāhād ūrdhvaṃ pravartitavyam asmin śāstre sati 
paśuṣu svāmināṃ caiva pālānāṃ ca vyatikrame 
vivādaṃ saṃpravakṣyāmi yathāvad dharmatattvataḥ 
gavādipaśuviṣaye vyatikrame svāmināṃ pālānāṃ ca gopālādīnāṃ yo vivādaḥ  gaus tvayā me nāśitā tāṃ me dehi iti  pālo 'pi vipratipadyate  madīyo doṣo nābhavat  ity atra vādapade yad dharmatattvaṃ yādṛśī vyavasthā tām yathāvan nipuṇato vakṣyāmīty avadhānārthaḥ piṇḍīkṛtaprakaraṇopanyāsaḥ 
divā vaktavyatā pāle rātau svāmini tadgṛhe 
yogakṣeme 'nyathā cet tu pālo vaktavyatāṃ iyāt 
divā paśūnāṃ yogakṣeme doṣa utpanne naṣṭaṃ vinaṣṭam ityādike vakṣyamāṇe pāle vaktavyatā kutsanīyatā 
tena sa doṣo nivoḍhavyaḥ 
rātrau svāmino doṣa udbandhanādimṛtānām 
tadgṛhe svāmigṛhe yadi pālena praveśitā bhavanti 
anyathā cet tu yadi rātrāv api pālena na praveśitā araṇya eva vartante tadā pālo doṣabhāk syāt 
etad uktaṃ bhavati 
pālahastagatā gāvo yadā kṣetre kasyacit sasyaṃ bhakṣayanti kenacid vā hanyante tadā pālasya 
atha pālena samarpitās tadā svāminaḥ 
ayogakṣeme yogakṣemaśabdaḥ prayukto lakṣaṇayā 
yathāndhe cakṣuṣmān iti 
ko 'sau yogakṣemaḥ 
ataḥ prapañcayati 
gopaḥ kṣīrabhṛto yas tu sa duhyād daśatovarām 
gosvāmyanumate bhṛtyaḥ sā syāt pāle 'bhṛte bhṛtiḥ 
gāḥ pāti gopaḥ gopālakaḥ 
sa kadācid bhaktādinā bhriyate kadācit kṣīreṇa 
tatra kṣīrabhṛto daśabhyo varām śreṣṭhām avarām vā saṃhitāyām akārapraśleṣāt 
rakṣāyāṃ anurūpakatā 
yasya nānyad annaṃ sa ekasyā goḥ kṣīram ādadyāt daśataḥ 
anayā kalpanayā nyūnādhikarakṣaṇe bhṛtiḥ kalpayitavyā 
evaṃ dohyādohyadhenuvatsatarīdamyavatsakādicāraṇe kvacit tribhāgaḥ kṣīrasya kvacic caturbhāgaḥ svāmibhiḥ kalpayitavyaḥ 
diṅmātrapradarśanārthaśloko 'yam 
deśavyavasthā tv āśrayaṇīyā 
bhṛtiṃ nirūpayiṣyāmīti grāmagopālena yadi gāvas tyaktā bhavanti na tena svāminam ananujñāpya daśamī gaur dohyeti 
bhaktabhṛto 'pi kṣīreṇa vinimayeyam iti buddhyā duhīta tannivṛttyartham uktaṃ gosvāmyanumata iti 
svāmino 'numatim antareṇa pravartamāno daṇḍyaḥ 
sā anantaroktā 
abhṛte bhaktādinā bhṛtir bhavet 
kṣīrabhṛto vā eṣā vṛttiḥ 
bhṛtyo bharaṇārthaṃ na dharmāya pravṛtto gorakṣāyām 
atha vā svecchayā daśamyā goḥ kṣīram ādadānaś coraḥ syāt 
asmiṃs tv anujñāte bhṛtis tasyeyam iti na doṣaḥ 
atrāpi svāmino 'nanumatyā doṣa eveti cet satyam kalpyā kācid daṇḍamātrā 
na cauro bhavati 
asmiṃs tu cauro nikṣepahārī vā syāt 
ayaṃ śloka ādau vaktavyaḥ 
ato 'nantaraḥ kvacit paṭhyate 
naṣṭaṃ vinaṣṭaṃ kṛmibhiḥ śvahataṃ viṣame mṛtam 
hīnaṃ puruṣakāreṇa pradadyāt pāla eva tu 
naṣṭaṃ dṛṣṭipathād apetaṃ na jñāyate kva gatam 
vinaṣṭaṃ kṛmibhiḥ 
ārohakanāmānaḥ kṛmayo gavāṃ prajanavartmanānupraviśya nāśayanti 
śvabhir hatam 
pradarśanārtham etat 
tena gomāyuvyāghrādihatānām eṣaiva sthitiḥ 
viṣame śvabhradarīśilādisaṃkaṭādau mṛtaṃ 
pradadyāt pāla eva 
hīnaṃ puruṣakāreṇa 
puruṣakāraḥ puruṣavyāpāraḥ 
pālasya tatra saṃnidhānāt vṛkanivāraṇaṃ ca daṇḍādinā pravṛttiḥ 
tenāpetam 
yadi vyāpriyamāṇo vyāghrāder nivāraṇe naiva samarthaḥ sahasaiva votpatya kaścit paśur vegena śvabhraṃ gacched anugacchatāpi na śakyaḥ pratyāvartayitum na pāle doṣaḥ 
vighuṣya tu hṛtaṃ caurair na pālo dātum arhati 
yadi deśe ca kāle ca svāminaḥ svasya śaṃsati 
vighuṣya āghuṣya paṭahān caurair hṛtaṃ paśuṃ pālo na dāpyate 
vighoṣaṇaṃ ca pālasyāśaktyupalakṣaṇārtham 
yadi bahavaś corāḥ prasahya ca muṣṇanti tadā pālo mucyate 
so 'pi yadi prāptakālaṃ tasyām eva velāyāṃ svāminaḥ kathayati 
deśe yatra svāmī saṃnihitaḥ 
kathaṃ vijñātas tatra atha vā nivāsadeśe svāminaḥ 
tatra yady asāv asaṃnihito 'pi bhavati tathāpi tatsthānīyo bhavati yo rājānam adhikāriṇaṃ vā jñāpayitvā caurān abhidravati 
svasyeti rājanivṛttyartham 
svo hi svāmī svadravyamokṣaṇe yatnaṃ kurute na tathā pālajñāpito rājā 
duṣkarā ca rājajñapanā pālasya 
atha muṣitvā gateṣu jñāpayed duṣyed eva 
karṇau carma ca vālāṃś ca bastiṃ snāyuṃ ca rocanām 
paśuṣu svāmināṃ dadyān mṛteṣv aṅkāni darśayet 
āyuṣaḥ kṣayān mṛteṣu paśuṣu svāminaḥ karṇādy arpaṇīyam 
gorocanāṃ gavāṃ śṛṅgeṣu cūrṇaṃ bhavati 
bastir aṅgaviśeṣaḥ 
aṅkāḥ karṇādayaḥ svāmiviśeṣajñānārthaṃ cihnāni 
tān api darśayet 
evaṃ pālasya śuddhiḥ 
aṅkadarśanena hi pratyabhijñā bhavaty ayaṃ sa paśur iti 
ajāvike tu saṃruddhe vṛkaiḥ pāle tu anāyati 
yāṃ prasahya vṛko hanyāt pāle tatkilbiṣaṃ bhavet 
ajā cāvikā ca ajāvike 
avir evāvikaiḍakā 
ete vṛkaiḥ śṛgālaprabhṛtibhiḥ saṃruddhe avaṣṭabdhe na prathamapāta eva hate 
asmiṃś cāntare saty āmokṣaṇe 'hatatvāt na ca pāla āyāti mokṣayitum anāyaty anāgacchati pāle yat tatra prasahya balenābhibhūya vṛko hanyāt pālasya sa doṣaḥ 
svāmino dāpayitavyaḥ 
prāyaścittaṃ caret 
gor mahattvād gomāyunā na śakyate saṃroddhum ity ajāvike ity ucyate na punas tadrūpam 
ataś ca bālānāṃ govatsānām eṣa eva nyāyaḥ 
tāsāṃ ced avaruddhānāṃ carantīnāṃ mitho vane 
yām utplutya vṛko hanyān na pālas tatra kilbiṣī 
ajāvike pūrvaśloke jātyapekṣaṃ dvivacanam 
paśuśakunidvandvatvād vibhāṣitaikavadbhāvaḥ 
iha tu tāsām iti vyaktyapekṣo bahuvacane parāmarśaḥ 
avaruddhānāṃ mitha ekatra pradeśe sthāpitānāṃ saṃhatībhūtānāṃ digbhyo vidigbhyaś ca niruddhagamanānāṃ vane carantīnāṃ dṛṣṭigocarāṇām yadi kutaścana kuñjāt saṃcāraṇotpatanānukrameṇa niṣkramya vṛko hanyān na pālo doṣabhāg 
aśakyaṃ hy anekavṛkṣakṣupaśaravallīgahanaṃ vanaṃ nirvivarīkartum chidrānusāriṇaś ca vṛkāḥ 
mithograhaṇāc cātidūraviprakṛṣṭāsu vadhe doṣa eva 
pālahastagatāḥ paśavas tadupekṣāyāṃ yadi doṣam āpnuyuḥ sa pālenaiva samādheya iti siddhe eṣa prapañcaḥ sukhāvabodhārthaḥ 
dhanuḥśataṃ parīhāro grāmasya syāt samantataḥ 
śamyāpātās trayo vāpi triguṇo nagarasya tu 
caturhastaṃ dhanus teṣāṃ śatam 
catvāri hastaśatāni 
samantataś catasṛṣu dikṣu 
grāmasya parīhāraḥ kartavyaḥ 
anuptasasyā bhūmiḥ paśūnāṃ sukhapracārārthā kartavyā 
śamyā daṇḍayaṣṭiḥ sā bāhuvegena preritā yatra patati tataḥ pradeśād uddhṛtya punaḥ pātayitavyā yāvat tris tasya parimāṇo vā śamyāpātaḥ parihāraḥ 
triguṇo nagarasya 
grāmanagare prasiddhe 
śamyāyāḥ pātāḥ preritāyā vegasaṃskārakṣayo bhūmau sthānādi 
tatrāparivṛtaṃ dhānyaṃ vihaṃsyuḥ paśavo yadi 
na tatra praṇayed daṇḍaṃ nṛpatiḥ paśurakṣiṇām 
tatra parīhārasthāne kṣetraṃ na kartavyam 
atha kṛtaṃ tasmād vṛttir na kṛtā 
ataḥ kṣetriṇa evāparādhyanti na paśupālāḥ 
na hi pāla ekaikaṃ paśuṃ hastabandhena netuṃ śaknoti 
na ca paśūnām anyo nirgamo 'sti 
vṛtiṃ tatra prakurvīta yām uṣṭro na vilokayet 
chidraṃ ca vārayet sarvaṃ śvasūkaramukhānugam 
kaṇṭakaśākhādīnāṃ prākāravinyāsaḥ paśupraveśavāraṇārthaḥ kṣetrārāmādīnāṃ vṛtir ucyate 
yā kvacit parṇiketi prasiddhā vāraṇā vṛtiḥ tasyā unnatir iyatī kartavyā yayoṣṭro nāvalokayati 
kim iyaṃ dvitīyā tṛtīyārthe yām uṣṭra iti 
neti brūmaḥ 
kathaṃ tarhi vṛtim uṣṭro na paśyati 
mahotsedhāyā dvitīyapārśvasyādarśanād adṛṣṭaiva vṛtiḥ 
chidraṃ ca vivaram vārayet sarvam 
śvasūkaramukhena yad anugamyate tan mukhaparimāṇam 
tathā kuryād yathā śvasukhaṃ na māti 
tanmukhād apy alpachidram ity arthaḥ 
tathā kṛtāyāṃ vṛtau 
pathi kṣetre parivṛte grāmāntīye 'tha vā punaḥ 
sapālaḥ śatadaṇḍārho vipālān vārayet paśūn 
parivṛte pathi kṣetre grāmasamīpavartini ca parīhāramadhyagate 
antaśabdaḥ samīpavacanaḥ 
yadi bhakṣayet paśuḥ sapālaś ca syāt saṃnihite pāle pālaḥ śatadaṇḍārthaḥ paśor daṇḍāsaṃbhavāt 
pāle 'saṃnihite 'pi gṛhe yadā 
nāpy asau pālaḥ prasiddho na punas tatpreṣito vāriko rūpakamātravetanaḥ 
vipālāḥ paśavo vārayitavyā daṇḍādinā na tu daṇḍanīyāḥ 
vipālāś cotsṛṣṭavṛṣādayaḥ 
anyeṣāṃ tu vipālānāṃ svāmino daṇḍaḥ 
atha vā aparivṛte iti praśleṣaḥ 
kṣetrasaṃbandhāc ca gamyamānaḥ kṣetrasvāmī sapāla ity anyapadārthatayābhisaṃbadhyate sahapālena iti 
kṣetre ko daṇḍyaḥ 
ubhau daṇḍyau 
pālaḥ kṣetrikaś ca 
kṣetrikas tāvat kila kim iti pathi kṣetre vṛtiṃ na kṛtavān 
pālenāpi vṛtau cāstyāṃ kiṃ kṣetraṃ khādayitavyam 
vipālaṃ pramādād yūthacyutaṃ vārayet 
tathā ca gautamaḥ pathi kṣetre 'nāvṛte pālakṣetrikayoḥ iti 
kṣetreṣv anyeṣu tu paśuḥ sapādaṃ paṇam arhati 
sarvatra tu sado deyaḥ kṣetrikasyeti dhāraṇā 
pathikṣetragrāmāntīyebhyo 'nyāni kṣetrāṇi tadbhakṣaṇe sapādapaṇo daṇḍaḥ 
nanu cātra svalpena daṇḍena bhavitavyam dūrakṣetrāt saṃnihite kṣetre 
yat tu panthānam atikramya kṣetraṃ bahirgrāmaṃ vā tatra mahān daṇḍo yuktaḥ 
kim iti gavāṃ pālo gantuṃ tatra dadāti 
naiṣa doṣaḥ 
yady atra mahādaṇḍo nocyeta tadā pratyahaṃ praveśanirgamair gavāṃ bhakṣayantīnāṃ grāmāntarakṣetrāṇy utsīdeyuḥ 
daṇḍāt tu mahato bibhyato yatnena rakṣanti 
anyatra gās tṛṇaviśeṣārthaṃ kathaṃcin nayataḥ svalpo daṇḍaḥ 
atrāpi vipālānāṃ vāraṇam eva 
sarvatra kṣetrasvāminaḥ sadaphale deye 
kuśalaiḥ ca te parimāṇena kalpite 
kṣetrikasya 
kṣetram asyāstīti vrīhyāditāṭṭak 
iti dhāraṇā eṣa niścaya ity arthaḥ 
sarvatragrahaṇāc ca vipāle 'pi paśau kṣetrikasya sadalābhaḥ 
yady api paśuśabdaḥ sāmānyaśabdo mahiṣyajāvyuṣṭragardabhādiṣu vartate tathāpi smṛtyantaradarśanād goṣv ayaṃ daṇḍa iti manyate 
tathā ca gautamaḥ aśvamahiṣyor daśa ajāviṣu dvau ityādy anyatra kalpanā 
atrāpavādhaḥ
anirdaśāhāṃ gāṃ sūtāṃ vṛṣān devapaśūṃs tathā 
sapālān vā vipālān vā na daṇḍyān manur abravīt 
gograhaṇān mahiṣyādiṣu doṣaḥ 
vṛṣāḥ ukṣāṇaḥ 
devapaśavo devayāgārthaṃ yajamānena kalpitāḥ pratyāsannayāgāḥ 
atha veṣṭakādikūṭasthāpitā kariharādīnāṃ pratikṛtayo devā ucyanti 
teṣāṃ paśavaḥ 
tān uddiśya kenacid utsṛṣṭāḥ 
tadā hy asya devānāṃ paśūnāṃ ca svasvāmisaṃbandhasya saṃbhavāt puruṣasvāmibhāvasyāsaṃbhavāt devāyatanamaṇḍanānām caiṣa dharmaḥ 
na tu tatpālakair vāhadohādyarthaṃ ye devagṛheṣu dhāryante 
yataḥ pālakā eva teṣāṃ devānām arthaṃ viniyuñjate 
atas tatra pālakā eva svāminaḥ 
ato yuktaḥ svāmivatām anyeṣāṃ yo dharmaḥ sa tatra 
āyatanamaṇḍanās tv aparigṛhītā avyavadhānena devapaśuśuddhim utpādayanti 
vṛṣotsargādividhānotsṛṣṭā vṛṣāḥ kaiścit parigṛhyante 
tataḥ sapālā atha vāparigṛhītās tato vipālāḥ ubhayeṣām adaṇḍaḥ 
kṣetrikasyātyaye daṇḍo bhāgād daśaguṇo bhavet 
tato 'rdhadaṇḍo bhṛtyānām ajñānāt kṣetrikasya tu 
kṣetrasvāminaḥ svakṣetre 'tyayo 'tikramo 'parādho yadi bhavet svakṛtaḥ  akāle vāpanam nidāghe ayogyabījavāpaḥ svapaśubhir bhakṣaṇam gṛhe vāviditaphalapraveśa ityādi  tadā rājño yāvān bhāga āgacchati taṃ daśaguṇaṃ daṇḍanīyaḥ 
atha tasyājñātam etat prayuktair bhṛtyaiḥ kṣetrajāgaryāniyuktair vā aparāddham tadā ardhadaṇdo bhṛtyānām atyaye kṣetrikasya daṇḍa iti saṃbandhaḥ 
kṣetraprasaṅgād atredam uktam 
etad vidhānam ātiṣṭhed dhārmikaḥ pṛthivīpatiḥ 
svāmināṃ ca paśūnāṃ ca pālānāṃ ca vyatikrame 
subodho 'yaṃ ślokaḥ 
sīmāṃ prati samutpanne vivāde grāmayor dvayoḥ 
jyeṣṭhe māsi nayet sīmāṃ saṃprakāśeṣu setuṣu 
sīmāṃ prati vivāde sīmānimitte 
lakṣaṇetthaṃbhūteti prateḥ karmapravacanīyatvāt dvitīyānimittam api lakṣaṇam iti śakyate vaktum 
sīmā maryādā grāmādīnāṃ vibhāgaḥ parimāṇam iyattā paricchedanam iti yāvat 
jyeṣṭhe māsi nayen nirṇayaḥ kartavyaḥ 
māsaviśeṣanirṇaye hetum āha saṃprakāśeṣu setuṣu 
setavaḥ sīmāliṅgāni vakṣyamāṇāni loṣṭhapāṣāṇādiviśiṣṭajātīyasīmā grāhyā tṛṇaguñjādīni prāg asmāt kālād utthiteṣu tṛṇeṣu loṣṭhapāṣāṇayor anyasyāś ca bhūmer na viśeṣo lakṣyate 
pāṣāṇalakṣitāyāṃ yadā tatra tṛṇāni na jñāyante tadā sā sīmeti niścīyate 
evaṃ vallīsthānādiṣv api 
prāg vasantād vāsantike dāhe viśeṣo na lakṣyate 
hetvabhidhānāc ca yasmin deśe yadā vyajyante tato māsāt kālaharaṇaṃ kartuṃ na deyam 
anyadā tu liṅgajñānārthaṃ kālāpekṣāpi bhavatīty etāvatphalaṃ jyeṣṭhagrahaṇe 
sīmāvṛkṣāṃś ca kurvīta nyagrodhāśvatthakiṃśukān 
śālmalīn sālatālāṃś ca kṣīriṇaś caiva pādapān 
pādapā vṛkṣāḥ 
kṣīriṇo 'rkodumbaraprabhṛtayaḥ 
ete ca cirasthāyitvāt sīmādeśa eva ropayitavyā na grāmamadhye 
sīmādeśād anyatra kriyamāṇā na niścāyakāḥ syuḥ 
gulmān veṇūṃś ca vividhān śamīvallīsthalāni ca 
śarān kubjakagulmāṃś ca tathā sīmā na naśyati 
aśmano 'sthīni govālāṃs tuṣān bhasmakapālikāḥ 
karīṣam iṣṭakāṅgārāṃś charkarā vālukās tathā 
upacchannāni cānyāni sīmāliṅgāni kārayet 
sīmājñāne nṛṇāṃ vīkṣya nityaṃ loke viparyayam 
saṃhataprakāṇḍā vīrudho gulmāni 
veṇava āragvadhādayaḥ 
bahutvāc ca vividhagrahaṇam 
vallyo vratatayaḥ dīrghāṅkurās tṛṇajātayaḥ 
sthalāni kṛtrimā saśāḍvalādipiṇḍikāḥ 
kubjakasya gulmatvāt pṛthag upadeśa ādarārthaḥ 
karīṣaṃ śuṣkaṃ gomayam 
aṅgārā agnidagdhāḥ kāṣṭāvayavāḥ 
pāṣāṇakaṭhinā mṛdaḥ śarkarāḥ 
kapālikā śalaśaikadeśaḥ 
anyāni upacchannāni kārayed rājā navagrāmasaṃniveśe kṛte nirṇayārtham 
evaṃ sīmā na kadācin naśyati 
anyathā taṃ pradeśaṃ kaścit karṣaṇena nāśayet  
taḍāgāny udapānāni vāpyaḥ prasravaṇāni ca 
sīmāsaṃdhiṣu kāryāṇi devatāyatanāni ca 
mahāṃbhāṃsi taḍāgāni 
vāpyaḥ puṣakariṇyaḥ 
udapānāni kūpaprabhṛtīni 
prasravaṇāny udakasyandā īṣatsravadudakā bhūpradeśāḥ 
devatāyatanāni yakṣagṛhādīni 
etāni prakāśakāni 
na hy etāni svalpenāyāsena nāśayituṃ śakyante 
nāśyamāneṣu ca mahān pratyavāyo bhavati 
sarvasya codakārthino devatādarśanārthinaś ca tatra saṃnidhānāt sujñātaś ca sākṣiṇāṃ sīmāsaṃdhir bhavati 
yāni caivaṃprakārāṇi kālād bhūmir na bhakṣayet 
tāni saṃdhiṣu sīmāyām aprakāśāni kārayet 
gulmādīnām upadeśaḥ pradarśanartho na parisaṃkhyārthaḥ 
evaṃprakārāni khadirasārakālāñjanādyāni śarkarāditulyāni 
kā evaṃprakāratā 
ata āha kālād bhūmir na bhakṣayet 
bhūmer bhakṣaṇam upamayā svarūpopādānam 
yathā bhakṣitaṃ bhedena nopalabhyante tadvad bhūmisādāpannam iva tādṛśaṃ kuryāt 
etair liṅgair nayet sīmāṃ rājā vivadamānayoḥ 
pūrvabhuktyā ca satatam udakasyāgamena ca 
ubhayor grāmayoḥ śūnyatve liṅgair nirṇeyaḥ 
vasatoḥ pūrvabhuktyā satatam avicchannayāsmaryamānāvadhikayā na hi tripuruṣabhogena 
sa hy atra pratiṣiddhaprāmāṇyaḥ ādhiḥ sīmā iti atra saṃbhavati hi tatropekṣā bahusādhāraṇyāt sīmāyāḥ 
ye tu tatra sīmaśabdaṃ na paṭhanti teṣāṃ bhukteḥ siddham eva prāmāṇyam 
liṅgānāṃ prāmāṇyasyoktatvāt pramāṇāntaranivṛttir āśaṅkyeteti punar ucyate 
ko 'yam udakāgamaḥ prāmāṇyenocyate 
yathānyāni liṅgāni navasaṃniveśe kriyante tadvad evodakapravāho 'pi kartavyaḥ 
atha vā yayor grāmayoḥ pradeśāntare sa evodakāgamo vibhāgahetuḥ pradeśāntare ca vipratipattis tatra sa eva pramāṇam 
atha vā mahāgrāmaviṣayam etat 
nadyā apara eko vā vāra ekagramas tatra na pāravāriṇo vaktavyam asmadīyā bhūmir atrāpi vidyate iti 
yadi vā kutaścid grāmāt tādṛśena pravāheṇāvacchinnāpi kācid bhūs tathāpi sa eva vibhāgahetuḥ svalpe 'pahāre 
yadi saṃśaya eva syāl liṅgānām api darśane 
sākṣipratyaya eva syāt sīmāvādaviniścayaḥ 
kathaṃ punar liṅgeṣu satsu saṃśayaḥ 
yāni tāvat pracchannāni tāni yadi kenacit kathaṃcid āgamya pracchannam anyatra nīyeran naiva niścayaḥ syāt 
ye 'pi prakāśā nyagrodhādayas te 'pi na sīmāyām eva rohanty anyatrāpi jāyante tataḥ saṃdeha ābhāsatvāt 
yatra punar iyaṃ saṃbhāvanā nāsti tatra pramāṇam eva liṅgāni 
sākṣipratyayaḥ sākṣihetukaḥ 
sākṣiṇaḥ pratyayo yatreti 
viniścayaḥ tattvādhigamaḥ 
saṃśayitaliṅge aliṅge vā sīmāvivāde sākṣihetuko nirṇaya iti tātparyam 
grāmeyakakulānāṃ ca samakṣaṃ sīmni sakṣiṇaḥ 
praṣṭavyāḥ sīmaliṅgāni tayoś caiva vivādinoḥ 
yady apy asaṃkhyātapuruṣako grāmas tathāpi dvau vivādinau dvayor grāmayor bhavatas tayoḥ samakṣam anyeṣāṃ ca grāmeyakakulānāṃ ca grāmīṇapuruṣasamūhānāṃ samakṣaṃ sīmni sākṣiṇaḥ praṣṭavyāḥ 
sākṣipraśnakāle sarvair grāmīṇair dattavyavahārakair api saṃnihitair bhavitavyaṃ nārthipratyarthinor anyataro vaktuṃ labhate āvayor viśiṣṭārthe vivāde kim ete saṃnidhīyante 
atha vā ye 'nye sāmantebhyo grāmebhyaḥ kecid vṛddhatamāḥ sākṣye samuddiṣṭās tadgrāmīṇair anyaiḥ saṃnihitair bhavitavyam 
yatas tair vṛddhebhyaḥ śrutaṃ bhavati tatsamakṣaṃ pṛcchyamānā na viparyanti vṛddhāḥ 
sīmāliṅgāni 
yatra liṅgāny ubhayathā tatra vṛddhebhyas tāni niścitya sīmni niścayaḥ 
asatsu liṅgeṣu sīmny eva sākṣyaṃ pṛcchate kātra sīmā iti 
te pṛṣṭās tu yathā brūyuḥ samastāḥ sīmni niścayam 
nibadhnīyāt tathā sīmāṃ sarvāṃs tāṃś caiva nāmataḥ 
te sākṣiṇo yathā yādṛśaṃ niścayaṃ brūyuḥ smastāḥ sarva eva 
na punar vākyabhedoktau nyāyaḥ dvaidhe ca bahūnām iti 
nibadhnīyāt patrake likhet 
sākṣiṇaś ca nāma vibhāgena 
śirobhis te gṛhītvorvīṃ sragviṇo raktavāsasaḥ 
sukṛtaiḥ sāpitāḥ svaiḥ svair nayeyus te samañjasam 
mūrdhnā ūrvīṃ pṛthvīṃ mṛlloṣṭakān gṛhītvā sākṣiṇaḥ sragviṇo yathāsaṃbhavaṃ mālyadharā raktavarṇakusumadharā raktavāsaso lohitācchādanāḥ 
yady api śuklasya varṇāntarāpādane 'pi rañjir vartate bhūyāṃs tu lohite prayogo rakto gaur lohita iti 
bhayasañjananārthaṃ caitat 
lohitavāsasaś ca saśūkā bhavanti 
yad asmākaṃ sukṛtaṃ kiṃcid arjitam asti tan niṣphalam astu iti vācyante 
svaiḥ svair iti vīpsayā viśeṣanāmabhiḥ sukṛtaṃ kathayeyuḥ 
kanyādānaṃ tīrthasnānaṃ cetyādi 
smañjasaṃ kriyāviseṣaṇam 
satyād anapetaṛjur dhārmiko yo mārgas tena nayeyuḥ 
samañjasam kriyāviśeṣaṇam satyād anapeta ṛjur dhārmiko yo mārgas tena nayeyuḥ 
samañjasam ṛju spaṣṭam ity eko 'rthaḥ 
satyavyavahāraś ca spaṣṭa ity uktaṃ samañjasam iti 
yathoktena nayantas te pūyante satyasākṣiṇaḥ 
viparītaṃ nayantas tu dāpyāḥ syur dviśataṃ damam 
pramāṇāntaraliṅgebhyo 'nyathāsaṃbavadbhyaḥ pratyayitarapuruṣebhyo mithyātve 'vadhārite pratyekaṃ dviśato daṇḍaḥ 
ekaikasya sākṣitvāt sākṣiṇāṃ ca daṇḍyatvāt na hi vyāsajya vadanti sākṣyam 
satyapradhānāḥ sākṣiṇaḥ satyasākṣiṇaḥ pūyante anṛtābhidhānena pāpena na saṃbadhyanta iti 
yathoktena yāthātathyena 
na hi śabdātmakasya vacanasyātrāvasaraḥ 
pramāṇāntarasaṃvādamātram anena lakṣyate 
atha vā yathāśāstram uktena satyeneti yāvat 
śāstre hi satyaṃ vaktavyam ity evam uktam ato yathoktena satyenety uktaṃ bhavati 
sākṣyabhāve tu catvāro grāmasīmāntavāsinaḥ 
sīmāvinirṇayaṃ kuryuḥ prayatā rājasaṃnidhau 
grāmasāmantāḥ sīmāntavāsinaḥ praṣṭavyāḥ 
teṣāṃ vacane niścayaṃ kuryāt 
prayatā sākṣidharmeṇa nāntareṇa 
rājasaṃnidhāv iti ślokapūraṇam 
na tu sāmantāḥ svecchayā rājavan niścinvanti 
sāmantānām abhāve tu maulānāṃ sīmni sākiṣiṇām 
imān apy anuyuñjīta puruṣān vanagocārān 
sāmantānāṃ maulānām iti viśeṣaṇaviśeṣyabhāvaḥ stutyarthaḥ 
grāmapratiṣṭhānakāle bhavā utpattisahabhuvo maulā ucyante 
te ca sāmantā nityāḥ nityasaṃnihitatvāt 
teṣām apy abhāvaḥ kathaṃcid ucchannatvāt 
tadā kā gatiḥ 
tadā imān api vakṣyamāṇān pṛcchet 
atha vā maulā anubhāvinaḥ sāmantā vyākkhyātāḥ vyavahartavyāḥ 
maulānāṃ pūrvoktānām abhāve sāmantāḥ pramāṇam 
tadabhāve vanagocarān viniyuñjīta nipuṇataḥ pṛcchet 
vyādhāṃś chākunikān gopān kaivartān mūlakhānakān 
vyālagrāhān uñchavṛttīn anyāṃś ca vanacāriṇaḥ 
ete vanāni bhrāmyanti 
grāmamadhyena gacchantaḥ kadācit tadvṛttaṃ vidyuḥ 
te hi tena pathā gacchanto vivādāspadaṃ pradeśaṃ pūrvaṃ kāṃścit puruṣān kṛṣato dṛṣṭvā pṛccheyuḥ ko 'yaṃ grāmo yo bhavadbhiḥ kṛṣyate iti 
evamādinā saṃbhavati pūrvānubhavaḥ 
vyādhā mṛgayājīvinaḥ 
teṣām api vanād bhraṣṭamṛgham anudhāvatāṃ bhavati grāmasaṃbandhaḥ 
evaṃ śākunikāḥ śakunibandhajīvinaḥ 
tadanveṣaṇe ye sarvān grāmān āgocarayanti 
gopā gavāṃ tṛṇaviśeṣajñānāya tatra tatra paribhrāmyanti 
kaivartā dāśās taḍāgakhananādijīvinas tatra tatra gacchanti kvāsmākīnaṃ karmopayujyate 
mūlakhānakā mūlaṃ vṛkṣādeḥ khanayanti sthūlakāśādeḥ 
vyālagrahāḥ sarpagrāhiṇaḥ jīvikārthaṃ te 'pi sarpāṃs taṃ taṃ pradeśam anvicchanti 
ataḥ teṣām api pārigrāmikair bahubhiḥ saṃbandhaḥ 
uñchavṛttayo 'pi daridrā anekagrāmaparyaṭanena yātrāmātraṃ nirvartayanti 
anyāṃś ca phalakusumendhanārthinaḥ 
te pṛṣṭās tu yathā brūyuḥ sīmāsaṃdhiṣu lakṣaṇam 
tat tathā sthāpayed rājā dharmeṇa grāmayor dvayoḥ 
te dharmeṇa pṛṣṭā iti yojanā 
sīmāś ca tāḥ saṃdhayaś ca sīmāsaṃdhayaḥ 
grāmadvayasaṃyogaḥ saṃdhiḥ 
sa ca sīmaiva 
lakṣaṇam jñāpakam 
kṣetrakūpataḍāgānām ārāmasya gṛhasya ca 
sāmantapratyayo jñeyaḥ sīmāsetuvinirṇayaḥ 
ārāma udyānabhūmiḥ śākavāṭaś ca 
sāmantapraṃāṇakas tatra niścayaḥ 
vyādhādinivṛttyartham idam ucyate 
sīmāsetuḥ sīmābandhaḥ 
sīmāvibhāvanārthaṃ ya ābadhyate sthāpyate 
sāmantāś cen mṛṣā brūyuḥ setau vivadatāṃ nṛṇām 
sarve pṛthak pṛthak daṇḍyā rājñā madhyamasāhasam 
pūrvebhyaḥ sāmantānām adhiko daṇḍaḥ 
pṛthak pṛthag ity anuvādaḥ uktatvān nyāyasya 
kṣetrādiprātiveśyā avaśyaṃ jñātāro bhavanti 
pratyāsannatarataḥ eṣāṃ daṇḍamahattvam 
sāmantānāṃ tu parakīyasīmāvedanaṃ nāvaśyam iti dviśato damo 'nuvartyaḥ 
tena grāmasīmāyāṃ draṣṭṝṇāṃ sāmantānāṃ ca dviśataḥ 
ye tu sāmantaśabdam āśritya grāmakṣetrādisīmayoḥ sāmantatvāt tulyadaṇḍatvam āhus te nyāyavirodhād upekṣaṇīyāḥ 
gṛhaṃ taḍāgam ārāmaṃ kṣetraṃ vā bhīṣayā haran 
śatāni pañca daṇḍyaḥ syād ajñānād dviśato damaḥ 
kṣetrādiprasaṅgād idam ucyate 
bhīṣāgrahaṇaṃ nimittopalakṣaṇārtham 
asyaivaitan niścitam ity evaṃ jānato harataḥ pañcaśato daṇḍaḥ 
madhyamasāhase prakṛte pañcaśatagrahaṇaṃ nimittabhede nyūnādhikadaṇḍārtham 
pūrvatra vā saṃkhyānam avivakṣitaṃ manyante 
tena vyavahāraṃ lekhayāmi rājñā daṇḍayāmi caurair doṣayāmi iti bhayapradarśanena harati 
tasyāṃ daṇḍo nimittāntarānukalpaḥ 
sīmāyām aviṣahyāyāṃ svayaṃ rājaiva dharmavit 
pradiśed bhūmim ekeṣām upakārād iti sthitiḥ 
aviṣahyā niścetum aśakyā liṅgasākṣyabhāvāt 
rājaiva svecchayā bhūmiṃ pradiśed dadyāt iyaṃ vo bhūmir iyaṃ vaḥ iti 
dharmavit pakṣapāto naiva kasyacit kartavya iti 
etad āha upakārād dhetoḥ 
yayā sīmayā dvāv api grāmau samopakārau bhavataḥ 
tena yadi nyūnāpi kasyacid bhūmiḥ syāt kṣetraṃ cet suguṇaṃ bahūtpattikaṃ tadapekṣaḥ pradeśaḥ 
lyablope pañcamī 
upakāram apekṣya 
atha vā ekeṣāṃ pradiśed apareṣām aniścitām apaharet 
yadi vivādigrāmas tāṃ sīmāṃ yāvad vaktuṃ na śaknuyād itare ca śaktās tadānyebhyaḥ pradiśet 
evam ātmano bahūnāṃ ca grāmīṇānām upakṛtaṃ bhavati 
eṣo 'khilenābhihito dharmaḥ sīmāvinirṇaye 
ata ūrdhvaṃ pravakṣyāmi vākpāruṣyavinirṇayam 
pūrvopasaṃhāro 'parasaṃkṣepopanyāsaḥ ślokārthaḥ 
daṇḍavācike ity uktvā kramabhedo lāghavād vākpāruṣyaṃ syāt tato daṇḍavyāpāraḥ 
dvandve cetaretarayogād vyastakramasamāsārthapratipatter ekaikasyobhayārthapratipādanād daṇḍaśabdena vāgartho 'py upātta iti kaḥ kramabhedaḥ 
tathā ca yathāsaṃkhyasūtrāraṃbho mahābhāṣyakāreṇa samarthitaḥ etad eva darśanam āśritya saṃjñāsamāsanirdeśāt iti 
śataṃ brāhmaṇam ākruśya kṣatriyo daṇḍam arhati 
vaiśyo 'py ardhaśataṃ dve vā śūdras tu vadham arhati 
paruṣavacanam ākrośaḥ 
sa ca bahudhā nṛśaṃsāślīlabhāṣaṇān marmaṇi todaḥ abhiśāpaḥ akaraṇam hanta vṛṣalo bhūyāḥ asatā duḥkhotpādanam kanyā te garbhṇī iti pātakopapātakair yojanam iti 
tatra dvayor brāhmaṇākrośe kṣatriyavaiśyayor ayaṃ daṇḍaḥ 
anyatra patanīye kṛte kṣepe daṇḍo madhyamasāhasaḥ ityādi smṛtyantaroktaḥ 
śūdrasya vadhaḥ tāḍanajihvāchedanamāraṇādirūpaḥ ākrośabhedād veditavyaḥ 
pañcāśad brāhmaṇo daṇḍyaḥ kṣatriyasyābhiśaṃsane 
vaiśye syād ardhapañcāśac chūdre dvādaśako damaḥ 
abhiśaṃsanaṃ sarvaprakāra ākrośaḥ patanīyād anyaḥ tatra daṇḍāntaravidhānāt 
nimittasaptamī caiṣā 
vaiśya iti viṣayasaptamī 
brāhmaṇasyākroṣṭur ākruśyamānasya ca daṇḍa uktaḥ 
kṣatriyādīnāṃ tv itaretaraṃ smṛtyantaram anveṣaṇīyam 
tathā ca gautamaḥ brāhmaṇarājanyavat kṣatriyavaiśyau 
parasparākrośe kṣatriyaś ced vaiśyam ākrośet pañcāśataṃ daṇḍyaḥ vaiśyaḥ kṣatriyaṃ śatam 
evaṃ kṣatriyaḥ śūdram ākrośet pañcaviṃśatir daṇḍyaḥ vaiśyaḥ pañcāśatam 
śūdrasya tu tadākrośe guṇāpekṣiko daṇḍo vakṣyate 
samavarṇe dvijātīnāṃ dvādaśaiva vyatikrame 
vādeṣv avacanīyeṣu tad eva dviguṇaṃ bhavet 
dvijātigrahaṇam atantram 
samavarṇe dvādaśa vyatikrame prasparākrośe daṇḍaḥ 
sāmyaṃ ca jātivittabandhuvayaḥkarmavidyābhiḥ viśeṣānupadeśāt 
tatra samānajātīye vittādhike dviguṇaṃ tasminn eva bandhutvādhike triguṇaṃ yāvat sarvaguṇe nirguṇasya ṣaḍguṇam 
vādā ākroṣā avacanīyā atyantanṛśaṃsā mātṛbhaginībhāryādigatāḥ 
tad eva dviguṇaṃ daṇḍaparimāṇam 
napuṃsakaliṅgāt sarvaśeṣo 'yaṃ na samavarṇaviṣaya eva 
atha vā tad eva śatam iti yojanā liṅgasāmarthyāc chatasya ca prathamaśloke śrutatvāt 
ato 'vacanīyeṣu samavarṇeṣv api dviśato damaḥ 
liṅgopapattyarthaṃ parimāṇapadam aśrutam adhyāhartavyam 
śate tu vyavahitakalpanā jyāyasī 
ekajātir dvijātīṃs tu vācā dāruṇayā kṣipan 
jihvāyāḥ prāpnuyāc chedaṃ jaghanyaprabhavo hi saḥ 
ekajātiḥ śūdraḥ 
sa traivarṇikān kṣipann ākrośan dāruṇayā pātakādiyoginyā vācā nṛśaṃsādirūpayā jihvāchedaṃ labhate 
jaghanyaprabhava iti pādābhyāṃ brāhmaṇa utpanna iti hetvabhidhānaṃ pratilomānām api grahaṇārtham 
te 'pi jaghanyaprabhavā eva nāsti pañcamaḥ iti varṇāntaraniṣedhāt 
nāmajātigrahaṃ tv eṣām abhidroheṇa kurvataḥ 
nikṣepyo 'yomayaḥ śaṅkur jvalann āsye daśāṅgulaḥ 
abhidroha ākrośaḥ kutsābuddhiḥ brāhmaṇaka tvaṃ mā mayā spardhiṣṭāḥ 
evam anyad api yojyam 
grahaṇaṃ grahaḥ 
nirupapadaṃ nāma gṛhṇāti kutsāpratyayayogena vā devadattaka iti 
abhidroheṇa krodhena abhidrohaḥ krodhaḥ garhā kṣepaḥ 
na paṇayena 
niḥkṣepyaḥ prakṣepyaḥ 
śaṅkuḥ kīlakaḥ 
jvalann agninā dīpyamānaḥ ayomayo lohamayaḥ 
dharmopadeśaṃ darpeṇa viprāṇām asya kurvataḥ 
taptam āsecayet tailaṃ vaktre śrotre ca pārthivaḥ 
ayaṃ te svadharmaḥ iyaṃ vātretikartavyatā maivaṃ kārṣīḥ chāndaso 'si ity evamādivyākaraṇaleśajñatayā dundukatvena darpavantaḥ śūdrā upadiśanti 
teṣam eṣa daṇḍaḥ 
yas tu praṇayāt brāhmaṇāpāśrayād eva vyutpanno vismṛtaṃ kathaṃcid deśakālavibhāgaṃ smārayet pūrvāhṇakālaṃ nātikrāmaya kriyatāṃ daivaṃ karma devāṃs tarpayopavīti bhava mā prācīnāvītaṃ kārṣīḥ iti na doṣaḥ 
taptam agnisaṃbandhāt pīḍākaram 
āsecayet kṣārayet 
yuktaṃ vaktre mukhenopadeśakatvāt 
śrotrasya ko 'parādhaḥ 
prāg asattarkādiśravaṇam 
śrutaṃ deśaṃ ca jātiṃ ca karma śārīram eva ca 
vitathena bruvan darpād dāpyaḥ syād dviśataṃ damam 
satye ca śrute naitad anena samyak śrutam ity āha 
śrutam eva vākṣipati naitat saṃskārakaṃ yad anena śrutam iti 
brahmāvartīyam abhijanābhimāninam bāhyako 'yam ity āha 
evaṃ jātibrāhmaṇaṃ kṣatriyo 'yam ity āha kṣatriyaṃ vā helayā brāhmaṇa iti 
karma brāhmacāriṇam snātaka iti 
śarīrāvayavaḥ śārīre 'vyaṅgaṃ duścarmā iti 
vitathena vitatham anṛtam 
prakṛtyādibhyaḥ iti tṛtīyā 
atha vā adharmo vaitathyam tasya vācyaṃ prati kāraṇatā yuktaiva 
svaguṇamadāt parāvajñānaṃ darpaḥ 
ajñānāt parihāsato vā na doṣaḥ 
kasya punar ayaṃ daṇḍaḥ 
sarveṣām iti brūmaḥ 
śūdrādhikārāc chūdrasyaiveti pare dvijātiviṣaye vaitathye 
kāṇaṃ vāpy atha vā khañjam anyaṃ vāpi tathāvidham 
tathyenāpi bruvan dāpyo daṇḍaṃ kārṣāpaṇāvaram 
ekenākṣṇā vikalaḥ kāṇaḥ 
khañjaḥ pādavikalaḥ 
tathāvidhaṃ kuṇiṃ cipaṭa tathyena nāsatyena apiśabdād vitathena akāṇe kāṇe ca kāṇa ity ukte kārṣāpaṇāvaro daṇḍaḥ 
atyantālpo yadi daṇḍaḥ kathaṃcid anugrāhyatayā tadā kārṣāpaṇo 'varo daṇḍaḥ 
anyathā dvau trayaḥ pañca vā puruṣaviśeṣāpekṣayāpi daṇḍyaḥ śūdraḥ sarve vā pūrvavat 
mātaraṃ pitaraṃ jāyāṃ bhrātaraṃ tanayaṃ gurum 
ākṣārayañ chataṃ dāpyaḥ panthānaṃ cādadad guroḥ 
ākṣāraṇaṃ bhedanaṃ dveṣajananam anṛtena 
eṣā te mātā na snehavatī dvitīye putre 'tyantatṛṣṇāvatī kanakamayam aṅgulīyakaṃ rahasi tasmai dattavatī ity evamādy uktvā bhedayati 
evaṃ pitāputrau jāyāpatī bhrātṝn guruśiṣyau 
tanayagrahaṇaṃ dvitīyasaṃbandhipradarśanārtham 
anyathā mātaram ity ukte mātaraṃ putrād bhindato daṇḍaḥ syān na putraṃ mātuḥ 
yady api bhedanam ubhayādhiṣṭhānaṃ tathāpi yanmukhena kriyate sa eva bhedayitavya iti vyavahāraḥ 
tatrāsati tanayagrahaṇe pradarśanārthe yadaiva mātaram āha naiṣa te putro 'bhakto duḥśīlaś ca ityevamādinā mātaram ākṣārayati tatraiva syān na tu putraṃ yathā darśitam 
anye tu cittakadarthanotpādanam ākṣāraṇam āhuḥ 
pravakṣyāmi dhanaṃ śrutaṃ vārjayituṃ tīrthādy upasevitum tatpravāsaśaṅkayā ca mānasī tṛṣṇayā pīḍā bhavatīti tathā na kartavyam 
yāvad guravas te jīveyus tāvan nānyaṃ samācaren na tair ananujñāta iti ca 
yat tu vidveṣaṇādinā citte khedotpādanaṃ tatra śatā na mucyate pratiroddhā guroḥ iti mahatvād doṣasya 
jāyāyā anukūlāyāḥ putravatyāḥ karoty anyaṃ vivāham ity etad ākṣāraṇam 
evaṃ guṇavataḥ putrasyākāraṇe 'nyakaraṇam 
guroḥ sarvaprakāraṃ panthānam atyajataḥ śataṃ daṇḍaḥ 
brāhmaṇakṣatriyābhyāṃ tu daṇḍaḥ kāryo vijānatā 
brāhmaṇe sāhasaḥ pūrvaḥ kṣatriye tv eva madhyamaḥ 
brāhmaṇakṣatriyābhyāṃ parasparākrośe kṛte tayor ayaṃ daṇḍa ity evam adhyāhāreṇa yojanā 
tādarthye caturthī vā 
tadvinayāya daṇḍaḥ kartavyaḥ 
pātakasyākrośe kṛte 'yaṃ daṇḍo duḥkhotpādanarūpe 
viṭśūdrayor evam eva svajātiṃ prati tattvataḥ 
chedavarjaṃ praṇayanaṃ daṇḍasyeti viniścayaḥ 
evam eva prathamamadhyamau sāhasāv ity atidiśyate 
tenaiva krameṇa vaiśyasya śūdrākrośe prathamaḥ 
śūdrasya vaiśyākrośe madhyamaḥ 
chedavarjaṃ daṇḍasya praṇayanam iti 
ekajātir dvijātim ity anena jihvāchedaṃ prāptaṃ nivartayati 
svajātiṃ pratīti 
naivaṃ mantavyaṃ samānajātīyaṃ pratīti 
kiṃ tarhi yātra jātir upāttā vaiśyaśūdrāv iti svagrahaṇam 
ślokābhiprāyaṃ parasparākrośe yāvat 
svajātim iti pūrvatrāpi saṃbandhanīyam 
praṇayanam pravartanam 
kṣatriyasya vaiśyaśūdrākṣāraṇe prathamārdhasāhasaḥ 
evaṃ brāhmaṇasya vaiśyaśūdrayoḥ kalpaḥ 
eṣa daṇḍavidhiḥ prokto vākpāruṣyasya tattvataḥ 
ata ūrdhvaṃ pravakṣyāmi daṇḍapāruṣyanirṇayam 
daṇḍapāruṣyaṃ daṇḍena duḥkhotpādanam yathā kaṇṭakādeḥ puruṣasya sparśaḥ pīḍākara evaṃ pīḍākaratvasāmānyāt pāruṣyaśabdaprayogaḥ 
tatra nirṇayo daṇḍaviśeṣanirṇayaḥ 
pūrvaprakaraṇopasaṃhāropanyāsārthaḥ ślokaḥ 
yena kenacid aṅgena hiṃsyāc cec chreṣṭham antyajaḥ 
chettavyaṃ tat tad evāsya tan manor anuśāsanam 
antyajaḥ śūdraś caṇḍālaparyantaḥ 
śreṣṭhaḥ traivarṇikaḥ 
taṃ ced dhiṃsyād aṅgena kenacit sākṣād daṇḍakaḍgādipraharaṇavyavadhānena vā tad aṅgam asya chettavyam 
hiṃsā ca krodhena praharaṇaṃ tāḍanecchayā hastādy udyamya vegena nipātanam māraṇam eva 
tad tad iti vīpsā aṅgam iti chettavyam iti caikatvavivakṣā mā vijñāyi 
tenānekenāṅgena praharaṇe 'nekasyaiva chedaḥ 
anuśāsanam upadeśaḥ manukṛtaiṣā maryādā 
anuśāsanagrahaṇaṃ kāruṇikasya rājñaḥ pravṛttyarthaḥ 
pāṇim udyamya daṇḍaṃ vā pāṇicchedanam arhati 
pādena praharan kopāt pādacchedanam arhati 
udyamya utkṣipyaiva kopāt tāḍanecchos tadaṅgam anipātayato 'sya pāṇiḥ chetavyaḥ 
daṇḍagrahaṇaṃ samānapīḍākarasya hiṃsāsādhanasyopalakṣaṇārtham 
tena mṛduśaphādāv anyo daṇḍaḥ 
pādena praharann iti 
atrāpy udyamyety apekṣitavyam 
avagurato 'py eṣa eva 
sahāsanam abhiprepsur utkṛṣṭasyāpakṛṣṭajaḥ 
kaṭyāṃ kṛtāṅko nirvāsyaḥ sphicaṃ vāsyāvakartayet 
utkṛṣṭo brāhmaṇo jātito dauḥśīlyād avakṛṣṭo 'pi itare varṇā auttarādharyeṇa parasparāpakṣayotkṛṣṭāś cāvakṛṣṭāś ca 
tatreha avakṛṣṭaja iti janinā janmāvakarṣa upāttaḥ tatsaṃnidhānād utkarṣo 'pi janmanaiva 
janmanā ca nirapekṣotkarṣo brāhmaṇasya nāpakarṣaḥ 
tena śūdrasyāyaṃ brāhmaṇena sahaikam āsanam ārūḍhavato daṇḍaḥ 
kaṭiḥ śroṇī 
tatra kṛtacihnaḥ 
aṅkavidhau ca sudhākuṃkumādinā cihnakaraṇamātram api tu daṇḍakhyāpanārtham 
atikramād vibhiyur iti 
tena deśāntare yad anapāyi tac cihnam āyaso lekhanād upadiśyate 
tathā ca vakṣyati udvejanakarair daṇḍair cihanayitvā iti 
rāṣṭrāc ca niṣkāsyaḥ 
sphik śroṇyekadeśaḥ 
savyo dakṣiṇaś ca 
taṃ cāvakartayet cihnena 
vikalpavidhānāt tāvanmātaracchedo na sarvasya sphijaḥ 
abhiprepsur iti ca necchāmātreṇa 
kiṃ tarhi prāptavata eva 
icchāyā śakyāpahnavatvād daṇḍasya ca mahattvāt 
avaniṣṭhīvato darpād dvāv oṣṭau chedayen nṛpaḥ 
avamūtrayato meḍhram avaśardhayato gudam 
mūtreṇāvasiñcato 'bhimukhaṃ vā tadavamānārthaṃ kṣipato 'saty api saṃsparśe 'vamānayate mūtreṇeti niṣkartavyaḥ 
samānaphalatvād etasyāpi daṇḍo 'yam 
niṣṭīvanaṃ nāsikāsyaśrāvaḥ 
tasya ghrāṇena kṣepe nāsāpuṭacchedaḥ yenāṅgena ity uktatvāt 
śardhanaṃ kutsito gudaśabdaḥ 
darpān na pramādāt 
keśeṣu gṛhṇato hastau chedeyed avicārayan 
pādayor dāḍhikāyāṃ ca grīvāyāṃ vṛṣaṇeṣu ca 
darpād ity anuvartate 
paribhavabuddhyā keśeṣu brāhmaṇaṃ gṛhṇataḥ śūdrasya hastau chedayet 
dvivacam ekenāpi dvābhyāṃ tulyapīḍākaraṇe ubhayacchedo naikasyaiva 
dāḍikā śmaśru 
anyad api yad aṅgaṃ gṛhyamāṇaṃ grīvāditulyapīḍākaraṃ tatra sarvathāpy ayam eva daṇḍaḥ 
avicārayan 
pīḍā kiyaty asya gṛhītasya saṃjātā mahatī svalpā veti etad anubandhaślokaprāptaṃ vicāraṇaṃ nivāryate 
grahaṇamātre daṇḍaḥ 
tvagbhedakaḥ śataṃ daṇḍyo lohitasya ca darśakaḥ 
māṃsabhettā tu ṣaṇṇiṣkān pravāsyas tv asthibhedakaḥ 
dvijātīnām ayaṃ parasparāparādhe śūdrasya tu śūdrāparādhe ucyate 
yaḥ kevalām eva tvacaṃ bhindyād vidārayen na lohitaṃ darśayet tasya śataṃ daṇḍaḥ 
tāvad eva lohitadarśane 
yady api tvagbedam antareṇa na lohitaṃ dṛśyate tathāpy adhikāparādhād adhikadaṇḍe prāpte śatavacanaṃ niyamārtham 
anye tu karṇanāsikāder api sravati śoṇitaṃ bahistvagbhede 'pi tadartham ucyata ity āhus 
tad ayuktam 
antarbhede hi mahattvān mahādaṇḍo yuktaḥ 
tasmād yatreṣatsravati śoṇitaṃ tatra śataṃ 
śirobhede tu māṃsavat 
niṣkaśabdaḥ suvarṇaparimāṇavācīty uktam 
pravāsyo 'sthnāṃ bhedakas tatprayojaka iti 
ghañantena samāsaṃ kṛtvā taṃ karotīti paṭhitavyaḥ asthibhedakṛd iti 
pravāsanam arthaśāstrapravṛttyā māraṇam nirvāsanaṃ vā 
daṇḍavidhau hy arthaśāstraśravaṇaṃ dṛśyate 
tathā hi daśabandham iti bārhaspatya auśanasye ca prayogaḥ 
nirvāsanaṃ brāhmaṇasya nānyeṣām 
vanaspatīnāṃ sarveṣām upabhogo yathā yathā 
tathā tathā damaḥ kāryo hiṃsāyām iti dhāraṇā 
vanaspatigrahaṇaṃ sarvasthāvarapradarśanārtham 
phalapuṣpapatracchāyādinā mahopabhogyasya vṛkṣasya hiṃsāyāṃ vināśe daṇḍa uttamasāhasaḥ madhyamasya madhyamaḥ nikṛṣṭasya prathamaḥ 
tathā sthānaviśeṣo draṣṭavyaḥ patracchedaḥ phalacchedaḥ śākhādheda iti 
phalānām api viśeṣo mahārghatā duṣprāpatā 
tathā sthānaviśeṣo 'pi draṣṭavyaḥ sīmni catuṣpathe tapovana iti 
manuṣyāṇāṃ paśūnāṃ ca duḥkhāya prahṛte sati 
yathā yathā mahad duḥkhaṃ daṇḍaṃ kuryāt tathā tathā 
yad uktaṃ tvagbhedakaḥ iti tasya viśeṣo 'yam 
asati manuṣyagrahaṇe prāṇimātrahiṃsāviṣayatve 'sya ślokasya mahāpaśūnāṃ kṣudrāṇāṃ ca paśupakṣimṛgāṇāṃ tulyadaṇḍatā mā bhūd iti tadartham idam 
yathā yāthā mahad duḥkham iti 
svalpe bhedane śoṇite ca prāṇināṃ mahattvād alpatve prahārasya śatād ūno 'pi daṇḍam arhati mahati śatād abhyadhiko 'pi 
anye tu mahagrahaṇān mahati duḥkhe daṇḍavṛddhyartham nālpe 'pacayārtham yathāśrutam eva 
tatra duḥkhāya prahṛte duḥkhotpattyarthaṃ prahāre 
pramādatas tu na vṛddhiḥ 
anubandhaṃ parijñāya it asyaiva ślokadvayam udāharaṇabhaṅgyā vyākhyeyam 
aṅgāvapīḍanāyāṃ ca prāṇaśoṇitayos tathā 
samutthānavyayaṃ dāpyaḥ sarvadaṇḍam athāpi vā 
aṅgānām avapīḍanā dṛḍharajjvādigrahaṇasaṃdhiviśleṣaṇādinā 
tatra yāvatā dhanena pathyabhiṣagauṣadhādimūlyena pratyāpattim āyāti tāvat pīḍitasya dāpyaḥ 
evaṃ prāṇaśoṇitayor avapīḍanāyām iti samastam api yojyam 
atha vā prāṇaśoṇitayoḥ samutthānavyayaṃ dāpya iti saṃbandhaḥ sāmarthyād apacitayor iti labhyate 
samutthānaṃ prakṛtyāpattiḥ 
prāṇo balam 
prahāreṇāsvasthasya bhojanād ṛte kārśādyupapattau balam apacīyate 
tatrāṅge 'naṣṭe pratyāgate ca yāvad balalābhas tāvat tadupayogi yatkiṃcid ghṛtatailādi dāpanīyaḥ 
evaṃ śoṇitādyutpattau taddurbalībhūtasya vyādhyantaraṃ vā prāptasyāprakṛtaśarīrāvasthāprāpteḥ samutthānavyayaṃ dāpyaḥ 
na cet tad gṛhṇāti tadā tac ca daṇḍaṃ ca paripiṇḍya sarvaṃ rājñe dadyāt 
dravyāṇi hiṃsyād yo yasya jñanato 'jñānato 'pi vā 
sa tasyotpādayet tuṣṭiṃ rājñe dadyāc ca tatsamam 
dravyāṇi gṛhopakaraṇāni śūrpolūkhalaghaṭasthālīpiṭharādīni anyāni vānuktadaṇḍaviśeṣāṇi teṣāṃ hiṃsā prāgrūpanāśaḥ saty api kāryakṣamatve 
jñānato 'jñānata iti pramādakṛte buddhipūrvaṃ cāviśeṣeṇa hiṃsanāt tasya dravyasvāmino janayet paritoṣaṃ tadrūpānyadānena mūlyena praṇayena vā 
rājñe tu dravyamūlyaṃ dravyaṃ vā dadyāt 
asya kvacid apavādaḥ 
carmacārmikabhāṇḍeṣu kāṣṭhaloṣṭhamayeṣu ca 
mūlyāt pañcaguṇo daṇḍaḥ puṣpamūlaphaleṣu ca 
carmacārmikayor dvandvaṃ kṛtvā bhāṇḍapadena viśeṣyeṇa samāsaḥ 
atha vā dhārmikabhāṇḍayor viśeṣaṇasamāsaṃ kṛtvā carmaśabdena dvandvaḥ 
carmavikārāc cārmikāṇi bhāṇḍāni kaṭisūtravaratrādīni 
carmāṇy avikṛtāni gavādīnāṃ 
atha vā carmabhāṇḍāni kevacarmamayāni carmāvanaddhāni cārmikāṇi 
kāṣṭhamayabhāṇḍāny ulūkhalamusalaphalakādīni 
loṣṭho mṛdvikāraḥ pāṣāṇākṛtiḥ piṇḍībhūtā mṛt 
tanmayāni svalpapākādhānādīni 
tannāśane mūlyāt pañcaguṇo daṇḍaḥ 
tuṣṭyutpattiś ca svāminaḥ sthitaiva 
yānasya caiva yātuś ca yānasvāmina eva ca 
daśātivartanāny āhuḥ śeṣe daṇḍo vidhīyate 
satyām api hiṃsāyāṃ kvacid doṣo nāstīty etad anena prakaraṇena pradarśyate 
yānaṃ gantryādi yādāruhya yānti panthānam 
tac ca gantryādi balīvardagardabhamahiṣādivāhyam 
ta eva vā gardabhādayaḥ pṛṣṭārohyā yānāni 
yātā tadārūḍhaḥ sārathyādiḥ 
yānasvāmī yasya tatsvayānam 
tatraiṣāṃ cakravegādibhī rathākarṣaṇayuktair vāśvādibhiḥ kasyacid dravyasya nāśo vā maraṇam 
tatra paśusvāmipālavyatikramanyāye prāpte kadācid yātur doṣaḥ kadācit svāminaḥ kadācid ubhayoḥ kadācin na kasyacid apīti yo viśeṣas tatra nokta ihaiveṣyate sa ucyate 
ativartanāni atikramya hiṃsādaṇḍaṃ vartate nātra daṇḍo 'sti daṇḍanimittāni na bhavantīti yāvat 
śeṣe daṇḍa uktebhyo nimittebhyaḥ 
anyatra tāny api vakṣyante 
yatra nāsti doṣas tāni tāvad āha 
chinnanāsye bhagnayuge tiryakpratimukhāgate 
akṣabhaṅge ca yānasya cakrabhaṅge tathaiva ca 
chedane caiva yantrāṇāṃ yoktraraśmyos tathaiva ca 
ākrande cāpy apaihīti na daṇḍaṃ manur abravīt 
nāsāyāṃ bhavaṃ nāsyam 
śarīrāvayavād yat 
nāsikāpuṭasaṃyoginī balīvardānāṃ rajjur aśvānāṃ khalīnaṃ hastinām aṅkuśaḥ 
tasmin chinne truṭite 
yuge ca bhagne 
rathāṅgakāṣṭhaṃ yugam 
chinnaṃ nāsyam asyeti bahuvṛīhiṇā ratha ucyate paśur vā ubhayor api sākṣāt pāraṃparyeṇa saṃbandhāt 
tiryakpratimukhāgate yāne tirścīnaṃ vā pratīcīnaṃ vā kathaṃcid bhūvaiṣamyāt paśutrāsād vā yānaṃ gacchat kathaṃcid aparādhyen na duṣyet 
prājako hi saṃmukhīṇāñ chakto rakṣituṃ tiryak pratyagavasthitau tv adṛśyamānasya kathaṃ śakto rakṣitum 
pratimukhāgataṃ pratyagāvṛttiḥ 
anye tu tiryagāgate hiṃsyamāne ṛjugāminy eva yāne na doṣam āhuḥ 
pratimukhaṃ cābhimukhaṃ manyante 
abhimukhāgataḥ kim iti cakriṇaṃ dṛṣṭvā panthānaṃ na dadāti 
akṣacakre rathāṅge prasiddhe 
yantrāṇi carmabandhanāni śakaṭakāṣṭhānām 
yoktraṃ paśugrīvākāṣṭham raśmiḥ pragraho hastavadhriḥ yugyānāṃ saṃcaraṇaniyamanārthaḥ 
ākranda uccaiḥ śabdo 'pehīty apasarety arthaḥ 
itikaraṇo bhāṣāprasiddhatadarthaśabdoccāraṇārthaḥ na tv ayam eva śabdaḥ prayoktavyaḥ 
avidheyeṣu yugyeṣv apasarāpasareti krośataḥ prājakasya patho nātikrāman yadi hiṃsyān na doṣaḥ   
yatrāpavartate yugyaṃ vaiguṇyāt prājakasya tu 
tatra svāmi bhaved daṇḍyo hiṃsāyāṃ dviśataṃ damam 
prājakaś ced bhaved āptaḥ prājako daṇḍam arhati 
yugyasthāḥ prājake 'nāpte sarve daṇḍyāḥ śataṃ śatam 
prājako yānasārathis tasya vaiguṇyam aśikṣitatvam na tu pramādaḥ 
pramāde hi śikṣitasya svāmino na doṣaḥ 
tasmād dhetor yadi yugyaṃ yānaṃ sahaśāpavartate spaṣṭaṃ mārgaṃ hitvā tiryak paścād vā gacched gataṃ ca kiṃcin nāśayet tatra svāmī daṇḍyaḥ 
aśikṣitaḥ prājakaḥ kim ity āropitaḥ 
manuṣyamāraṇe kṣipram ityādivakṣyamāṇena prāṇibhedena dravyabhedena ca daṇḍāntaravidhānād dviśatam ity avivakṣitam 
daṇḍanimittam etad ity etāvataiva vākyasyārthatvād uttaratra na kaścid anyo 'rthaḥ śrūyate yena vākyaṃ tatra saṃkhyāvidhayakam ity ucyate   
sa cet tu pathi saṃruddhaḥ paśubhir vā rathena vā 
pramāpayet prāṇabhṛtas tatra daṇḍo 'vicāritaḥ 
ukto hiṃsāyāṃ damaḥ 
tatra viśeṣaṃ vaktum idam āha 
sa prājakaḥ pathi saṃruddho 'grajaghanāvasarpiṇā saṃruddho niruddhagatiḥ paścātsthitena asuśikṣitatvāt pramādād vā vegena dhuryāś coditāḥ punaḥ sthirayataś cen nikaṭo rathas tena ca tasya veganirodhe kṛte yadi purorathasthāvegapātāt paśubhī rathayuktair aśvādibhiḥ rathena rathāvayavair vā prāṇino manuṣyādīn mārayet tato daṇḍasya vicāro nāsti 
sthita eva daṇḍaḥ 
atha vā javotpatitā aśvāḥ pathi saṃrodhakasaṃmukhīnarathadarśanena balād vidhāryamāṇās tiryaggatyā gaccheyuḥ pārśvakīyān pratyagavasthitatvāt tathā hanyus tatra daṇḍo vicārito nāsti prājake doṣābhāvāt 
atha vā pathi sthito vartamānaḥ saṃruddho na vidhriyamāṇaḥ vicārito viśeṣeṇa vihito viśeṣita iti yāvat 
manuṣyamāraṇe kṣipraṃ cauravat kilbiṣaṃ bhavet 
prāṇabhṛtsu mahatsv ardhaṃ gogajoṣṭrahayādiṣu 
tādṛśe prājake rathapaśubhir mānuṣyaś cen māryate tadā cauravat tasya kilbiṣaṃ daṇḍaḥ 
yady api caurasya vadhasarvasvaharaṇādayo daṇḍās tathāpīha dhanadaṇḍa eva gṛhyate na vadhaḥ mahatsv ardham iti tatraivārdhasaṃbhavāt 
sa cottamasāhasaḥ kaiścid abhyupagataḥ yataś ca kṣate kṣudrakapaśūnāṃ tṛtīyasthānaprāptānāṃ dviśato damo 'taḥ prathamasthānāṃ mukhyānām uttamo yukta iti 
prāṇabhṛtaḥ prāṇavanto manuṣyatiryakpakṣyādayaḥ 
mahatsu mahattvaṃ gavāṃ prabhāvato hastyādīnāṃ pramāṇataḥ 
ādigrahaṇād gardabhāśvataravyāghrādayaś ca kathaṃcit parigṛhyante 
vayaṃ tu brūmaḥ sahasram ity evam avakṣyat 
yady anye cauravad daṇḍā nābhipretā abhaviṣyan 
tasmād ardhagrahaṇād vadho mā bhūd dhanadaṇḍās tu sarvasvaharaṇādayaḥ sarve cauroktāḥ puruṣāpekṣayātidiśyante 
nanu ca manuṣyamāraṇe 'nyasya cauradaṇḍasyātideśo 'yuktaḥ 
sa pratipadaṃ manuṣyahanane vihitaḥ 
sa ca puruṣāṇām kulīnānām iti vadha eva 
tatra kim iti vākyāntaragatārdhaśabdānurodhinaivaṃ vyākhyāyate 
varam ardhasyaiva guṇataḥ kadācid vṛttir āśrīyatām 
satyam yady ardhaśabdo māraṇena saṃbadhyamāno 'nyathopapadyeta 
na ca cauravad ity asyānuṣaṅgāgatasyārthāntaravṛttiḥ pūrvāparavākyayoḥ śakyā 
kṣudrakāṇāṃ paśūnāṃ tu hiṃsāyāṃ dviśato damaḥ 
pañcāśat tu bhaved daṇḍaḥ śubheṣu mṛgapakṣiṣu 
apacitaparimāṇāḥ kṣudrakāḥ 
te ca kecid vayastaḥ vatsakiśorakakalabhādayaḥ 
kecij jātisvabhāvato 'jaiḍakādayaḥ 
tatrājāvikānāṃ pañca māṣān vakṣyati 
pariśeṣāṇāṃ gavādīnām evāyaṃ daṇḍo 'lpaparimāṇānām 
śubhā mṛgāḥ pṛṣṭādayaḥ ākārato lakṣaṇataś ca 
pakṣiṇo haṃsaśukasārikādayaḥ 
aśubhāḥ kakolūkaśṛgālādayaḥ 
paśuśabdaś catuṣpāj jātivacanaḥ 
hiṃsāmātreṇa daṇḍam imam icchanti 
na prakṛtayānavidhihetuṃ bruvate 
tatra daṇḍo vicāritaḥ ity anenaiva yānaprakaraṇaṃ vyavacchinnam 
vicāritaḥ samāptavicāra ity arthaḥ 
idānīm etatprakaraṇanirapekṣam ucyata iti 
evaṃ tu prāṇabhṛtsu mahatsv ardham iti hastādicchedo na māraṇam ity ardhaśabdo neyaḥ smṛtyantarāt 
gardabhājāvikānāṃ tu daṇḍaḥ syāt pāñcamāṣikaḥ 
māṣikas tu bhaved daṇḍaḥ śvasūkaranipātane 
pañca māṣāḥ parimāṇam asyeti pāñcamāṣikaḥ 
māṣasya ca dravyajāter anupapādanān madhyamakalpanāyāś ca nyāyyatvād raupyasya nirdeśo 'yam ity āhuḥ 
hiraṇyaṃ tu yuktam 
evaṃ tatsamam iti na vādhikaṃ bhavati 
anubandhādyapekṣayā tu dravyajātiḥ kalpyeti siddhāntaḥ 
bhāryā putraś ca dāsaś ca preṣyo bhrātā ca sodaraḥ 
prāptāparādhās tāḍyāḥ syū rajjvā veṇudalena vā 
prāptā aparādhaṃ prāptāparādhāḥ 
aparādho vyatikramaḥ nītibhraṃśaḥ 
sa yadā taiḥ kṛto bhavati tadā tāḍayitavyāḥ 
tāḍanam api hiṃsety uktam 
sā ca na hiṃśyād bhūtāni iti pratiṣiddhā aparādhe nimitte bhāryādīnāṃ pratiprasūyate 
saṃbandhiśabdāś caite 
yā yasya bhāryā yaś ca yasya dāsaḥ sa tenānuśāsanīyaḥ 
mārgasthāpanopāyavidhiparaś cāyam na tāḍanavidhir eva 
tena vāgdaṇḍādy api kartavyam 
aparādhānurūpeṇa kadācit tāḍanam 
sodarasthāne kanīyān paṭhitavyaḥ bhrātā tathānujaḥ 
sa hi jyeṣṭhasya putravat tāḍanārhaḥ 
vaimātreyo 'pi ced apitṛko guṇavajjyeṣṭhatantraś ca 
so 'py unmārgagāmī tāḍanādiparyantair upāyair nivāraṇīyaḥ 
veṇudalaṃ vaṃśatvak 
etad apy upalakṣaṇam tathāvidhānāṃ mṛdupīḍāsādhanānāṃ śiphādīnām 
pṛṣṭhatas tu śarīrasya nottamāṅge kathaṃcana 
ato 'nyathā tu praharan prāptaḥ syāc caurakilbiṣam 
uktatāḍanadeśasādhanābhyām anyena prakāreṇa ghnann akṣādiṣu laguḍādibhir vā cauradaṇḍaṃ prāpnoti 
nindaiṣā 
na tv ayam eva daṇḍaḥ 
yo 'nyatra hiṃsāyā daṇḍaḥ so 'tra bhavatīty uktaṃ bhavati 
eṣo 'khilenābhihito daṇḍapāruṣyanirṇayaḥ 
stenasyātaḥ pravakṣyāmi vidhiṃ daṇdavinirṇaye 
eṣa niḥśeṣeṇokto daṇḍapāruṣyanirṇayo nirṇayo daṇḍavyavasthā 
daṇḍaśabdo hi sādhanopalakṣakatayā vivādapade 'nvitārthaḥ 
nāmadheye pūrvapadam 
stenasya caurasya daṇḍabhedān ataḥ paraṃ vakṣyāmīty upasaṃhāropanyāsārthaḥ ślokaḥ 
paramaṃ yatnam ātiṣṭhet stenānāṃ nigrahe nṛpaḥ 
stenānāṃ nigrahād asya yaśo rāṣṭraṃ ca vardhate 
kaścit karuṇāvān krūraṃ hiṃsākarma iti manyamāno na pravartate 
atas tatpravṛttyarthaṃ stenanigrastutyarthavādaḥ prakramyate 
nātra hiṃsādoṣo 'sti pratyuta dṛṣṭopakārahetutvāt stenahiṃsaiva śreyaskarī 
vedatulyatāṃ ca khyāpayitum arthavādā bhūyāṃsaḥ 
tatra hi prāyeṇa sārthavādakā vidhyuddeśā iti 
tatpratītyanusaraṇena vaidiko 'yam artha iti prasiddhiḥ 
bhavanti catra kecit pratipattāro ye stutibhir atitarāṃ pravartante 
paraṃ yatnaṃ prakṛṣṭam atiśayavat tātparyam āśrayet 
caraiś cārayet sākṣāt prakāśaṃ cātiprayatnataḥ 
stenāś caurāḥ 
nigraho niyamanavadhabandhanādiḥ 
evaṃ kṛte yaśaḥ khyātir bhavati 
nirupadravo 'sya rājño deśaḥ stenā nābhibhavanti niṣā divātulyā tatra iti sarvatra sthitaṃ bhavati 
rāṣṭraṃ vardhate 
rāṣṭraṃ janapadas tasmin nivāsinaś ca puruṣāś caurair anupadrūyamāṇā vardhante 
śrībhiḥ pramodamānā bahuparyantadeśāntarasthā api nirupadravaṃ rāṣṭram āśrayante 
tato vardhate 
abhayasya hi yo dātā sa pūjyaḥ satataṃ nṛpaḥ 
sattraṃ hi vardhate tasya sadaivābhayadakṣiṇam 
abhayaṃ caurādibhyo 'dhikṛtebhyaś cāsaddaṇḍanivāraṇena yo dadāti sa sarvadaiva pūjyo bhavati svairakathāsv api rājyāc cyuto vanastho 'pi 
sattraṃ kratuviśeṣo gavāmayanādi 
tad asya vardhate niṣpadyate 
sarvāṅgam utpannam evaṃguṇam ity etad vardhata ity anenāha 
aharahaḥ sattraphalaṃ prāpnotīty arthaḥ 
abhayaṃ yatra dakṣiṇā 
anyeṣu sattreṣu dakṣiṇā nāsti 
idaṃ tu sarvebhyo 'pi viśiṣṭaṃ yad dakṣiṇāvat 
sā ca gavāśvādidakṣiṇāvilakṣaṇā ity arthavān satravyatirekaḥ 
sarvato dharmaṣaḍbhāgo rājñ bhavati rakṣataḥ 
adharmād api ṣaḍbhāgo bhavaty asya hy arakṣataḥ 
sarvataḥ prakāśād yajñādeḥ tathā grāmavāsibhiḥ vanavāsibhiś ca kṛtād dharmaṣaḍbhāgaṃ rājā labhate 
evam adharmād api cauraiḥ pracchannakṛtād rājñaḥ ṣaḍbhāgo bhavati 
na kevalaṃ stenair ye mucyante tadarakṣāto rājñām adharmaḥ yāvad ye haranti teṣām api cauryabhāvenādharmodayaḥ tadaṃśenāpi rājānaḥ saṃbadhyante tān anigṛhṇantaḥ 
adṛṣṭadoṣasaṃbandhanivāraṇam api rakṣyāṇāṃ rakṣaiva 
tatrādhikṛtasya rājñas tadakaraṇād yuktaḥ pratyavāyaḥ 
nanu ca bhṛtiparikrītatvād dharmaṣaḍbhāgam ayuktam 
uktaṃ dīnānāthapravrajitādayaḥ santy akarapradāḥ 
paripūrṇasvadharmapālane kānupapattiḥ 
yad adhīte yad yajate yad dadāti yad arcati 
tasya ṣaḍbhāgabhāg rājā samyag bhavati rakṣaṇāt 
yad uktaṃ sarvataḥ iti tasya prapañco 'yam 
adhyayanādayo dharmārthatayānyatra jñāpitāḥ prasiddharūpāś ca 
arcanaṃ devagurūṇāṃ pūjanam 
tasyeti karmaṇo 'dhyayanādeḥ padārthasyeti yojanīyam kriyāyāḥ strīliṅgatvāt 
ṣaḍbhāga iti 
na ca kartuḥ pañcakarmaphalāṃśāt ṣaṣṭho nṛpateḥ samagrakarmaphalabhoktṛtvasyādhikārataḥ kartur avagatatvāt 
api tu samyaggrahaṇāt svakarmānuṣṭhānāt tāvanmātraṃ rājñaḥ phalam utpadyata iti 
nānyakṛtasya śubhasyāśubhasya vā anyatra gamanam 
nākartuḥ phalam astīti sthitam 
rakṣan dharmeṇa bhūtāni rājā vadhyāṃś ca ghātayan 
yajate 'har ahar yajñaiḥ sahasraśatadakṣiṇaiḥ 
bhūtāni sthāvarajaṅgamāni caurebhyo rakṣan vadhyāṃś ca śāstrato vadhārhās tāṃś ca ghātayan sahasraśatadakṣiṇānāṃ pauṇḍarīkādīnāṃ kratūnāṃ phalam anvahaṃ rājā prāpnotīti stutiḥ 
yo 'rakṣan balim ādatte karaṃ śulkaṃ ca pārthivaḥ 
pratibhāgaṃ ca daṇḍaṃ ca sa sadyo narakaṃ vrajet 
baliprabhṛtīni rājagrāhyakaranāmāni deśabhede sūpamāṇavakavat prasiddhāni 
tatra balir dhānyādeḥ ṣaṣṭho bhāgaḥ 
karo dravyādānam 
śulkaṃ vaṇikprāpyabhāgaḥ 
pratibhāgaṃ phalabharaṇikādyupāyanam 
rājaitad gṛhṇāti caurebhyaś ca na rakṣati sa sadya āyuḥkṣayān narakaṃ gacchet 
gṛhītvā rājabhāgaṃ rakṣā kartavyā narakāyuḥkṣayabhayād iti ślokatātparyam 
arakṣitāram attāraṃ baliṣaḍbhāgahāriṇam 
tam āhuḥ sarvalokasya samagramalahārakam 
pūrvasya śeṣo 'yaṃ nindārthavādaḥ 
na rakṣati attā upajīvitā prajānāṃ rājabhāgagrahaṇena 
etad eva spaṣṭayati baliṣaḍbhāgahāriṇam 
taṃ tādṛśaṃ rājānam āhuḥ śiṣṭāḥ sarvalokasya sarvasyāḥ prajāyāḥ samagraṃ malaṃ pāpaṃ tasya hārakaṃ svīkartāram 
sarveṇa prajāpāpena dūṣyata ity arthaḥ 
anapekṣitamaryādaṃ nāstikaṃ vipralumpakam 
arakṣitāram attāraṃ nṛpaṃ vidyād adhogatim 
maryādā śāstraśiṣṭasamācāranirūḍhā dharmavyavasthā sā anavekṣitā atikrāntā yena 
nāsti paraloko nāsti dattaṃ nāsti hutam iti nāstikaḥ 
prathamo rāgādinā tyaktadharmaḥ dvitīyo nāsti vastv iti viparītābhiniveśaḥ 
vilumpati harati dhanāny asaddaṇḍaiḥ prajānām 
tattulyo 'rakṣitā 
tam adhogatiṃ vidyān narakapatitam adhogataṃ vidyān narakapatitam evācirāt 
pāṭhāntaram asatyaṃ ca nṛpaṃ tyajet 
anyad uktvānyat karoti yas taṃ tyajet tadviṣaye nāsīta 
adhārmikaṃ tribhir nyāyair nigṛhṇīyāt prayatnataḥ 
nirodhanena bandhena vividhena vadhena ca 
arthavādair dṛḍhīkṛtya nigrahavidhim idānīṃ prastauti 
adhārmikaḥ prakaraṇāc cauraḥ 
taṃ tribhir niyamanaprakārair nigṛhṇīyān niyacchet 
nyāyo niyāmakaḥ 
nirodhanaṃ rājadurge bandhanāgāre dharaṇam 
bandhas tatraiva rajjunigaḍādibhir asvātantryotpādanam 
vividho vadhas tāḍanād ārabhya śarīranāśanāt prāṇatyāgaparyantaḥ 
nirdeśād eva tritve labdhe tribhir iti vacanam anyeṣām api niyamanaprakārāṇāṃ parigrahaṇārtham 
tena taptatailasekādayo 'pi parigṛhītā bhavanti 
nigraheṇa hi pāpānāṃ sādhūnāṃ saṃgraheṇa ca 
dvijātaya ivejyābhiḥ pūyante satataṃ nṛpāḥ 
pāpayuktāḥ puruṣāḥ pāpāḥ 
teṣāṃ nigrahaḥ pūrvoktaḥ 
yathāśāstravartinaḥ sādhavaḥ 
teṣāṃ saṃgraho 'nugraho yathāśaktyupakāraḥ 
tena pūyante vipāpmāno bhavanti prāyaścittenevety arthavādaḥ 
atha vā pāpānutpattir eva pūtatvam 
brāhmaṇā iva satatam ijyābhiḥ nityair mahāyajñādibhiḥ 
kṣantavyaṃ prabhunā nityaṃ kṣipatāṃ kāryiṇāṃ nṛṇām 
bālavṛddhāturāṇāṃ ca kurvatā hitam ātmanaḥ 
kāryiṇo 'rthipratyarthijñātisuhṛdaḥ 
kasmiṃścid vadhyamāne yadi tatpitā tanmātā vā rājānaṃ kṣipet kutsayet abhśaped vā tadā kṣamā kāryā 
bālādīnāṃ kāryiṇām api 
evam ātmane hitaṃ kṛtaṃ bhavati 
kṣantavyam ity etadvidheḥ phalam evātmahitam 
yaḥ kṣipto marṣayaty ārtais tena svarge mahīyate 
yas tv aiśvaryān na kṣamate narakaṃ tena gacchati 
ārtair daṇḍyamanatatsaṃbandhibhir adhikṣipta ākruṣṭo yan marṣayati na krudhyati tena kṣamaṇena svarge mahīyate 
kaṇḍvāditvād yaḥ 
mahattvaṃ prāpnoti svarge 
akopena tarhi kṣamā kartavyā 
akāmino yathākāmī ata āha 
yat tu prabhur aham ity abhimānena na sahate tena narakaṃ prāpnoti 
ārtagrahaṇaṃ bālavṛddhayor api pradarśanārthaṃ pūrvaśeṣatvād asya 
rājā stenena gantavyo muktakeśena dhīmatā 
ācakṣāṇena tat steyam evaṃkarmāsmi śādhi mām 
aviśeṣopādāne suvarṇahārī steno draṣṭavyaḥ tasyaiva śāstrāntare gamanavidhānāt 
na cedam āgamanaparaṃ vidhiśāstram daṇḍavidhitvāt 
uktaṃ hi stenasyātaḥ pravakṣyāmi vidhiṃ daṇḍavinirṇaye iti 
ato 'nuvādao gamanasyātra 
rājasakāśaṃ suvarṇacaureṇa gantavyam 
muktakeśena dhīmatā dairyavatā 
dhāvatā iti pāṭhāntaram 
ācakṣāṇena kathayatā pathi tatpātakam evaṃkarmāsmi brāhmaṇasya mayeyat suvarṇaṃ hṛtam iti kuru nigrahaṃ me 
skandhenādāya musalaṃ laguḍaṃ vāpi khādiram 
śaktiṃ cobhayatas tīkṣṇām āyasaṃ daṇḍam eva vā 
varṇānām anukrameṇa musalādīnām upadeśaṃ manyante 
tad ayuktam 
vāśabdo na samarthitaḥ syāt 
na ca brāhmaṇasyedaṃ prāyaścittam icchanti 
tatprāyaścitteṣu nirūpayiṣyāmaḥ 
khadirajātir laguḍa eva na muśalenānuṣaktavyaḥ 
śāsanād vā vimokṣād vā stenaḥ steyād vimucyate 
aśāsitvā tu taṃ rājā stenasyāpnoti kilbiṣam 
śāsanān muśalādibhiḥ praharaṇāt kṣatriyādiḥ pāpān mucyate 
vimokṣād utsargāt 
gaccha kṣāntam iti brāhmaṇas tapasaiva iti vadhatapasī vihite 
tatra vadhas tāvad brāhmaṇasya nāsti 
tapas tu prāyaścittaṃ 
na ca tapasi icchāto rājābhigamanam asti 
tasmāt kṣatriyādīnām eṣa vimokṣaḥ 
sa ca dhanadaṇḍaṃ gṛhītvā 
yata āha aśāsitvetyādi 
na ca vimokṣaṇasuddhau satyāṃ rājñas tadaśāsanād doṣopapattiḥ 
na ca śāsanam api vihitaṃ mokṣo 'pi vihita tatra yasmin pakṣe śāsanaṃ tadapekṣaṃ doṣavacanam 
pākṣikaṃ hi tathā kalpanam 
na ca nityavac chrutasya pākṣikatvaṃ yuktaṃ kalpayitum 
tathā ca sāmānyena vasiṣṭhādaya āhuḥ 
eno ṛcchati rājānam utsṛjantaṃ sakilbiṣan 
taṃ ced ghātayed rājā ghnan dharmeṇa na duṣyati 
nāyaṃ vikalpo yuktaḥ 
kvacid iyaṃ hiṃsā pratiṣiddhā na hiṃsyād bhūtāni iti rāgādinā puruṣārthatayā prāptā 
kvacid vihitā kratvarthatvena yo dīkṣito yad agnīṣomīyam iti 
idaṃ tu śāsanavimokṣaṇavacanaṃ na hi nāma pratiṣiddhaṃ sati vidhau 
kathaṃ na pratiṣedho na hiṃsyād bhūtāni iti sāmānyataḥ pratiṣedho vidhiviśeṣam antareṇa na śakyo bādhitum 
athocyate 
naivāyaṃ pratiṣedhasya viṣayaḥ karmārthatvāt 
kathaṃ punar antareṇa vidhiṃ karmārthatā śakyāvagantum 
lokata iti cet laukikī tarhi pravṛttiḥ 
kathaṃ tarhi pratiṣedhas tatrāvataret 
nanu ca pradhāne pravṛttir nirūpyatām 
yadi tāvad vaidikī pravṛttis tatas tadaṅge hiṃsāyām api tata eva 
ekā hi pravṛttir aṅgapradhānayoḥ 
atha lipsāto 'ṅge 'pi tatra pravṛttiḥ sutarāṃ tarhi hiṃseyaṃ laukikī 
jīvikārthino hi prajāpālanādhikāraniyamo na vedhaḥ 
teneyam aṅgasthāpi hiṃsā śyenena tulyatvāt pratiṣedhaviṣayaḥ 
na ca laukikam asyā niyatam aṅgatvam 
no hiṃsām antareṇa prajāpālanam aśakyam nirodhādināpi śakyatvāt 
naiṣa niyamaḥ 
ekarūpāṅgapradhānayoḥ pravṛttir iti syān nāgnīṣomīyayor anena na viśeṣaḥ syāt 
ato lipsālakṣaṇe 'pi pradhāne 'ṅge vidhilakṣaṇam abhyupetavyam 
na caiṣāṃ hiṃsā vidhilakṣaṇā śakyābhyupagantuṃ svarūpasya kāryasya ca laukikatvāt pālanasya hiṃsāyāś ca 
atha vidhilakṣaṇā ṣoḍaśigrahaṇavad vikalpitum arhati śāsanavacanena pratiṣiddhā 
anye tu manyante 
dve ete vākye 
śāsanād iti stenasya buddhir ucyate 
pareṇārdhena rājñas tadaśāsane doṣaḥ 
tatra yadi rājāśāsanadoṣam ātmany aṅgīkṛtya muñcen mucyetaivainasaḥ 
evaṃ brāhmaṇasyāpi svayam āgatasya vadhaḥ śuddhihetuḥ lakṣyaṃ śāstrabhṛtām iti vacanāt 
na śārīro brāhmaṇadaṇḍaḥ iti rājā yadi pratiṣedhātikrameṇa hanyād brāhmaṇaḥ śudhyed eva 
aśāsitvā muśalādibhir ahatvā 
stenasya yat pāpaṃ tena yujyate 
annāde bhrūṇahā mārṣṭi patyau bhāryāpacāriṇī 
gurau śiṣyaś ca yājyaś ca steno rājani kilbiṣam 
annam attīty annādaḥ 
bhrūṇahā brahmahā tadīyam annaṃ yo bhuṅkte tasmiṃs tad brahmahatyāpāpaṃ mārṣṭi nirasyati śleṣayati 
yathā malinaṃ vastram udake mṛjyate tanmalaṃ tatra saṃkrāmaty evam 
arthavādaś cāyam 
tasya tatpāpam utpadyate 
na punar brahmaghno naśyati 
patyau bhartari bhāryāpacāriṇī jāriṇī sa cet kṣamate 
atrāpi bhartur utpādyate pāpam na tatra tasyā apaiti 
gurau śiṣyaś ca yājyaś ca śiṣyaḥ sūryābhyuditādibhir aparādhya tu gurau kṣamamāṇe tatpāpaṃ prakṣipati 
evaṃ yājyo yājake 
so 'pi gurur evety ato yājakagrahaṇaṃ na kṛtam 
evaṃ cauro rājani na ced rājñā nigṛhyate 
yājyo 'pi karmaṇi pravṛtte vidhim upakrāmati ced yājakavacane nāvatiṣṭhate tadā tyājyaḥ na punas tasya tāḍanādi śiṣyavat kartavyam 
annādādiṣu sarveṣv anyatra vidhir astīti na buddhiḥ 
ato 'rthavādo 'yam 
rājabhiḥ dhṛtadaṇḍās tu kṛtvā pāpāni mānavāḥ 
nirmalāḥ svargam āyānti santaḥ sukṛtino yathā 
yad uktaṃ pāpakāriṇo nigrahaṇe karmakṛto rakṣanta iti tat sphuṭayati 
dhṛto vinipātito daṇḍo yeṣāṃ rājabhis te kṛtvā pāpāni kṛtapāpā rājanigraheṇa nirmalā nirastapāpā bhavanti 
apagate ca pāpe yad eṣāṃ svargārohakaṃ karma tena svargaṃ prāpnuvanti 
mahad dhi pāpaṃ śuddhasya karmaṇaḥ phalasya pratibandhakam 
sukṛtino nityaṃ sukṛtakarmakāriṇaḥ 
yathā santo dhārmikās tadvad 
asatām adharmo naivotpadyate eṣām utpanno nigrahaṇena vināśita iti prākpradhvaṃsābhāvayor viśeṣaḥ 
mānavagrahaṇān na prakaraṇāc caurāṇām eva 
daṇḍaśabdas tu śārīranigrahaviṣayo na hi prakaraṇam atikrāmati 
dhanadaṇḍo hi rājārthaḥ 
vṛttir hi sā rājñaḥ 
śārīre tu daṇḍe daṇḍyamānārthatā na śakyate nihnotum tvaksaṃskāro hi sā 
atheyaṃ buddhiḥ pālanam eva hiṃsām antareṇa na niṣpādyate tac ca rājārtham iti kuto māryamāṇārthatā māraṇasya 
atha kim pālanaṃ na pālyamānārthaṃ dṛṣṭam evāpahnūyate 
na hi tadrāṣṭram upādeyaṃ rājñaiva svarakṣārthaṃ karaśulkādibhṛtyā upādīyante 
ataḥ sutarāṃ rakṣopayogitve hiṃsāyāṃ na hiṃsyamānārthatāsiddhiḥ 
kathaṃ vā hiṃsayā vinā na rakṣānirvṛttir yadi tāvad evamarthaṃ nigṛhyante punar akāryam āvartayiṣyate tannirodhanādināpi śakyate niyantum 
atha tān nigṛhītān dṛṣṭvā bhayād anye na pravartayiṣyanta iti dhanadaṇḍenāpi śakyate duḥkhayitum 
hanyamāneṣv api sahasraśaḥ pravartante 
tasmād iyaṃ hiṃsā rakṣā satī hiṃsyamānasaṃskāra iti mantavyam 
ataś ca karaṇādichedane niyamaḥ 
hastyādividhiś ca daṇḍyeṣvevādṛṣṭam ādhāsyati na rājārtho bhaviṣyati 
tasmāc charīradaṇḍe pāpān muktir na dhanadaṇḍa iti sthitam 
tathā ca mahāpātakināṃ hṛtasarvasvānām apsu praveśitadaṇḍānāṃ saṃvyavahāraparihārārtham aṅkanaṃ vakṣyati 
yadi ca dhanadaṇḍena śudhyeyuḥ punar aṅkanam anarthakaṃ syāt 
atra ca svayam āgatasya nānītasya viśeṣo yaḥ stena eva viśeṣo bhavatu 
idaṃ tu sarvaṃ śārīradaṇḍaviṣayam 
yas tu rajjuṃ ghaṭaṃ kūpād dhared bhindyāc ca yaḥ prapām 
sa daṇḍaṃ prāpnuyān māṣaṃ tac ca tasmin samāharet 
prapibanty asyām iti prapā jalādhārasthānam uddhṛtajalanidhānaṃ vā 
māṣasya jātir na nirdiṣṭā 
sā marujāṅgalānūpabhedā draṣṭavyā 
tac ca rajjvādi samāhared dadyāt tasmin sthāne na rājani 
dhānyaṃ daśabhyaḥ kumbhebhyo harato 'bhyadhikaṃ vadhaḥ 
śeṣe 'py ekādaśaguṇaṃ dāpyas tasya ca taddhanam 
kumbhaśabdaḥ parimāṇaviśeṣe vartate na ghaṭamātre 
kvacid viṃśatiprasthān kvacid dvāviṃśatir iti deśabhedād vyavasthā 
daśabhyo 'dhikaṃ harato vadhavidhir uktārtho 'nubandhādinā niyamyate 
śeṣeṣu daśasu prākṛta ekādaśaguṇo daṇḍaḥ 
tat tasya ca tad dhanam iti sarvatra steye yojyam 
dhānyaṃ vrīhiyavādisaptadaśānīti smaryate 
tathā dharimameyānāṃ śatād abhyadhike vadhaḥ 
suvarṇarajatādīnām uttamānām ca vāsasām 
dharaṇaṃ dharimā tulā tena mīyante parichidyante tāni dharmameyāni 
ghṛtādīnāṃ dravāṇāṃ prasthādimeyatāstīti kaṭhinānāṃ parimeyatā bhavatīti tad artham āha suvarṇarajatādīnām 
ādigrahaṇād eva rajate labdhe punar upādānāt tulyagrahaṇārthāt pravālādīni gṛhyante na tu tāmralohādīni 
teṣāṃ śatād ūrdhvaṃ haraṇe vadhaḥ 
kiṃ punar etac chataṃ palānām uta karṣāṇām eva kārṣāpaṇānāṃ vā 
kecid āhuḥ palānām iti 
na tv atra viśeṣe hetur asti 
tasmād yasmin deśe dharmamānakāle yayā saṃkhyayā vyavahāraḥ śatam idaṃ suvarṇasya kvacit tolake kvacit paleṣu yathādeśaṃ vyavasthā 
uttamānāṃ ca vāsasāṃ kauśeyapaṭṭādīnām iti 
śatād abhyadhike vadhaḥ ity anuṣaṅgaḥ 
atrāpi śāṭakayugam ekam iti saṃkhyāyate 
puṣpapaṭādyupabarhaṇaṃ tv ekam eveti 
nanu ca suvarṇarajatādīnām ity eva siddhe parimeyagrahaṇam anarthakam 
nānarthaka karpūrāgurukastūrikādīnāṃ mahārghāṇāṃ grahaṇārtham 
ādigrahaṇād dhi taijasāni gṛhyante niṣkādiparimāṇavyapadeśyāni vā 
na hi karpūrādīnāṃ karṣādivyapadeśo 'sti 
yady api suvarṇavad rajate 'pi śatasaṃkhyā tathāpi prāyaścittabhedavad daṇḍabhedo 'pi yukto viṣamasamīkaraṇasyānyāyyatvāt 
ato yāvat suvarṇagatasya mūlyaṃ tāvati rūpye gṛhīte vadhaḥ 
karpūrādīnāṃ tu palānām eva śatasaṃkhyā 
pañcāśatas tv abhyadhike hastacchedanam iṣyate 
śeṣe tv ekādaśaguṇaṃ mūlyād daṇḍaṃ prakalpayet 
subodho 'yam 
mūlyād iti nāpahṛtam eva dravyaṃ deya kvacit tajjātīyaṃ naiva prāpyate 
ato rūpakair dhānyādinā vā vinimeyam 
puruṣāṇāṃ kulīnānāṃ nārīṇāṃ ca viśeṣataḥ 
mukhyānāṃ caiva ratnānāṃ haraṇe vadham arhati 
satkule jātā vidyādiguṇayoginaḥ kulīnāḥ 
nārīṇāṃ ca viśeṣato guṇarūpasaubhāgyasaṃpannānām ity arthaḥ 
caśabdāt kulīnānāṃ ity eva 
parasparāpekṣāṇi nārīṇāṃ viśeṣaṇāni 
mukhyāni uttamāni ratnāni vajravaiḍūryamarakataprabhṛtīni 
atrāpi suvarṇaśatatulyānīty apekṣyam 
anyathottamatvam āpekṣikam iti daṇḍo na vyavatiṣṭheta 
vadham arhati 
anubandhādyapekṣayā sarvatrārhatyartho yojanīyaḥ 
akulīnānām avaśiṣṭānām amukhyānāṃ ca śeṣe tv ekādaśaguṇam ity eva 
mahāpaśūnāṃ haraṇe śastrāṇām auṣadhasya ca 
kālam āsādya kāryaṃ ca daṇḍaṃ rājā prakalpayet 
mahāpaśavo hastyaśvādayaḥ 
teṣām haraṇe kālakāryāpekṣā daṇḍaprakḷptiḥ 
nanu ca sarvatraiva kālādyapekṣoktā 
tathā ca kāladeśavayaḥśaktīś cintayed daṇḍakarmāṇi iti 
satyam 
vijñāte daṇḍasvarūpe nyūnādhikabhāvo 'nubandhādyapekṣaḥ 
yathā vadhavidhau tāḍanamāraṇādikalpanāpekṣyā 
ihātyantavilakṣaṇo daṇḍaḥ 
tathā hi viṃśatipaṇo 'pi khaḍgaḥ śatror udyataśastrasya saṃnidhau yadi hriyate tena kāryātiśayena tena ca kālena māraṇaṃ daṇḍaḥ 
anyadā dviguṇa ekādaśaguṇo vā 
tathauṣadham alabhayatvena mahāprayojanaṃ tadupayogavelāyāṃ hriyate lolyamānam api kvāthādyapekṣaṃ kālātikramaṇena mahadāturasya duḥkhaṃ janayatīti tatra mahān daṇḍaḥ 
anyadā tu svalpa iti 
na yatrāntarām antareṇedṛśaṃ vaiṣamyaṃ labhyate 
anyathā sa evaikaḥ śloko daṇḍavidhau paṭhitavyaḥ syāt 
tasmād vaktavyam idam 
vigrahakāle 'śvādīnāṃ rājyāpekṣo daṇḍaḥ 
śastrāṇāṃ rājopayogināṃ kadācit kṣamā kadācin mahān daṇḍaḥ 
gomahīṣyādīnāṃ tu prajāsaṃbandhināṃ na rājñā kṣantavya 
kāryaṃ ca yad aśvādibhiḥ kartavyaṃ tad apy apekṣyam 
vigraho ' pi yadi parvatādau bhavati yatra nātīvāśvaiḥ prayojanaṃ bhavaty eva daṇḍahrāsaḥ 
kālam āsādya jñātvā nirūpya daṇḍaṃ kalpayet 
sa evātra prabhavati na śāstram 
goṣu brāhmaṇasaṃsthāsu kharikāyāś ca bhedane 
paśūnāṃ haraṇe caiva sadyaḥ kāryo 'rdhapādikaḥ 
brāhmaṇasaṃsthā brāhmaṇāśritā brāhmaṇasvāmikāḥ 
tāsāṃ haraṇe 
ṣaṣṭhyarthe saptamī 
paśūnāṃ cājaiḍakādīnām 
bahuvacanaṃ sarvatrāvivakṣitam 
sadyas tatkṣaṇād avicārya 
pādasyārdham ardhapādam tad asyāstīty ardhapādikaḥ 
tac ca saṃbhavati yadi pādārdhaṃ tena chidyate 
tenārdhapādachedanaṃ kartavyam iti vākyārthaḥ 
kharikā yayā gorathakṣetrādau vāhyate balīvardaḥ 
bhedane vāhyamānāyāḥ pratodena pīḍotpādane 
bhedanaṃ vāhānām upalakṣaṇārthaṃ vyācakṣate pūrve 
avaśyaṃ vāhayan duḥkhayati 
pratodena vāhane evāyaṃ daṇḍa ity anye paṭhanti 
anye tu pādasya paścād bhāgaṃ caturthaṃ kharikām āhuḥ 
khariketi yā prasiddhā palāyanaśīlā yāṃ pālo 'ny vā bhindann ardhapādikaḥ kāryaḥ 
anye tv adhikaraṇasaptamīṃ matvā gosaṃsthadadhyādīny adhyāharanti 
tad ayuktam 
śrutapadasaṃbandhasaṃbhave kṛto 'dhyāhāraḥ 
sūtrakārpāsakiṇvānāṃ gomayasya guḍasya ca 
dadhnaḥ kṣīrasya takrasya pānīyasya tṛṇasya ca 
veṇuvaidalabhāṇḍānāṃ lavaṇānāṃ tathaiva ca 
mṛṇmayānāṃ ca haraṇe mṛdo bhasmana eva ca 
matsyānāṃ pakṣiṇāṃ caiva tailasya ca ghṛtasya ca 
māṃsasya madhunaś caiva yac cānyat paśusaṃbhavam 
anyeṣāṃ caivamādīnām adyānām odanasya ca 
pakvānnānāṃ ca sarveṣāṃ tanmūlyād dviguṇo damaḥ 
sūtram ūrṇāsaṇādi 
lavaṇāni saindhavabiḍalavaṇādīni 
yac cānyat paśusaṃbhavam āmiṣādi 
anyeṣām apūpamodakādīnām 
ādiśabdaḥ prakāre 
prakāraḥ sādṛśyaṃ tulyatā sadṛśakāryakaraṇopayogādirūpā 
tathā ca sarpirmaṇḍekṣukhaṇḍaśarkarākilāṭakūrcikādyā apūpā gṛhyante 
paśusaṃbhavaṃ rāṅkavājinādy apīcchanti kecit 
ādigrahaṇāt prakṛtir vikṛtir api 
yac cobhayopādānaṃ dadhnaḥ kṣīrasya ceti tad udāharaṇārtham 
evaṃ sūtragrahaṇena sūtramayaṃ vāso 'pi gṛhyate 
nalikādīnāṃ saty api sūtramayatve paśusaṃbhavatva uttamatvād uttamānāṃ cety asyāpavādaviṣayaḥ 
prakṛtyantare tailaśabdaḥ snehavācī na tilavikāra eva 
tenātasīpriyaṅgupañcāṅgulatailādayo 'pi gṛhyante   
puṣpeṣu harite dhānye gulmavallīnageṣu ca 
anyeṣv aparipūteṣu daṇḍaḥ syāt pañcakṛṣṇalaḥ 
navamālikādīni puṣpāṇi 
haritaṃ dhānyaṃ kṣetrastham apakvam 
nagā vṛkṣāḥ 
anyeṣv aparipūteṣu 
bahuvacanāt paripavanasya ca dhānyeṣv eva tuṣapalālādivimokṣarūpayasya saṃbhavād uttaraśloke dhānyagrahaṇam evākṛṣyate 
gulmādīnāṃ hi saty api palāśe vyamiśratve puṣpāṇāṃ ca na paripūtavyavahāraḥ 
spatamī haraṇāpekṣā 
tat tu pūrvasmād anuvartate 
atra pañcakṛṣṇalo daṇḍaḥ 
kṛṣṇalā nānādravyajāḥ 
alpatvamahattvaprayojanāpekṣāḥ 
suvarṇasyeti pūrve 
paripūteṣu dhānyeṣu śākamūlaphaleṣu ca 
niranvaye śataṃ daṇḍaḥ sānvaye 'rdhaśataṃ damaḥ 
mūlam ikṣudrākṣādi 
niranvaye dravyaharaṇe 
anvayo 'nunayaḥ svāminaḥ prītyādiprayogaḥ yat tvadīyaṃ tan madīyam evety anayā buddhyāhaṃ pravṛttaḥ na ced evaṃ tad gṛhāṇa ityevamādivacanaṃ tad yatra na kriyate tan niranvayam 
sāhasaprakāratvād adhiko daṇḍaḥ 
anvayena saha sānvayaḥ 
atha vā niranvayo yena saha kaścid api saṃbandho nāsty ekagrāmavāsādiḥ 
tataḥ śataṃ daṇḍyaḥ 
atha vā anārakṣam niranvayam 
sati tu rakṣake ubhayāparādhād alpo daṇḍaḥ 
khalastheṣu dhānyeṣv ayaṃ daṇḍaḥ 
tatra hi paripūyante 
gṛhastheṣu tv ekādaśaguṇaḥ prāg uktaḥ 
syāt sāhasaṃ tv anvayavat prasabhaṃ karma yat kṛtam 
niranvayaṃ bhavet steyaṃ hṛtvāpavyayate ca yat 
paradravyāpaharaṇaṃ steyam ucyate 
dhātvarthaprasiddhyā cāsyaiva kartā stenaḥ 
iha tu viśeṣeṇāyaṃ vyavahāra iṣyate tadartho 'yaṃ ślokaḥ 
na paradravyādānamātraṃ steyam ṛṇādānanikṣepādiṣv api steyadaṇḍaprasaṅgāt 
saṃjñābhedo daṇḍabhedārthaḥ 
karma yat kṛtaṃ parapīḍākaraṃ vastrotpāṭanāgnidāhadravyāpaharṇādi 
agnidāhe yady api dravyāpaharaṇaṃ nāsti tathāpi cauryam eva rahasi karaṇād apahnavāc ca manyante 
caurye hi dravyaviśeṣāśrayo daṇḍaḥ 
so 'tra na syāt 
evamartham eva steyaprakaraṇotkarṣaṇam 
prasabhaṃ karma iti karmagrahaṇād dravyāpahārād anyad apy evaṃkṛtam ayuktaṃ sāhasam eva 
kas tarhy agnidāhādāv aprasabhaṃ kṛte daṇḍaḥ 
kaṇṭakaśuddhau vakṣyāmaḥ 
ata eva saṃdhichede 'saty api dravyāpaharaṇe kaṇṭakaśuddhau daṇḍam āmananti 
anyathā steya evāvakṣyat 
yas tv etāny upakḷptāni dravyāṇi stenayen naraḥ 
taṃ śataṃ daṇḍayed rājā yaś cāgniṃ corayed gṛhāt 
etāni sūtrādīni upakḷptāni pratyāsannadānopabhogādikāryakālāni atha vā saṃskṛtāni kṛtasāmarthyādhānāni 
yathā tad eva sūtraṃ tantuvāyahaste vāyanārthaṃ dattaṃ kiṃcid dviguṇīkriyate kiṃcit parivartyate evaṃ dadhi manthanamaricaśarkarādisaṃskṛtam kṣīraṃ ghṛtam ityādisaṃskāraḥ 
tatra śataṃ daṇḍaḥ 
ādyam iti pāṭhe prathamasāhasaḥ 
agnigṛhāt parigṛhītaṃ śālāgnihotretyādyartham hemante vā sītārditānāṃ daridrāṇām apraṇītam apy agner upakalpanaṃ pākakāle śītādinivṛttyarthaṃ vā tāpanakāle 
aviśeṣeṇāyam agner daṇḍaḥ svalpasya bahor upakḷptasyānupakḷptasya ca 
saty api sūtrādidaṇḍe ādigrahaṇe nāgnes tanmūlyādi saṃbhavati krayavikrayavyavahārāprasiddheḥ 
yāvatā vendhanenāgnir upahṛtaparimāṇa utpadyate yāvatībhir dakṣiṇābhis tanmūlyād dviguṇo daṇḍaḥ saṃbhavati śakyate ca vyapadeṣṭum tuṣṭyutpattiś ca svāminaḥ sthitaiva 
atas tretāgniharaṇe yāvat punar ādhāne gacchati prāyaścitteṣṭau ca tāvad agnimate dātavyaḥ 
ato 'yam agner daṇḍaḥ śālāpraṇītāgniviṣaya eva svalpatvāt 
tretāyāṃ tu tanmūlyād dviguṇa iti 
tathā ca sulabheṣv adhikāranivṛttim akurvatsu yāgāṅgadravyeṣv apahriyamāṇeṣu kuśakarakāgnihotradravyāny apaharato 'ṅgacchedaḥ syāt iti śaṅkhaḥ 
agniṣu tu hṛteṣv adhikāra eva nivartate 
tatra kathaṃ mahān daṇḍo na syāt 
yena yena yathāṅgena steno nṛṣu viceṣṭate 
tat tad eva haret tasya pratyādeśāya pārthivaḥ 
bhūyobhūyaḥ pravṛttasyāyaṃ daṇḍaḥ 
yo dhanena daṇḍito 'pi na mārge 'vatiṣṭhate tasya tricaturdaṇḍitasyānavatiṣṭhamānasya dravyajātiparimāṇānapekṣaḥ saṃdhicchedādyanapekṣacauryakriyāmātrāśrito 'ṅgacchedaḥ 
yasya yasyāṅgasya balam āśrityāvatiṣṭhate stenaś caurye pravartate tat tad asya harec chindyāt 
yasya kaścit pādavalam āśrityāvaṣṭabhya palāyate na mām anugantuṃ kaścid api śaknoti iti tasya pādacchedaḥ 
anyaḥ saṃdhibhedajño 'ham tasya hastacchedaḥ 
pratyādeśāya pratirūpaphaladarśanāya 
svāvaṣṭambhena sābhimānaṃ sakrodhaṃ sāvajñaṃ nyakkaraṇaṃ vā pratyādeśaḥ 
ya evaṃ karoti tasya tasyāham evaṃ kartā iti vyākhyāpanaṃ pratyādeśaḥ 
pitācāryaḥ suhṛn mātā bhāryā putraḥ purohitaḥ 
nādaṇḍyo nāma rājño 'sti yaḥ svadharme na tiṣṭhati 
bhāryā putraḥ svakā tanuḥ ātmīyaṃ śarīram 
kaḥ punar ātmano daṇḍaḥ 
prāyaścittatapodhanadānādivivakṣitam 
vicalito dharmāt svakāt 
yo yaḥ svadharmān nānutiṣṭhati sa sarvo daṇḍyaḥ 
kārṣāpaṇaṃ bhaved daṇḍyo yatrānyaḥ prākṛto janaḥ 
tatra rājā bhaved daṇḍyaḥ sahasram iti dhāraṇā 
prākṛto janaḥ sāmānyapuruṣo yo nātiguṇasaṃyuktaḥ 
tasya yatra yasminn aparādhe yāvān daṇḍas tatsahasraguṇo rājñaḥ kārṣāpaṇagrahaṇasya daṇḍaparimāṇopalakṣaṇārthatvāt dṛṣṭārthatvād daṇḍasya 
tasya cātmānam aniyamya paro niyantuṃ na śakyata iti yuktaṃ pratyaparādhe rājño daṇḍārhatvam 
mahādhanatvād alpaṃ daṇḍaṃ na vigaṇayet 
rājādhikṛtānāṃ mantripurohitādīnām anayaiva kalpanayā nyūnādhikabhāvaḥ 
dhanadaṇḍaś ca brāhmaṇebhyo 'psu praveśanena varuṇāya vā 
yato vakṣyati rājñāṃ daṇḍadharo hi saḥ 
aṣṭāpādyaṃ tu śūdrasya steye bhavati kilbiṣam 
ṣoḍaśaiva tu vaiśyasya dvātriṃśat kṣatriyasya ca 
brāhmaṇasya catuḥṣaṣṭiḥ pūrṇaṃ vāpi śataṃ bhavet 
dviguṇā vā catuḥṣaṣṭis taddoṣaguṇavid dhi saḥ 
taddoṣaguṇavid dhi sa iti hetvabhidhānād viduṣāṃ daṇḍo 'yam 
yatra khalajana ekaṃ kārṣāpaṇaṃ dāpyate tatra vidvān śūdro 'ṣṭaguṇām 
aṣṭabhiḥ āpādyate saṃbadhyate yat kilbiṣaṃ pāpaṃ tad evam ucyate 
aṣṭabhir vāpādyata āhanyate guṇyata iti yāvat ubhayathāpy aṣṭaguṇasya vācako 'ṣṭāpadyaśabdaḥ 
evaṃ tad eva dviguṇaṃ vaiśyasya 
sa hi sākṣād adhyayanajñānayor adhikṛtaḥ 
śūdras tu kathaṃcid brāhmaṇāpāśritatatsaṃgatyā kiyad api jñāsyati 
kṣatriyas tu rakṣādhikāradoṣeṇa samāne vidvattve tato 'pi dviguṇaṃ daṇḍyate 
brāhmaṇe tu daṇḍavidhau na tṛpyati 
catuḥṣaṣṭiḥ śatam aṣṭaviṃśaṃ vā śatam iti 
tasya hi pravacanam upadeṣṭṛtvaṃ vā adhikaṃ ca rakṣā tato bhavet 
prākṛtajanasya tiryakprakhyasya ko 'parādhaḥ 
avidvāṃso guṇadoṣānabhijñā akārye pravartante 
vidvān api tathaiva ced varteta hanta hataṃ jagat tṛtīyasya śikṣitur abhāvāt 
tad uktaṃ dvau loke dhṛtavratau rājā brāhmaṇaś ca bahuśrutaḥ iti 
rājñaḥ pūrveṇa daṇḍādhikyam anena brāhmaṇasya 
ādhikyamātrāvidhiś cāyaṃ na yathāśrutasaṃkhyāvidhiḥ brāhmaṇadaṇḍe 'navasthāśravaṇād ayaṃ vāyaṃ veti 
na ca vikalpo yukto vyavasthāhetutvābhāvāt 
tulyabalasyaiva vikalpasya paraviṣayāśrayānupapatteḥ 
ko hi rājā dvijaguṇam utsṛjya catuḥṣaṣṭiṃ grahīṣyati 
yadi paramadṛṣṭārthe daṇḍe vikalpaḥ upapadyeta 
na cādṛṣṭārtho 'yam ity uktam 
tathā ca gautamaḥ viduṣo 'tikrame daṇḍabhūyastvam ity āha 
tasmād anavasthā vidhitvaṃ vyāharanti 
na ca guṇāpekṣo vikalpo yukto naṣṭādiślokenaiva viddhatvāt 
arthavattvāc cātra vidhyagatiḥ 
sa cādhikyavidhau labdhālaṃbana iti na yathāśrutaparikalpane vikalpane samarthaḥ   
vānaspatyaṃ mūlaphalaṃ dārvagnyarthaṃ tathaiva ca 
tṛṇaṃ ca gobhyo grāsārtham asteyaṃ manur abravīt 
vanaspataya eva vānaspatyaṃ vṛkṣāḥ 
svārthe pratyayaḥ 
grāsārthaṃ gṛhyamāṇam asteyaṃ vaṃśāṅkurādi 
mūlaphalaṃ vanaspatīnām anyad bisasasyādi 
sūtrādigaṇe agrāsārthaṃ mūlaphalāharaṇe daṇḍa uktaḥ 
asteyavacanaṃ grāsārtham mātrārtham akṣīṇavṛtter api kathaṃcij jātalaulyasya smṛtyantaradarśanāt svāparivṛtteś ca daṇḍaḥ 
tathā ca gautamaḥ puṣpāṇi svavad ādadīta phalāni cāparivṛttānām iti 
dārvagnyārtham āhitāgner asaṃnihite vanaspatāv udvāty agnau taddhāraṇārthaṃ kāṣṭham adoṣam pālāśīr vā samidho vyādadhyāt 
apracurapalāśe ca grāme kathaṃ syād iti yadi gṛhyeran na doṣaḥ 
tṛṇaṃ ca gobhyaḥ 
tādarthye caturthī 
gograhaṇāt prastārārthaṃ doṣa eva 
ye tu grāsārthapadena gavām abhisaṃbandham icchanti teṣāṃ gobhya iti nopapadyate 
ṣaṣṭhī hi tatra yuktā 
yo 'dattādāyino hastāl lipseta brāhmaṇo dhanam 
yājanādhyāpanenāpi yathā stenas tathaiva saḥ 
atideśo 'yam 
yo brāhmaṇaś caurān upajīvati sa coravad daṇḍyaḥ 
yājanādhyāpanenāpi 
apiḥ kriyāntarasūcakaḥ 
tena pratigrahaprītyādāyādi gṛhyate 
kṣatriyādīnām anyathaiva vārtādisvakarmaṇā coradhanaṃ gṛhṇatām 
brāhmaṇagrahaṇaṃ tu mayā kila dharmeṇārjitaṃ yājayatā ity abhimānanivṛttyartham 
adattam ādatte gṛhṇātīty adattādāyī coraḥ 
lipseta labdhum icched agṛhītāsv api dakṣiṇāsu tatsaṃbandhād eva cauranigrahaḥ 
dvijo 'dhvagaḥ kṣīṇavṛttir dvāv ikṣū dve ca mūlake 
ādadānaḥ parakṣetrān na daṇḍaṃ dātum arhati 
dvijagrahaṇaṃ śūdrapratiṣedhārtham 
adhvago naikagrāmavāsī 
tatrāpi kṣīṇavṛttiḥ kṣīṇapathyodanaḥ 
dvāv ikṣū daṇḍau mūlake pradarśanārthaṃ caitat parimitaharītakamudgādiśamīdhānyānām 
tathā ca śamītrapusayugyaghāseṣu ca na pratiṣedhaḥ iti smṛtyantaram 
parakṣetrāt parakīyasthānād ityarthaḥ parivṛtād api 
saṃditānāṃ saṃdātā saṃditānāṃ ca mokṣakaḥ 
dāsāśvarathahartā ca prāptaḥ syāc corakilbiṣam 
pāsvādayo vimuktaśṛṅkhalādibandhanā mustādiyavabhūyiṣṭheṣu vijaneṣu vāryante 
tataś cen nidrāyati svāmini pāle vā kaścit saṃdānavataḥ kuryāt khalīnakabandhādinā nūnaṃ ninīṣaty asāv iti śaṅkayā cauravad daṇḍyaḥ 
yas tu svāmigṛhacyutaṃ yūthabhraṃśāgataṃ vā rakṣitum eva vā badhnīyān na tasya doṣaḥ 
evaṃ gavādīnām api gale dāmādisaṃdāne eṣa eva damaḥ 
ye ca saṃditāḥ pādasthaśṛṅkhalādinā teṣām mokṣakaḥ 
dāmāṃś ca rahasi protsāhya bhaktadāsādīn apaharati ahaṃ te bahu dadāmi kim etaṃ bhajase iti 
kulīnānāṃ haraṇe vadha uktaḥ puruṣāṇām ity atra 
anena dāsānām ucyate 
yathā tatraiva kulīnam uktam evam atrāpi protsāhya nayanaṃ grahaṇaṃ na kartavyam 
tatra prabalādinā cauryeṇa veti 
aśvarathaharteti 
aśvānāṃ rathānāṃ ca 
mahāpaśūnām ity atra rājasaṃbandhino 'śvāḥ ime tu janapadānām 
tatra rājecchayā daṇḍaḥ iha tu niyato vadhaḥ 
yady api bahavaś coradaṇḍās tathāpi smṛtyantare 
bandigrāhāṃs tathā vājikuñjarāṇāṃ ca hāriṇaḥ 
prasahya ghātinaś caiva śūlam āropayen narān  iti 
ihāpi sāmānyato yena yena ity upakramya tat tad eva haret iti 
anye tv aśvayukto ratha iti sāmānyaṃ manyante pradarśanāc cāśvagorathādīnām 
tatra kevalānām aśvānāṃ rathasya ca daṇḍaś cintyaḥ 
smṛtyantare kevalānām aśvānāṃ cauradaṇḍasyoktatvāt rathayuktānām api siddhaḥ 
ye tu protsāhya nayanaṃ haraṇaṃ manyante teṣām aśvarathaśabdena rathakāro lakṣyate rathakarteti 
tac ca sarvaśilpārtham 
śilpināṃ haraṇe cauradaṇḍaḥ 
aśvānām api protsāhanaṃ vaḍavādarśanena 
anena vidhinā rājā kurvāṇaḥ stenanigraham 
yaśo 'smin prāpnuyāl loke pretya cānuttamaṃ sukham 
anenāntaraprakrāntena mārgeṇa cauranigrahaṃ kurvāṇo yaśaḥ sakalajanasādhuvādo asmiṃḷ loke yāvajjīvam pretya mṛtaś cānuttamaṃ svargākhyaṃ sukham aśnuta iti 
prakaraṇopasaṃhāro 'yam 
aindraṃ sthānam abhiprepsur yaśaś cākṣayam avyayam 
nopekṣeta kṣaṇam api rājā sāhasikaṃ naram 
saho balam tena vartate sāhasikaḥ 
dṛṣṭādṛṣṭadoṣān aparigaṇayya balamātram āśritya steyahiṃsāsaṃgrahaṇādiparapīḍākareṣu vartamānaḥ prakāśaṃ puruṣaḥ sāhasikaḥ 
tad uktaṃ syāt sahasam iti 
na steyādibhyaḥ padārthāntaraṃ sāhasam kiṃ tu prasahyakāraṇāt tāny eva sāhasāni bhavanti 
yady apy agnidāhavastrapāṭanādi tad api dravyanāśātmakatvāt siddham eveti tasya nigrahāt nopekṣeta na vilaṃbeta kṣaṇam api yadā gṛhītas tadaiva nigṛhītavyaḥ 
indrasvāmikaṃ sthānaṃ svargākhyam aindraṃ tadābhimukhyena prāptum icchan 
atha vā svam eva rājyapadam aindram ivecchann aviccālitvasāmānyam nigrāhya nigraheṇa hi pratāpānugrahābhyāṃ prajā anupravartante 
tad uktam samudram iva sindhavaḥ iti 
yaśo 'kṣayam avyayaṃ ca 
dve viśeṣye dve viśeṣaṇe sthānam avyayaṃ yaśo 'kṣayam iti 
athobhayenāpi yaśo viśiṣyate kṣayo mātrāpacayaḥ vyayo niranvayavināśaḥ 
ubhayam api tan nāsti 
na malinībhavati yaśo na kadācid vicchidyate 
bhūtārthavādastutir iyam 
vāgduṣṭāt taskarāc caiva daṇḍenaiva ca hiṃsataḥ 
sāhasasya naraḥ kartā vijñeyaḥ pāpakṛttamaḥ 
ayam aparārthavādo nigrahavidhistutyarthaḥ 
vācā duṣṭo vāgduṣṭas taskaraś cauraḥ 
daṇḍenaiva daṇḍapāruṣyakṛt 
daṇḍaḥ praharaṇopalakṣaṇārthaḥ 
tribhya etebhyo 'nantarātikrāntebhyaḥ pāpakāribhyo 'yam atiśayena pāpakṛttamaḥ 
sāhase vartamānaṃ tu yo marṣayati pārthivaḥ 
sa vināśaṃ vrajaty āśu vidveṣaṃ cādhigacchati 
ayam apy arthavādaḥ 
sāhase sthitaṃ puruṣaṃ yo marṣayati 
prakṛtyarthe 'yaṃ ṇic 
yo mṛṣyati kṣamate sa vināśaṃ prāpnoti dveṣyatāṃ ca prajāsu prāpnoti dveṣyaiś cābhibhūyate 
na mitrakāraṇād rājā vipulād vā dhanāgamāt 
samutsṛjet sāhasikān sarvabhūtabhayāvahān 
ata āha pārśvathasya kasyacit snehahetor amātyādinā prārthyamāno na mṛṣyet 
atha vā sa evātibahudhanaṃ dadātīti nopekṣeta 
sarveṣāṃ bhūtānāṃ bhayam āvahanti sāhasikāḥ 
ayam apy arthavādaḥ 
śastraṃ dvijātibhir grāhyaṃ dharmo yatroparudhyate 
dvijātīnāṃ ca varṇānāṃ viplave kālakārite 
ātmanaś ca paritrāṇe dakṣiṇānāṃ ca saṅgare 
strīviprābhyupapattau ca ghnan dharmeṇa na duṣati 
vaiṇavīṃ dhārayed yaṣṭim iti vidhānād anumitaśastragrahaṇāḥ śrotriyāḥ 
svabalāviṣṭaṃ bhavati ca sāhasike balātiśayadhāyī śastram 
ataḥ sāhasikatvāśaṅkayā śastragrahaṇam aprāptaṃ vidhīyate śastraṃ dvijātibhir grāhyam iti 
etāvatā vākyaṃ vicchidyate 
avaśiṣṭaṃ tu ghnan dharmeṇa ity anenābhisaṃbadhyata ity ato dve ete vākye 
ye tv eteṣv eva nimitteṣu grahaṇam icchanti nānyadeti teṣām atarkitopanatātatāyīmukhapatitasya aśastrasya kā gatiḥ 
na hi te śastragrahaṇaṃ tasya pratipālayanti 
athaivaṃ vyākhyāyate dharmo yatroparudhyate viplave kālakārite rājani vyatikrānte saṃsthāyāṃ pravṛttāyāṃ śastraṃ grāhyam 
anyadā tu saurājye rājaiva rakṣatīti 
na hi prasārya hastau rājā pratipuruṣam āsituṃ śaknoti 
bhavanti kecid durātmāno ye rājapuruṣān api śūratamābhiyuktān bādhante śastravatas tu bibhyatīti sārvakālikaṃ śastradhāraṇaṃ yuktam 
kiṃ punar grahaṇamātraṃ bibhīṣikājananamātram 
nety āha ghnan dharmeṇa na duṣyatīti 
hiṃsāparyanto 'yam upadeśaḥ 
yat tv āpastambenoktam na brāhmaṇaḥ parīkṣārtham api śastram ādadīta iti asati yathābhihite nimitta ākarṣaṇasya pratiṣedho na grahaṇasya 
vikośā hi parīkṣyante 
dharmasyoparodho yadā yajñādīnāṃ vināśaḥ kaiścit kriyate 
varṇānāṃ viplavo 'vyavasthānaṃ varṇasaṃkarādi 
kālakārite rājamaraṇādau 
tatra svadhanakuṭumbarakṣārthaṃ śastraṃ grāhyam 
anye tu parārtham apy asminn avasare 
tathā ca gautamaḥ durbalahiṃsāyāṃ ca vimocane śaktaś cet iti 
uktaṃ yajñavināśaśaṅkānivṛttyarthaṃ śastragrahaṇam 
nimittāntaram āha ātmanaś ca paritrāṇe 
pariḥ sarvatobhāve 
śarīrabhāryādhanaputrarakṣārthaṃ ghnan dharmeṇa na duṣyati 
dakṣiṇānāṃ ca saṅgaro 'virodhaḥ 
yadi yajñārthaṃ kalpitā dakṣiṇāḥ kaiścid apahriyeraṃs tadā tannimittaṃ yoddhavyam 
anye tv evam abhisaṃbadhnanti 
dakṣiṇānāṃ hetoḥ saṃgare yady uparodhaḥ pravṛtto dharme 'pravṛtte dakṣiṇāsaṃgara iti 
strīviprāṇām abhyavapattiḥ paribhavaḥ 
yatra striyaḥ sādhvyo haṭhāt kenacid upagamyante hanyante vā 
evaṃ brāhmaṇāḥ kenacid dhanyante 
tatra ghnan khaḍgādinā na duṣyati 
hiṃsāpratiṣedhātikramo na kṛto bhavatīty arthaḥ 
asati pratiṣedhe kāmacāraprāptau vidhyantaraparyālocanayā gautamavacanam anudhyāyamānena durbalahiṃsāyāṃ vimocane śaktaś cet ity avaśyaṃ hanane pravartitavyam 
atha pratihāraśaṅkā bhavati tadā sarvata evātmānaṃ gopāyet ity upekṣā   
ātmaparitrāṇārtham avicāreṇa yoddhavyam 
tad anudarśayati 
guruṃ vā bālavṛddhau vā brāhmaṇaṃ vā bahuśrutam 
ātatāyinam āyāntaṃ hanyād evācivārayan 
ātatāyī ucyate yaḥ śarīradhanadāraputranāśe sarvaprakāram udyataḥ 
tam avicārayan hanyāt 
gurvādigrahaṇam arthavādaḥ 
ete 'pi hantavyāḥ kim utānya iti 
eteṣāṃ tv ātatāyitve 'pi vadho nāsti 
ācāryaṃ ca pravaktāram ity anenāpakāriṇām api vadho niṣiddhaḥ 
gurum ātatāyinam iti śakyaḥ saṃbandhaḥ 
tathā saty ātatāyiviśeṣaṇam etat 
tato gurvādivyatiriktasyātatāyinaḥ pratiṣedhaḥ kutaḥ syāt 
vākyāntarābhāvāt 
atha nātatāyivadhe doṣaḥ ity etad vākyāntaraṃ sāmānyenābhyanujñāpakam iti 
tad api na vidher aśravaṇāt pūrvaśeṣatayā cārthavādatve prakṛtavacanatvāt 
iha bhavantas tv āhuḥ yady ātatāyinam ity eva vidhiḥ avaśiṣṭo 'rthavādaḥ tathāpi gurvādīnāṃ vadhānujñānam 
yato 'nyad apakāritvam anyad ātatāyitvam 
yo hy anyāṃ kāṃcana pīḍāṃ karoti na sarveṇa śarīrādinā so 'pakārī tatas tv anya ātatāyī 
tathā ca paṭhyate 
udyatāsir viṣāgnibhyāṃ śāpodyatakaras tathā 
ātharvaṇena hantā ca piśunaś cāpi rājataḥ 
bhāryātikramakārī ca randhānveṣaṇatatparaḥ 
evamādyān vijānīyāt sarvān evātatāyinaḥ 
āyāntam iti vacanād āttaśastro hantum abhidhāvan dārān vā jihīrṣan hantavyaḥ 
kṛte tu doṣe kim anyat kariṣyatīty upekṣā iti bruvate 
tad ayuktam 
yataḥ prakāśam aprakāśaṃ vā iti vakṣyati 
samānau hy etau kariṣyan kṛtavāṃś ca 
tasmād āyāntam ity anuvādaḥ kartum āgataṃ kṛtvā vā gatam iti 
ātatāyitvāc cāsau hanyate 
na ca kṛtavacana ātatāyitvam upaiti 
nāsyātmano rakṣārtha eva vadha ātmanaś ca paritrāṇe iti anenoktam 
nātatāyivadhe doṣo hantur bhavati kaścana 
prakāśaṃ vāprakāśaṃ vā manyus taṃ manyum ṛcchati 
na kaścana iti nādharmo na daṇḍo na prāyaścittam iti 
prakāśaṃ janasamakṣam aprakāśaṃ viṣādidānena yena kenacid upāyena 
manyuḥ krodhābhimānidevatā asau manyum ṛcchati 
nātra hantṛhantavyabhāvo 'sti 
puruṣayor artha ātatāyikrodha itareṇa hanyata ity arthavādo 'yaṃ 
yathā pratigrahakāmaḥ ko mahyaṃ dadātu nāhaṃ pratigrahītā na tvaṃ dātā tataś ca kutaḥ pratigrahadoṣo māma evam atrāpi 
iha sāhasike daṇḍo nāmnātaḥ 
sa daṇḍapāruṣye draṣṭavyaḥ 
iha tv adhikataraḥ yata uktam vijñeyaḥ pāpakṛttamaḥ iti 
paradārābhimarśeṣu pravṛttān nṝn mahīpatiḥ 
udvejanakarair daṇḍaiś cihnayitvā pravāsayet 
vivāhasaṃkṛtāyāṃ striyāṃ dāraśabdo vartate 
ātmano 'nyaḥ paraḥ 
abhimarśaḥ saṃbhoga āliṅganād arabhya āliṅganaṃ janadvayasamavāyaḥ bhogajanyāyāḥ prīteḥ pravṛttiḥ prārambhas tannivṛttyarthaṃ dūtīsaṃpreṣaṇādinā protsāhanam 
atha ca saṃgrahaṇam abhimarśanaṃ pracakṣate 
tenāyam arthaḥ parabhāryāgamane pravṛttaṃ puruṣaṃ jñātvodvejanakarais tīkṣṇāgraiḥ śaktiśūlādibhir aṅkayitvā nāsāchedādibhir vivāsayet 
sarvatrātra viśeṣadaṇḍasyoktatvād asya viṣayabhāvo na sāmānyadaṇḍo 'yam 
kiṃ tarhi punaḥ punaḥ pravṛttau 
idaṃ tu yuktam 
alabhamānasya viṣayāntaraṃ pravāsasya dhanadaṇḍasya ca kāryabhedāt samuccayaḥ 
tathā darśayiṣyāmaḥ 
tatsamuttho hi lokasya jāyate varṇasaṃkaraḥ 
yena mūlaharo 'dharmaḥ sarvanāśāya kalpate 
samutthānam utpattiḥ 
tataḥ paradārāgamanāt saṃkaro 'vāntaravarṇarūpo jāyate 
yena jātenādharmo mūlasya lokasya divaḥ patitā vṛṣṭis tāṃ harat adharmaḥ 
dharme hi sati ādityāj jāyate vṛṣṭiḥ 
na ca saṃkare saty api kārīrīyāgo nāpi pātre dānam ato dānayāgahomānāṃ sasyotpattihetubhūtānām abhāvāt sarvajagannāśasamartho bhavati 
tasmāt pāradārikān adharmamūlavarṇasaṃkaraḥ syāt iti sasyādiniṣpattimūlāṃ vā vṛṣṭiṃ rakṣan pravāsayet 
parasya patnyā puruṣaḥ saṃbhāṣāṃ yojayan rahaḥ 
pūrvam ākṣārito doṣaiḥ prāpnuyāt pūrvasāhasam 
saṃbhāṣaḥ saṃbhāṣaṇam tam ālāpaṃ yojayan kurvan saṃgrahaṇādidoṣaiḥ tatstrīprārthanādibhiḥ pūrvam ākṣārito 'bhiśastaḥ ayam enām upajapati ity amutra dṛṣṭadoṣaḥ śaṅkyamānadoṣo vā capalaḥ rahaḥ udvātādau niṣiddhasaṃbhāṣaṇa iti kecit 
kāraṇād apy anyapatnyā saṃbhāṣaṇaṃ kurvan prathamasāhasaṃ daṇḍaṃ prāpnuyād dāpayitavya ity arthaḥ 
yas tv anākṣāritaḥ pūrvam abhibhāṣeta kāraṇāt 
na doṣaṃ prāpnuyāt kiṃcin na hi tasya vyatikramaḥ 
pūrvasya pratyudāharaṇam etat 
anākṣārito 'py akāraṇāt saṃbhāṣayan miśrayan pūrvadaṇḍabhāk 
parastriyaṃ yo 'bhivadet tīrthe 'raṇye vane 'pi vā 
nadīnāṃ vāpi saṃbhede sa saṃgrahaṇam āpnuyāt 
parasya patnyā iti prakṛte punaḥ parastrīgrahaṇaṃ mātṛbhaginīgurupatnyādīnām apratiṣedhārtham 
na hi tāḥ saty api parasaṃbandhitve parastrīvyapadeśyāḥ 
tīrtham ucyate yena mārgeṇa nadītaḍāgādibhyo jalam ānetum avataranti 
sa hi vijanaprāyo bhavati 
nānudakārthena tatra saṃnidhīyate 
saṅketasthānaṃ tādṛśam atra kalpitāyām avaśyam eva gantavyam aham api saṃnidhīyamāno nāśaṅkyo bhaviṣyāmīti udakārthī divā śaucācāraṃ vā kariṣyan pratipālayann iti janā maṃsyante 
pradeśāntare tu kim atrāyaṃ pratipālayantīti śaṅkā syāt 
atas tīrthe pratiṣedhaḥ 
araṇyaṃ hi grāmād vijano deśo gulmavṛkṣalatādigahanaḥ 
vane vṛkṣasaṃtatau 
nadīnāṃ saṃbhedaḥ samāgamaḥ 
so 'pi hi saṅketasthānam 
sa saṃgrahaṇaṃ prāpnuyāt 
parastrīkāmatvaṃ saṃgrahaṇam 
ataś ca yas tatra daṇḍaḥ so 'sya syād ity uktaṃ bhavati 
anākṣāritasyapi saty api kāraṇe 'yaṃ pratiṣedhaḥ 
yat tv āpastambenoktam nāsaṃbhāṣya striyam ativrajet iti tad anyeṣu saṃnihiteṣv etacchāstrajñeṣu prakāśe bhaginī namas te ityādyabhivādanam avilambamānena kartavyam 
upakārakriyā keliḥ sparśo bhūṣaṇavāsasām 
saha khaṭvāsanaṃ caiva sarvaṃ saṃgrahaṇaṃ smṛtam 
yā na kenacit saṃbandhena saṃbandhinī tasyā vastramālyādidānena upakārakaraṇam 
tathā bhojanapānādinā 
keliḥ parihāso vakrabhaṇitādinā 
sparśo bhūṣaṇavāsasām 
bhūṣaṇaṃ hārakaṭakādi tadaṅgalagnam tadīyam etad veti jñātvā vināprayojanenānyagṛhītam api spṛśyate 
ekasyāṃ khaṭvāyām asaṃsaktāṅgayor api sahāsanam 
sarvam etat tulyadaṇḍam 
striyaṃ spṛśed adese yaḥ spṛṣṭo vā marṣayet tayā 
parasparasyānumate sarvaṃ saṃgrahaṇaṃ smṛtam 
adeśasparśas tu yatra vinaiva tatsparśanaṃ gamanāgamanādi saṃsidhyati 
mahājanasaṃkule na doṣaḥ 
tathā śarīrāvayavo 'pi deśaḥ 
tatra hastaskandhadhṛtabhāṇḍāvaropaṇe tatsparśe na doṣaḥ 
oṣṭhacibukastanādiṣu doṣaḥ 
tayā vā stanādisparṣenotpīḍito yadi tat sahate bhavati mā kārṣīḥ ityādinā na pratiṣedhati 
parasparasyānumate matipūrvam etasminn akṛte na doṣo 'yam 
na punaḥ karmādau 
skhalantī puruṣaṃ kaṇṭhe 'valaṃbate puruṣo vā stanāntare striyam taddhastagṛhītadravyādānapravṛttau śuṣke patiṣyāmīti karddame patatītivat tāv api na duṣyetām 
abrāhmaṇaḥ saṃgrahaṇe prāṇāntaṃ daṇḍam arhati 
caturṇām api varṇānāṃ dārā rakṣyatamāḥ sadā 
uktaṃ saṃgrahasvarūpam 
daṇḍa idānīm atrocyate 
abrāhmaṇaḥ kṣatriyādiḥ saṃgrahaṇe kṛte caturṇām api varṇānāṃ hīnottamajātibhedam anapekṣya prāṇāntaṃ prāṇatyājane māraṇe paryavasitaṃ daṇḍam arhati 
kathaṃ punar brāhmaṇyām śūdrāyāṃ ca saṃgṛhītasya samo daṇḍaḥ 
atra hetusvarūpam artham āha dārā rakṣyatamāḥ sadā 
sarvasya kasyacid rājñā dārā dhanaśarīrebhyo 'tiśayena rakṣyāḥ 
tulye hi saṅkare śūdrasyāpi kulanāśaḥ 
etad uktaṃ bhavati 
vācaniko 'yam artho 'tra hetur vaktavyaḥ ukto 'sau 
atra pūrve vyācakhyuḥ 
na sarvasmin saṃgrahaṇe prāguktadaṇḍo 'yam 
kiṃ tarhi mukhye sparśaviseṣe janyaprītiviśeṣātmake gamane 
kathaṃ hi tīrthādiṣv abhivadanaṃ gamanaṃ ca samadaṇḍāv upapadyeyātām 
tasmād abrāhmaṇaḥ śūdro dvijātimagane prāṇacchedārho nānyaḥ 
na hi viṣamasamīkaraṇaṃ nyāyyam 
ataś ca prāgukteṣu saṃgrahaṇeṣv anubandhādyapekṣayā daṇḍaḥ kalpyaḥ 
yatraivaṃ niścitaṃ gamanārtha evāyam upakārakriyādirūpakramas tatra mukhyadaṇḍa eva yuktaḥ 
na hy atra vaiṣamyam asti 
dṛṣṭaṃ caitad ubhayatrāpīti 
tathedam uktam yady atrāyaṃ daṇḍo mukhye saṃgrahaṇe kiṃ kariṣyati iti 
naivānyan mukhyasaṃgrahaṇam asti 
na hy asya laukikaḥ padārtho 'vadhṛto yena paradāropakārādau prayukta ityevam asyaiva 
yaṃ ca bhavan mukhyaṃ saṃgrahaṇaṃ manyate tatra mahān daṇḍaḥ 
pratiṣiddhaṃ parastrīgamanaṃ śāstraparyanuyojyam iti cet
upakārādāv api pratiṣedhaṃ viddhi 
pratiṣedhavad dhi prāyaścittam api tulyaṃ prasaktam iti cet
kā nāmeyam aniṣṭāpattiḥ 
kiṃ tu prasajyeta yadā saṃgrahaṇaśabdena tad ucyeta 
sikte hi retasi gamanādyabhidhānam 
yatra yādṛśo daṇḍas tatra tatsamānaṃ duḥkhaṃ prāptam 
ato 'smin viparyaye retaḥsekanimittaṃ prāyaścittaṃ tacchabdenābhidhānāt upakārādau kalpyam 
yadi ca saṃlāpādau svalpo daṇḍaḥ syāt tadā pravarteran 
tataś ca parastrīsaṃlāpādibhūtenānyenābhibhavatā vyādīpitamanmathā smaraśarākṛṣyamāṇāḥ śarīranirapekṣā rājanigrahaṃ na gaṇeyeyuḥ 
ādyāyām eva tu pravṛttau gṛhyamāṇeṣv aprabandhavṛttau rāge śakyaṃ nirākaraṇam 
tasmāt parastrīm upajāpatām eva mahādaṇḍo yuktaḥ 
iha tv antagrahaṇād ādibhūtenānyena daṇḍena bhavitavyam 
na hy asatyavādavanto bhavanti 
prāṇo 'nto yasya prāṇāntas tāvat pātayitavyo yāvat prāṇeṣu patati 
tena sarvasvagrahaṇāṅgachedādy apy uktaṃ bhavati 
ekaikasya ca daṇḍatvam anyatra jñātaṃ na samudāye daṇḍyate iti bahudaṇḍeṣv āmnāteṣu sa mahān yo dvijātistrīsaṃgrahaṇe 'brāhmaṇasya 
ato yuktaiva kalpanā na sarvatra 
tatra kulastrībhir anicchantībhir bhatṛmatībhiḥ saṃgṛhyamāṇasya prāṇāpaharaṇaṃ hīnajātīyābhir api 
bhikṣukā bandinaś caiva dīkṣitāḥ kāravas tathā 
saṃbhāṣaṇaṃ saha strībhiḥ kuryur aprativāritāḥ 
bhikṣukā bhikṣājīvino bhikṣāyācanārūpaṃ saṃbhāṣaṇam avāritāḥ kuryur yadi svāminā na niṣiddhāḥ 
atha vā naite vārayitavyāḥ 
bandinaḥ stāvakāḥ 
dīkṣitā yajñe bhṛtivacanārthaṃ saṃbhāṣeran 
kāravaḥ sūpakārādayaḥ 
ete tīrthādiṣv api na nivāryāḥ 
na saṃbhāṣāṃ parastrībhiḥ pratiṣiddhaḥ samācaret 
niṣiddho bhāṣamāṇas tu suvarṇaṃ daṇḍam arhati 
kecid bhikṣukādīnāṃ nivāritānāṃ saṃbhāṣaṇe daṇḍo 'yam iti manyante 
tad asat 
naiva te nivāryā ity uktam 
kutaś ca bhikṣukāṇāṃ suvarṇo daṇḍaḥ 
tasmāt ko 'pi prakāśam anākṣārito 'pi kathaṃcin niṣiddhaḥ svāminā samācaran suvarṇaṃ daṇḍyaḥ 
naiṣa cāraṇadāreṣu vidhir nātmopajīviṣu 
sajjayanti hi te nārīr nigūḍhāś cārayanti ca 
yaḥ saṃbhāṣaṇapratiṣedha upakārakriyāpratiṣedhaś ca naiṣa cāraṇadāreṣu syāt 
cāraṇā naṭagāyanādyāḥ prekṣaṇakāriṇaḥ 
tathā ātmopajīviṣu veṣeṇa jīvatsu ye dārāḥ 
atha vātmajāyaiva ardho ha vā eṣa ātmā iti tāṃ ya upajīvanti upapatikṣamakāḥ 
sajjayanti saṃśleṣayanti te cāraṇaḥ parapuruṣeṇa 
nigūḍhāḥ prachannam āpaṇabhūmau na tiṣṭhante 
gṛhaveṣatvād eva tāḥ prasiddhaveśyābhyo bhidyante 
cārayanti ca tā maithunaṃ pravartayanti netrabhrūvilāsaparihāsādibhiḥ puruṣān ākarṣayanti 
tadanujñānaṃ sajjanam cāraṇaṃ saṃprayoga eva 
atha vā svā nārīḥ sajjayanti yojayanti anyāś ca strībhiś cārayanti pravartayanti veśyātvaṃ kuṭṭinītvaṃ ca svadhārāṇāṃ kārayantīty arthaḥ 
kiṃcid eva tu dāpyaḥ syāt saṃbhāṣāṃ tābhir ācaran 
praiṣyāsu caikabhaktāsu rahaḥ pravrajitāsu ca 
raho 'prakāśaṃ vijane deśe cāraṇanārībhiḥ saṃbhāṣāṃ kurvan kiṃcit suvarṇād atyantālpaṃ sa triṃśadbhāgādikaṃ jātipratiṣṭhāne apekṣya daṇḍyaḥ 
yato na paripūrṇaṃ tāsu veśyātvam 
bhartṛbhir anujñātā hi tāḥ praṇayante 
tatra bhartṛvijñānārthaṃ dūtīmukhena vyavahartavyam 
na tu sākṣāt tābhir asvatantratvāt 
prakāśaṃ tu nṛtyantīnāṃ gāyantīnāṃ vābhinayatālādinirūpaṇāvasare kīdṛśam etad ityādipraśnadvāraṃ saṃbhāṣaṇam aniṣiddham 
preṣyā dāsyaḥ saptabhir dāsayonibhir upanatāḥ 
ekaṃ bhajante ekabhaktā ekenāvaruddhāḥ 
tatrānyo 'py asti daṇḍaleśaḥ 
kiṃ punar ayaṃ dāsīśabdaḥ saṃbandhiśabdo ya eva yasyāḥ svāmī tasyaiva dāsī uta sūpakārādiśabdavat karmamūlakaḥ 
iha tāvad ādyā eva sthitiḥ viśeṣaṇopādāne 'sāmarthyāt 
yā yasya dāsī veśyāvac cānaiḥ saṃsṛjyate rājadāsīva dāsī vā sā nigṛhyante 
sā cen nāvaruddhā na doṣaḥ saṃgrahaṇe 
avaruddhāyām anena daṇḍa uktaḥ 
rikthavibhāge caitan nipuṇaṃ vakṣyāmaḥ 
pravratijāḥ arakṣakāḥ śīlamitrādayaḥ 
tā hi kāmuka iva liṅgapracchannāḥ 
yo 'kāmāṃ dūṣayet kanyāṃ sa sadyo vadham arhati 
sakāmāṃ dūṣayaṃs tulyo na vadhaṃ prāpnuyān naraḥ 
pāsaṅgikam idam 
tulyaḥ samānajātīyaḥ 
so 'nicchantīṃ kumārīṃ dūṣayet kaumāryād apacyāvayet strīpuruṣasaṃbhogena sadyas tasminn evāhany avilaṃbaṃ hantavyaḥ 
sakāmāyā dūṣaṇaṃ nāsti kuto vadhaprāptiḥ 
yac cātra bhaviṣyati tad vakṣyāmaḥ 
yady api tulyavadha ity evātra śrutaṃ vadhe 'pi jātyapekṣāyām avaśyaṃbhāvinyāṃ pratyāsattyā saṃbādhyate 
kanyāṃ bhajantīm utkṛṣṭaṃ na kiṃcid api dāpayet 
jaghanyaṃ sevamānāṃ tu saṃyatāṃ vāsayed gṛhe 
jātidhanaśīlavidyānām anyatamenāpi pitṛkulād utkṛṣṭaṃ bhajantīṃ pravartitamaithunāṃ na kiṃcid daṇḍayet 
kanyāyāḥ svātantryābhāvāt tadrakṣādhikṛtānāṃ pitrādīnāṃ daṇḍe prāpte pratiṣedhaḥ 
jaghanyaṃ jātyādibhir hīnaṃ sevamānāṃ maithunāyotkalayantīṃ saṃyatāṃ nivṛttakrīḍāvihārā kañcukibhir adhiṣṭhitāṃ pitṛgṛha eva vāsayed yāvan nivṛttābhilāṣā saṃjātā 
atha hīnajātīye nirvṛttaprītiviśeṣā tadā ā antyocchvāsāt saṃyataiva tiṣṭhet 
uttamāṃ sevamānas tu jaghanyo vadham arhati 
śulkaṃ dadyāt sevamānaḥ samām icchet pitā yadi 
akāmāyā kanyāyā dūṣaṇe brāhmaṇavarjam aviśeṣeṇa hīnottamānāṃ vadha eva daṇḍa ity uktam 
sakāmāyā dūṣaṇe tv idam āhuḥ 
uttamāṃ rūpayauvanajātibhiḥ 
jaghanyo 'tyantanikṛṣṭaḥ 
nātisāmye 'pi guṇair vadhyaḥ 
samāṃ tu gacchan sakāmāṃ sa śulkam āsuravivāha iva pitre dadyāt 
na ced icchati pitā tadā rājñe daṇḍaṃ tāvantam 
nanu ca gāndharvo 'yaṃ vivāhaḥ icchayānyonyasaṃyogaḥ iti 
tatra na yukto daṇḍaḥ 
kenoktaṃ gāndharve nāsti daṇḍaḥ 
ata eva nāyaṃ satīdharmaḥ na cāyaṃ vivāhaḥ agnisaṃskārābhāvāt 
yad api śākuntale vyāsavacanam amantrakam anagnikam iti tad duṣyantena kāmapīḍitenaivaṃ kṛtam 
na cecchāsaṃyogamātraṃ vivāhaḥ 
svīkaraṇopāyabhedād aṣṭau vivāhāḥ na punar vivāhabhedāt 
vṛttavaraṇaṃ tatra punaḥ kartavyam evam iti 
atha vā ṛtudarśanottarakālaṃ gāndharvaḥ 
prāg ṛtoḥ śulko daṇḍo vā 
atha kanyāyāḥ kā pratipattiḥ 
tasmā eva deyā 
nivṛttābhilāṣā cet kāmam anyatra pratipadyā 
śulkagrahaṇaṃ cātrāpi sakṛd upabhoganiṣkṛtyartham asty eva 
varaś cen nivṛttābhilāṣo haṭhād grāhayitavyaḥ 
abhiṣahya tu yaḥ kanyāṃ kuryād darpeṇa mānavaḥ 
tasyāśu kartye aṅgulyau daṇḍaṃ cārhati ṣaṭśatam 
yady api sakāmā kanyā pitrādayas tu tasyāḥ saṃnihitās tān anicchato 'bhiṣahya abhibhūya darpeṇa balena kaḥ kiṃ kartuṃ me śaktaḥ kanyānurāgamātāśritaḥ kanyāṃ kuryād vikuryād dūṣayet 
anekārthaḥ karotiḥ 
tasyāśu kartyāḥ chettavyā ardhāṅgulayaḥ ṣaṭśatāni vā daṇḍyaḥ 
anye tu yo 'kāmāṃ dūṣayet ity asyaiva vadhyarthasyopasaṃhāro 'yam 
tāḍanāt prabhṛti māraṇaṃ yāvad vadhyarthaḥ 
tatremāṃ nikṛṣṭajātīyāṃ ca dūṣayan na māryate api tv aṅgulī asya chidyeta 
sakāmāṃ dūṣayaṃs tulyo nāṅgulicchedam āpnuyāt 
dviśataṃ tu damaṃ dāpyaḥ prasaṅgavinivṛttaye 
sakāmām ity anuvādaḥ pūrvasyāpi sakāmaviṣayāt 
abhiṣahya karaṇe pūrvaṃ daṇḍaḥ aprakāśaṃ cauryavad dviśato 'ṅgulīcchedavarjitaḥ 
atha kasmiṃścit puruṣe 'nurāgavatī kanyā tena saṃyujyamānā kanyātvanivṛttau sakāmā yena vikṛtīkriyate tasyāyaṃ daṇḍaḥ 
atha vā hastasparśamātram iha dūṣaṇa 
prārthanīyāyāḥ kanyāyā hastasparśaḥ mayā spṛṣṭāṃ jñātvā nānya etām arthaiṣyate 'nyasminn anurāgiṇīṃ manyamānaḥ 
kanyaiva kanyāṃ yā kuryāt tasyāḥ syād dviśato damaḥ 
śulkaṃ ca dviguṇaṃ dadyāc chipāś caivāpnuyād daśa 
bālabhāvād rūpādidveṣād vā kanyaiva kanyāṃ nāśayet sā dviśataṃ dāpyā 
śulkaś ca triguṇaḥ 
kiṃ punaḥ śulkasya parimāṇam 
eṣām anyatamarūpasaundaryādyapekṣaṃ saubhāgyāpekṣaṃ ca 
śiphā rajjulatāprahārāḥ 
yā tu kanyāṃ prakuryāt strī sā sadyo mauṇḍyam arhati 
aṅgulyor eva vā chedaṃ khareṇodvahanaṃ tathā 
striyāṃ kanyānāṃ kanyāliṅgaṃ nāśayantyāṃ mauṇḍyaṃ keśavapanaṃ daṇḍaḥ aṅgulicchedo vā 
khareṇodvahanaṃ keśacchedapakṣe 
kanyājātyādibhedān nigrāhyabhedāt traivarṇikastrīṇāṃ brāhmaṇādikrameṇemaṃ daṇḍam icchanti mudrāś ca kalpayanti 
te pramāṇābhāvād upekṣaṇīyāḥ 
bhartāraṃ laṅghayed yā tu strī jñātiguṇadarpitā 
tāṃ śvabhiḥ khādayed rājā saṃsthāne bahusaṃsthite 
laṅghanaṃ bhartāram atikramyānyatra gamanam 
tac cet strī karoti darpeṇa  bahavo me jñātayo balino draviṇasaṃpannāḥ strīguṇo rūpasaubhāgyātiśayasaṃpat kim anena śīlarūpeṇa  ityevaṃdarpeṇa 
tāṃ śvabhiḥ khādayed yāvan mṛtā 
saṃsthānaṃ deśaḥ 
bahavaḥ saṃsthitā yatra janāś catvarādau 
pumāṃsaṃ dāhayet pāpaṃ śayane tapta āyase 
abhyādadhyuś ca kāṣṭhāni tatra dahyeta pāpakṛt 
yo 'sau patnyā jāraḥ sa āyase lohaśayane tapte 'gnisame kṛte dāhayitavyaḥ 
tatra ca śayanasthitasya kāṣṭhāni vadhyaghātino 'bhyādadhyur upari kṣipeyuḥ 
yāvat kāṣṭhaprahārair agnijvālābhiḥ śayanatāpena ca mṛtaḥ 
saṃvatsarābhiśastasya duṣṭasya dviguṇo damaḥ 
vrātyayā saha saṃvāse cāṇḍālyā tāvad eva tu 
abhiśastas tatpāpakārīty abhiśabditaḥ 
yo yasyāṃ striyāṃ saṃgṛhītaḥ so 'bhiśasto daṇḍitaḥ 
sa cet saṃvatsaraṃ pratipālya atīte saṃvatsare punas tasyām eva saṃgṛhyate tadā tasyaikaṃ vāram abhiśastasya saṃvatsare gate punar duṣṭasya dviguṇo daṇḍaḥ 
saṃvatsarābhiśastasyeti samāsapāṭhe kathaṃcid yojanā 
vrātyayā saha saṃvāse tāvad eva 
kiṃ yāvad eva punar duṣṭasya 
neti brūmaḥ 
tatrāpy uttamādhamamadhyamānām anekavidho daṇḍaḥ 
tatra ko 'sāv iha 
dviguṇa iti na jñāyate 
kiṃ tarhi cāṇḍālyā saṃvāse yāvad eva tāvad eva vrātyayeti sahasraṃ tv antyajasteyam iti 
vrātaḥ pūgaḥ saṃghaḥ tena carantī puṃścalīti kathaṃcid yaḥ kartavyaḥ 
atha vā vrātam arhati vrātyety astu yakāro daṇḍādiḥ 
kā ca vrātam arhati 
yānekapuruṣopabhogyā puṃścalī sā hi puruṣavrātam arhati 
atha vānekapuruṣasvāmikā grāmasya dāsyaś ca vrātyāḥ 
ye tūdvāhahīnāṃ vrātyāṃ manyante teṣāṃ mate na mukhyaḥ śabdārthaḥ 
ayaṃ hi vrātyaśabdaḥ smṛtikāraiḥ sāvitrīpatiteṣu prayuktaḥ 
na ca strīṇāṃ tatsaṃbhavaḥ 
atha strīṇāṃ vivāhasya tadāpattivacanād upanayanam taddhīnapuruṣavad vrātyā gauṇas tarhi na mukhyaḥ 
yadi nāmopanayanaśabdo 'nupanayane vivāhe prayuktas tathāpy upanayanahīno vrātya ity ukte na vivāhahīna iti pratīyate 
tathāsiṃho 'yaṃ deśa ity ukte na siṃhaśabdasya māṇavake prayuktasyāpi deśasyāmāṇavakatvaṃ pratīyate 
asti tatra mukhya ihāsaṃbhava iti cet nāsaṃbhavamātranibandhanā gauṇī pratītiḥ 
kiṃ tarhi saṃbandham aparam upekṣya 
bhaved upanayanaśabdo vivāhe gauṇaḥ 
vrātyaśabdas tu gauṇa iti ko hetuḥ 
gauṇatve 'pi vivāhābhāvanibandhana iti durupapadam 
vrātyajāpi  kākāj jātaḥ kākaḥ śyenāj jātaḥ śyena iti  vrātyeti śaṅkyate 
bahusaṃbandhapratyāsattyā hi tatra rūpātideśapratipattiḥ 
vrātyabhāryā tu saty api saṃbandhe na vrātyaśabdena śakyābhidhātum 
so 'yam ity abhisaṃbandhe hi puṃyogād ākhyāyām iti tathā bhavitavyam 
tāvataś cāyaṃ bhedavivakṣāyāṃ taddhiteneti 
tasmād yadi gauṇo vrātyaśabdo gṛhītavyas tajjātā pratyeyā 
atha śabdārthe vrātam arhatīti 
vivāhabhraṣṭā tu na mukhyā na gauṇīti 
na ca vivāhakālaḥ strīṇāṃ niyato yat kālād bhraṣṭā vrātyāḥ syuḥ 
yad api prāg ṛtor vivāhyāḥ tad api svayaṃvarasya ṛtumatyā vinā tat pareṇābhyanujñāta eva kāmam ā maraṇṃ tiṣṭhed gṛhe kanyā 
śūdro guptam aguptaṃ vā dvaijātaṃ varṇam āvasan 
aguptam aṅgasarvasvī guptaṃ sarveṇa hīyate 
śūdra ā cāṇḍālāt guptaṃ varṇaṃ dvaijātaṃ dvijātīnāṃ striya āvasan maithunena gacchan rakṣitā bhartrādibhiḥ sa niyamena daṇḍyaḥ 
ko daṇḍa iti cet aguptāṃ ced gacchaty aṅgasarvasvī hīyate 
aṅgaṃ ca sarvasvaṃ tadvān 
kena hīyate 
prakṛtatvāt tābhyām eva anyasyānirdeśāt viśeṣasyānupādānāt 
aparādhy evāṅgam 
guptaṃ ced gacchati sarveṇa hīyate 
naikenāṅgena yāvac charīreṇāpi 
hānyuddeśenāṅgacchedanasarvasvaharaṇamaraṇāny upadiṣṭāni bhavanti 
hānir asya kartavyety arthaḥ 
tathā ca gautamaḥ āryastryabigamane liṅgoddhāraḥ sarvasvaharaṇaṃ ca 
guptāṃ cet 
vaiśyaḥ sarvasvadaṇḍaḥ syāt saṃvatsaranirodhataḥ 
sahasraṃ kṣatriyo daṇḍyo mauṇḍyaṃ mūtreṇa cārhati 
vaiśyasya sarvasvadaṇḍa uktaḥ 
iha tu sāhacaryāt saty api dvijātitve na vaiśyasya samānajātīyāgame daṇḍo 'yam kiṃ tarhi brāhmaṇakṣatriyayor eva 
evaṃ kṣatriyasya brāhmaṇīgamane sahasraṃ mauṇḍyaṃ ca mūtreṇa 
udakasthāne gardabhamūtraṃ grahītavyam 
anye vyācakṣate 
anyasyānupādānāt samānajātīya eva saṃvatsaranirodhanena daṇḍādhikyam 
yadi saṃvatsaram avaruddhaṃ karoti tato 'yaṃ daṇḍaḥ 
ādyam eva tu vyākyānaṃ nyāyyam 
na ca samahīnottamānāṃ kathaṃ samadaṇḍatvam iti vācyam 
yata uktam sarveṣām eva varṇānāṃ dārā rakṣyatamāḥ sadā iti 
brāhmaṇīṃ yady aguptāṃ tu gacchetāṃ vaiśyapārthivau 
vaiśyaṃ pañcaśataṃ kuryāt kṣatriyaṃ tu sahasriṇam 
aguptā vyākhyātā bhraṣṭaśīlā anāthā ca 
tadgamane vaiśyaṃ pañcasataṃ kuryāt 
karotiḥ prakaraṇād daṇḍane vartate 
daṇḍayed ity arthaḥ 
pañca śatāny asyeti pañcaśataḥ bahuvrīhir matvarthīyaḥ 
tathā kartavyaṃ yathā pañca śatāny asya bhavanti 
kiṃ yad adhikaṃ tat tasyāpahartavyam ity arthaḥ 
neti brūmaḥ 
tathā sati yasya pañca vai śatāni dhanaṃ vā nyūnaṃ tasya daṇḍo na kaścid uktaḥ syāt 
kas tarhy arthaḥ pañcaśataṃ kuryāt iti 
daṇḍādhikārād daṇḍaṃ pañcaśatasaṃbandhinaṃ kuryāt 
evaṃ sahasriṇaṃ kṣatriyam iti 
sahasram asyāsti daṇḍaḥ na gṛhe dhanam 
aṅgasarvasvī iti vyākhyeyam tathā kartavyaṃ yathāṅgaṃ sarvasvaṃ ca tasya daṇḍo bhavati 
kṣatriyasyādhiko daṇḍo rakṣādhikṛto rakṣati tat punaḥ sa evāparādhyati 
ubhāv api tu tāv eva brāhmaṇyā guptayā saha 
viplutau śūdravad daṇḍyau dagdhavyau vā kaṭāgninā 
tāv eva kṣatriyavaiśyau guptayā brāhmaṇyā viplutau kṛtamaithunau maithunapravṛttāv eva śūdravad daṇḍyau guptaṃ sarveṇa hīyate iti 
dagdhavyau vā kaṭāgninā 
vāśabdo vadhaprakāravikalpe na vadhavikalpe 
na hi śūdrasya gupte vadhād anyo daṇḍa āmnātaḥ 
sahasraṃ brāhmaṇo daṇḍyo guptāṃ viprāṃ balād vrajan 
śatāni pañca daṇḍyaḥ syād icchantyāḥ saha saṅgataḥ 
guptā bhraṣṭaśīlāpi yadi kenacid rakṣyate pitrā bhrātrā bandhubhir vā tāṃ haṭhād gacchan sahasraṃ brāhmaṇo dāpyaḥ 
guptā śīlavatī cet pravāsanāṅkane 'dhike 
athāpi śīlavaty api guptaśabdenocyate tathāpi sahasramātrād brāhmaṇo mucyate 
aṅkanapravāsane sarvatra mukhīkriyete paradārābhimarśe 
mauṇḍyaṃ prāṇāntiko daṇḍo brāhmaṇasya vidhīyate 
itareṣāṃ tu varṇānāṃ daṇḍaḥ prāṇāntako bhavet 
yatra kṣatriyādīnāṃ vadha uktas tatra brāhmaṇasya mauṇḍyam 
yathā abrāhmaṇaḥ saṃgrahaṇāt prāṇānataṃ daṇḍam arhati tathā tu pumāṃsaṃ dāhayet iti 
prāṇānām antaṃ gacchati prāṇāntaṃ vā karoti prāṇāntakaḥ 
anyeṣv api dṛśyate iti ṇvul 
anye tu prāṇāntika iti pāṭhāntaram 
prāṇānte bhavaḥ prāṇāntikaḥ adhyātmāditvāṭ ṭhañ 
itareṣāṃ brāhmaṇād anyeṣāṃ kṣatriyādīnāṃ varṇānāṃ prāṇāntika eva śrutaṃ māraṇādipūrvam eva 
tadanantaram idam ucyate 
ucyamānaṃ mauṇḍyaṃ taccheṣatayā sahasraṃ daṇḍo vidhīyata iti manyante 
anyathā brāhmaṇasya prāṇāntadaṇḍavidhānāt kaḥ prasaṅgo brāhmaṇasya yenaivam ucyate mauṇḍyaṃ prāṇāntika iti 
pumāṃsaṃ dāhayet iti sāmānyavidhānaprasaktam iti cet tatraiva kartavyaṃ syāt tathā hi sphuṭaṃ tadviṣayatvaṃ pratīyeta 
na jātu brāhmaṇaṃ hanyāt sarvapāpeṣv api sthitam 
rāṣṭrād enaṃ bahiḥ kuryāt samagradhanam akṣatam 
sarvapāpeṣv iti prakaraṇavidhau na kevalaṃ saṃgrahaṇe brāhmaṇo na hanyate yāvad anyeṣv apy aparādheṣu 
apiśabdo yugapat sarvapāpakāry api brāhmaṇo na jātu kadācid dhantavyaḥ 
kiṃ tarhi tasya pāpakāriṇaḥ kartavyam 
rāṣṭrād enaṃ viṣayād brāhmaṇaṃ bahiḥ kuryān nirvāsayet 
samagradhanaṃ sarvasvasahitam akṣatam akṣataśarīram 
dhanam apy asya nāpahartavyam 
kathaṃ tarhi daṇḍo brāhmaṇasya 
kecid āhuḥ 
nirvāsane tv ādhīyamānaṃ sadhanaṃ nirvāsya dhanadaṇḍaṃ pratiṣedhati 
anye tu samagradhanaṃ hṛtasarvasvaṃ kṛtvā nirvāsyata iti manyante 
na brāhmaṇavadhād bhūyān adharmo vidyate bhuvi 
tasmād asya vadhaṃ rājā manasāpi na cintayet 
pūrvaśeṣo 'yam arthavādaḥ 
na brāhmaṇavadhād anyo bahutaro 'dharmo duḥkhaphalo 'sti 
anyaśabdādhyāhāreṇa pañcamī 
tasmād dhetor asya brāhmaṇasya rājā māraṇam aṅgachedaṃ vā manasāpi necchet 
vaiśyaś cet kṣatriyāṃ guptāṃ vaiśyāṃ vā kṣatriyo vrajet 
yo brāhmaṇyām aguptāyāṃ tāv ubhau daṇḍam arhataḥ 
aguptāyā brāhmaṇyāṃ gamane vaiśyaṃ pañcaśataṃ kuryāt kṣatriyaṃ sahasriṇam iti 
tatra vaiśyasya pañcaśataḥ 
ya eva paripālayati sa eva cen nāśyati yuktaṃ tasya daṇḍamahattvam 
sahasraṃ brāhmaṇo daṇḍaṃ dāpyo gupte tu te vrajan 
śūdrāyāṃ kṣatriyaviśoḥ sāhasro vai bhaved damaḥ 
gupte kṣatriyāvaiśye gacchan brāhmaṇaḥ sahasraṃ daṇḍyaḥ 
pravāsanāṅkane sthite eva 
śūdrāyāṃ gamane kṣatriyavaiśyayoḥ sāhasro daṇḍaḥ 
sahasram eva sāhasram svārthiko 'ṇ 
sahasraṃ vā asyāsti sāhasro daṇḍo 'nyapadārthaḥ 
matvarthīyo 'ṇ 
kṣatriyāyām aguptāyāṃ vaiśye pañcasataṃ damaḥ 
mūtreṇa mauṇḍyam ṛcchet tu kṣatriyo daṇḍam eva vā 
vaiśyasya pañca śatāni daṇḍaḥ aguptāṃ cet kṣatriyāṃ gacchati 
kṣatriyasya sa eva 
yadi vā mauṇḍyaṃ muṇḍanam ṛcchet prāpnuyād gardabhamūtreṇa 
eṣa eva vaiśyāgamana ubhayor daṇḍaḥ 
agupte kṣatriyāvaiśye śūdrāṃ vā brāhmaṇo vrajan 
śatāni pañca daṇḍyaḥ syāt sahasraṃ tv antyajastriyam 
brāhmaṇasya kṣatriyādyaguptāstrīgamana ubhayor daṇḍaḥ 
antyajaś caṇḍālaśvapacādiḥ 
tatra sahasram 
tatrāyaṃ sahasrapraṇadaṇḍasaṃgrahaḥ 
brāhmaṇasya caturṣv api varṇeṣu guptāgamane sahasram 
śrotriyadāreṣu pravāsanāṅkane 
anyatra pravāsānam eva 
śrotriyaḍāreṣu prāyaścittamahattvād eva kalpyate 
aguptāgamane pañcaśatāni pravāsanāṅkane 
yady apy aguptāparadārāvyapadeśyā bhavati vivāhasaṃskāre sati tathāpi svairiṇī bhartṛsvatām atikrāntā abrāhmaṇasya prāṇānto guptāgamane daṇḍo balāt 
sakāmāgamane sāhasro daṇḍaḥ pravāsanāṅkane ca 
guptāgamane vaiśyaṃ pañcaśataṃ kuryāt kṣatriyaṃ sahasriṇām iti 
yasya stenaḥ pure nāsti nānyastrīgo na duṣṭavāk 
na sāhasikadaṇḍaghno sa rājā śakralokabhāk 
yasya rājñaḥ pure deśe rāṣṭre stenaś cauro nāsti sa śakrasyendrasya lokaṃ sthānaṃ bhajate svargaṃ prāpnoti 
nānyastrīgo anyasya yā strī bhāryāvaruddhā punarbhūr vā strīgrahaṇam abhāryāyā apy asaṃbandhinyāḥ pratiṣedhārtham 
duṣṭvāk trividhasyākrośasya kartā 
sāhasika uktaḥ 
daṇḍena hanti daṇḍapāruṣyakṛt 
śakralokabhāg iti sarvatrānuṣaṅgaḥ 
stenādīnāṃ strīsaṃgrahaśeṣo 'yam arthavādaḥ 
eteṣāṃ nigraho rājñaḥ pañcānāṃ viṣaye svake 
sāmrājyakṛt sajātyeṣu loke caiva yaśaskaraḥ 
sāmrājyaṃ paraprāṇayitā svātantryam 
sajātyeṣu 
samānasparddhino rājānaḥ sajātyā abhipretāḥ 
teṣu mūrddhany adhitiṣṭhati tasyājñākarāḥ saṃbavantītyarthaḥ 
loke ca yaśaskara kīrtim utpādayanti 
ubhayatrāpi nigraha eva kartā hetutvāt 
janamārako 'yaṃ krodhana iti vadanty api tu stuvanti 
ṛtvijaṃ yas tyajed yājyo yājyaṃ cartvik tyajed yadi 
śaktaṃ karmaṇy aduṣṭaṃ ca tayor daṇḍaḥ śataṃ satam 
yajñe karmakara ṛtvik hotodgātrādiḥ 
yady api varaṇottarakālam ā prayogasamāptes tadvyapadeśas tathāpy atra prārabdhakarmaṇor itaretaratyāge na vidhir ayam kiṃ tarhi prāg varaṇāt 
bhūtapūrvagatyā ṛtvigvyavahāraḥ 
yaḥ prayogāntare vṛtaḥ sa eva śaktaḥ prayogāntare 'pi varitavyaḥ 
na kevalaṃ pūrvavṛtasyāyam atyāgaḥ kiṃ tarhi tatpitrādibhir api 
tathāhi pūrvo juṣṭaḥ svayaṃvṛtaḥ iti nāradaḥ 
na cāyam aikapuruṣiko niyamaḥ 
kiṃ tarhi kuladharmo 'yam 
tathā ca mahābhārate saṃvartamaruttīyeṣu prapañcitam 
tena tatkulāḥ pitrādibhir ṛtvijo vṛtās ta eva varītavyāḥ 
yājanakānām apy eṣa eva vidhiḥ 
tair api te yojanīyāḥ 
ṛtvijaṃ kṛtārtvijyaṃ tatkulīnaṃ vānyaṃ yo na vṛṇīta yiyakṣuḥ api tv anyaṃ yājakam arthayet 
śaktaṃ karmaṇi yajñe prayogajñam aduṣṭam abhiśaṃsanāṅgavaikalyādibhir doṣair ayuktam 
evam īdṛśa evartvig arthyamāno yadi nāṅgīkuryād yājakatvam aduṣṭam ebhir eva doṣair anākrāntaṃ yājyaṃ śaktaṃ vidvattayā ca 
tādṛśe tyāge tayoḥ śataṃ daṇḍaḥ 
ṛtvik śataṃ dāpyo yājyaṃ tyajan yājya ṛtvijam 
na kevalam ayam ṛtvigyājakadharmaḥ śiṣyācāryayor api 
tathā ca gautamaḥ athāyājakāv ṛtvigācāryau patanīyasevāyāṃ ca heyau 
anyatra hānāt patati iti 
dātṛsaṃpradānayor api pratigrahe kecid dharmam imam icchanti 
na mātā na pitā na strī na putras tyāgam arhati 
tyajann apatitān etān rājñā daṇḍyaḥ śatāni ṣaṭ 
mātā na tyāgam arhati 
na tyājyā 
tyāgaḥ svagṛhān niṣkāsanāṃ mātṛvṛtteḥ skhalitāyāḥ upakārasyopakriyāyām uditāyām akāraṇe 
evaṃ pitrādīnām api vyākhyeyam 
saṃbandhasāhacaryāt strī bhāryaivābhipretā 
apatitānām eṣāṃ tyāgo nāsti 
mātus tu na mātā putraṃ prati patatīty eke iti śātātapaḥ 
bhāryāyāś cāpi tyāgaḥ asaṃbhogo gṛhakāryaniṣedhaḥ 
bhaktavastrādidānaṃ tu na niṣidhyate 
yoṣitsu patitāsv api 
vastrānnapānaṃ deyaṃ ca vaseyuḥ svagṛhāntike iti paṭhyate 
āśrameṣu dvijātīnāṃ kārye vivadatāṃ mithaḥ 
na vibrūyān nṛpo dharmaṃ cikīrṣan hitam ātmanaḥ 
vānaprasthādīnām araṇyāśramavāsinām āśrameṣu kāryaṃ dharmaṃ saṃkaṭarūpam  ayaṃ śāstrārthaḥ nāyam  iti itaretaraṃ vivadamānānāṃ na dharmavyavasthāṃ sahasā vibrūyāt prabhutayā nirṇayam anyeṣām iva na kuryāt 
kathaṃ tarhi 
vakṣyamāṇena prakāreṇa 
evam ātmane hitaṃ kṛtaṃ bhavati 
śāstrārthatyāgo na bhavatīty arthaḥ 
gṛhasthānām cāśramitve 'pi yathokta eva nirṇayaprakāraḥ 
kāryaṃ dhamasaṃśayātmakavivādapadam 
āśramagrahaṇāc ca viśiṣṭaviṣyatā vyākhyāyate 
yathārham etān abhyarcya brāhmaṇaiḥ saha pārthivaḥ 
sāntvena praśamayyādau svadhamaṃ pratipādayet 
yathā tat kartavyaṃ tathedānīm āha 
yo yādṛśī pūjām arhati gunānurūpeṇa taṃ tathaivābhyarcya brāhmaṇair mantripurohitādibhiḥ 
arcāyāṃ sāhityaṃ dharmapravacane vā 
tadā ca brāhmaṇāḥ satyā vijñeyāḥ 
taiḥ saha svadharmaṃ nyāyyam arthaṃ bodhayet 
siddhe mahattve sabhyebhya upadeśaḥ prādhānyārthaḥ 
tān puraskuryāt 
tathā hi 
na rājñaḥ krudhyanti śāstreṇa 
prītistutivacanaiḥ prathamaṃ praśamayya vyapanītakrodhān kṛtvā tato brūyāt 
prativeśyānuveśyau ca kalyāṇe viṃśatidvije 
arhāv abhojayan vipro daṇḍam arhati māṣakam 
viśanty asminn iti veśo nivāsaḥ tatpratigataḥ prativeśaḥ gṛhābhimukhaḥ tatra bhavaḥ prativeśyaḥ 
ādidīrghapāṭhe svārthiko 'ṇ 
evam anuveśyaḥ pṛṣṭhato vasann ucyate 
tau cen na bhojayet 
yadi svagṛham ānīya kalyāṇe vivāhādyutsave viṃśatimātrā yatra dvijā anye bhojyante tadā māṣakaṃ suvarṇaṃ daṇḍaṃ dāpyaḥ 
hiraṇyam ity uttaratra viśeṣaṇād ihāpi vijñāyate 
arhau yadi tau prativeśyānuveśyau yogyau bhavataḥ na dviṣantau nātyantanirguṇau 
śrotriyāḥ śrotriyaṃ sādhuṃ bhūtikṛtyeṣv abhojayan 
tadannaṃ dviguṇaṃ dāpyo hiraṇyaṃ caiva māṣakam 
aprātiveśyārtho 'yam ārambhaḥ 
sabrahmacāriṇām ayaṃ niyamaḥ 
śrotriyas tādṛśam eva śrotriyaṃ guṇavantaṃ bhūtikṛtyeṣu  bhūtir vibhavas tannimiteṣu kāryeṣu  vibhave dhanasaṃpattau satyāṃ yāni kriyante goṣṭhībhojanādīni 
atha vā bhūtigrahaṇaṃ kṛtyaviśeṣaṇam 
bhūtimanti yāni kṛtyāni prācuryeṇa prabhūtatayā vivāhādīni kriyante yatra viṃśater adhikanarā bhojyante 
tādṛśeṣūtsaveṣu abhojayaṃs tadartham annaṃ bhūtikṛtyeṣu bhoktavyaṃ tāvaddviguṇaṃ tasmai dāpayet 
rājñe vā ubhayaṃ hiraṇyaṃ māṣakaṃ vā 
andho jaḍaḥ pīṭhasarpī saptatyā sthaviraś ca yaḥ 
śrotriyeṣūpakurvaṃś ca na dāpyāḥ kenacit karam 
saptatyā sthaviraḥ 
prakṛtyā virūpa itivat tṛtīyā 
saptatir varṣāṇi yasya jātasya sa evam ucyate 
śrotriyeṣu vedādhyāyiṣūpakurvan pādaśuśrūṣādinā kārukarmaṇā vā 
ete na kenacit śilpino māsi māsi ityādi dāpyāḥ 
kṣīṇakośenāpi na dāpyā iti kenacidgrahaṇam 
śrotriyaṃ vyādhitārtau ca bālavṛddhāv akiṃcanam 
mahākulīnam āryaṃ ca rājā saṃpūjayet sadā 
saṃpūjanam anugrahaḥ anekārthatvād dhātūnām 
na hi bālādīnām anyā pūjopapadyate 
śrotriyo 'tra brāhmaṇa eveti smaranti 
ārtaḥ priyaviyogādinā 
akiṃcano durgataḥ 
mahākulīnaḥ 
khyātidhanavidyāśauryādiguṇe kule jāto mahākulīnaḥ 
ārya ṛjuprakṛtir avakraḥ 
eteṣāṃ dānamānādibhir anugrahaḥ kartavyaḥ 
kecid akiṃcanaṃ mahākulīnaviśeṣaṇaṃ vyācakṣate 
śālmalīphalake ślakṣṇe nenijyān nejakaḥ śanaiḥ 
na ca vāsāṃsi vasobhir nirharen na ca vāsayet 
śālmalī nāma vṛkṣas tadvikāre phalake 
sa hi prakṛtyaiva śalkṣṇo bhavati 
na ca vāsaso 'pi pātair avayavā asya cyavante 
te hi cyutā vāsaḥ pāṭayeyuḥ 
na cāyaṃ jātiniyamo 'dṛṣṭāya 
tenānyad api yat kāṣṭham evaṃsvabhāvaṃ tatphalake na doṣaḥ 
ślakṣṇe 'paruṣe ca 
vāsāṃsy anyadīyāny anyadīyair vāsobhir na nirharet 
baddhvopariveṣṭya tīrthe prakṣālayituṃ na nayet 
bandhanād vāsasāṃ vināśo mā bhūt 
adhikaṃ hi tāni pīḍitāni bhavanti 
na ca vāsayet 
anyadīyāni vāsāṃsy anyasmai na prayacchet mūlyena vasanārthaṃ na dadyāt 
etad dhi vāsanam vaste 'paraḥ taṃ rajako vāsayati 
aśrutatvād daṇḍasya prakṛtamāṣakayojanā kartavyā 
tantuvāyo daśapalaṃ dadyād ekapalādhikam 
ato 'nyathā vartamāno dāpyo dvādaśakaṃ damam 
tatūn vayati tantuvāyaḥ kuvindaḥ 
śākaṭakādeḥ paṭasya kartā 
sa sūtrapalāni daśa gṛhītvā śāṭakaṃ vayan ekapalādhikaṃ vastraṃ dadyāt 
anayā vṛddhyā sarvaṃ dadyāt 
sthūlasūkṣmādivāsasāṃ romavatāṃ ca kalpanā kartavyā 
anyathā dvādaśapaṇo daṇḍaḥ 
vṛddhyadāne 'yaṃ daṇḍaḥ 
mūlacchede tu gaṇoktaḥ 
evaṃ viṃśatipalaṃ yadi na dadāti vṛddhiṃ dviguṇo daṇḍaḥ 
evaṃ kalpanā kāryā triguṇaś caturguṇa ityādi 
anye tu daṇḍaṃ rājabhāgam ity āhuḥ 
śulkasthāneṣu kuśalāḥ sarvapaṇyavicakṣaṇāḥ 
kuryur arghaṃ yathāpaṇyaṃ tato viṃśaṃ nṛpo haret 
yeṣu pradeśeṣu śulkam ādīyate tāni śulkasthānāni rājabhir vaṇigbhiḥ svapratideśaniyatāni kalpitāni 
teṣu sthāneṣu ye kuśalāḥ śaulkikāḥ ye dhūrtair na śakyante vañcayitum tathā sarveṣāṃ paṇyānām āgamakrayavikrayakṣayavyayasārāsārādividhijñā vicakṣaṇāḥ te bhāṇḍasyāgatasya deśāntarāt nīyamānasya vārghaṃ kuryuḥ 
tato viṃśatibhāgaṃ rājā gṛhṇīyāt 
kiṃ punar arghakaraṇena 
etāvad eva vaktavyaṃ paṇyānāṃ viṃśtibhāgam iti 
satyam yadā svarūpeṇa dravyaṃ rājā gṛhṇāti 
svarūpakāny upayujyante śāṭakādīni 
tatra viṃśatibhāgaḥ prāg viṃśater na pāṭanam antareṇopapadyata ity evamartham arghakaraṇam 
avikreyāṇām ātmopayogināṃ nāsti śulka iti jñāpituṃ yathāpaṇyam 
evaṃ kālānurūpyeṇa 
na sarvapaṇyaṃ sarvadā vikriyata ekarūpeṇārgheṇa 
ato deśakālāpekṣayā paṇyānām arghavyavasthā na niyato 'rgha iti 
rājñaḥ prakhyātabhāṇḍāni pratiṣiddhāni yāni ca 
tāni nirharato lobhāt sarvahāraṃ haren nṛpaḥ 
rājñaḥ saṃbandhitayā prakhyātāni yāni bhāṇḍāni rājopayogitayā  yathā hastinaḥ kāśmīreṣu kuṃkumam prācyeṣu paṭṭorṇādīni pratīcyeṣv aśvāḥ dākṣiṇātyeṣu maṇimuktādīni  yad yasya rājño viṣaye sulabham anyatra durlabhaṃ tatra tasya prakhyāpanaṃ bhavati 
tena hi rājāna itaretaraṃ saṃdadhate 
pratiṣiddhāni yāni rājñā madīyād deśān naitad anyatra neyam atraiva vā vikreyaṃ yathā durbhikṣe dhānyam ity evamādīni 
lobhān nirharato deśāntaraṃ nayato vikrīṇānasya vā sarvahāraṃ haret sarvaharaṇaṃ sarvahāraḥ 
ayaṃ dhanalobhān nayato daṇḍaḥ 
rājāntaropāyanārthaṃ tv adhikataraḥ śārīro 'pi durgāvarodhādiḥ 
śulkasthānaṃ pariharann akāle krayavikrayī 
mithyāvādī ca saṃkhyāne dāpyo 'ṣṭaguṇam atyayam 
krayavikrayī vāṇijaka ucyate 
śulkasthānaṃ pariharan utpathena gacchan akāle vā rātrau śulkādhyakṣeṣu gateṣu 
saṃkhyāne mithāvādī nyūnaṃ kathayati gaṇanāyām 
upalakṣaṇaṃ caitat saṃkhyānam 
tena pracchādane 'py eṣa eva vidhiḥ 
dāpyo 'ṣṭaguṇam atyayaṃ danḍaḥ 
yāvad apahnute tāvadaṣṭaguṇam yāvān vā tasyāpahnutasyocitaḥ śulkas tadaṣṭaguṇaṃ dāpyaḥ 
ādyam eva yuktam 
atyayaśabdo hi tatra samañjasaḥ taddhetutvād dravye 
anye tv akāle krayavikrayī iti saṃbandhaṃ kurvanti 
akālaś cāgṛhīte śulke rahasi vā pratiṣedho 'yam 
āgamaṃ nirgamaṃ sthānaṃ tathā vṛddhikṣayāv ubhau 
vicārya sarvapaṇyānāṃ kārayet krayavikrayau 
āpaṇabhūmau ye vikretāras te na svecchayā mūlyaṃ kartuṃ labheran nāpi rājā krīṇīyāt svarucikṛtena mūlyena 
kathaṃ tarhi 
idam idaṃ nirūpyam 
āgamam  kiṃ pratyāgacchati deśāntarād uta na tatheyato dūrād āgacchati 
evaṃ nirgamasthāne  kiṃ saṃpraty eva vikriyate uta tiṣṭhati 
saṃprati niṣkrāmato dravyasya svalpo 'pi lābho mahāphalaḥ tadutthitena mūlyena dravyāntarāviṣayeṇa krayavikrayeṇa punar lābhaḥ 
sthānāt vṛddhikṣayau kiyaty asya vṛddhis tiṣṭhati kīdṛśo vā kṣayaḥ 
ity etat sarvaṃ parīkṣya svadeśe krayavikrayau kārayet 
yathā na vaṇijāṃ pīḍā bhavati nāpi kretṝṇām tathārghaṃ vyavasthāpayet 
pañcarātre pañcarātre pakṣe pakṣe 'tha vā gate 
kurvīta caiṣāṃ pratyakṣam arghasaṃsthāpanaṃ nṛpaḥ 
āgamanirgamanāder dravyasyānityatvād upacayāpacayāv arghasyānekarūpau 
tato 'rghasaṃsthāpanaṃ pañcarātre pañcarātre pratyakṣīkāryam na sakṛt kṛtaṃ mantavyam nāpi vaṇijo viśvasitavyāḥ 
kiṃ tarhi svayaṃ pratijāgaraṇīyam 
yad dravyaṃ cireṇa niṣkrāmati tatra pakṣe 'rghagaveṣaṇam anyatra pāñcarātrikam 
tulā mānaṃ pratīmānaṃ sarvaṃ ca syāt sulakṣitam 
ṣaṭsu ṣaṭsu ca māseṣu punar eva parīkṣayet 
tulā prasiddhā 
mānaṃ prastho droṇa ityādi 
pratīmānaṃ suvarṇādīnāṃ paricchedārthaṃ yat kriyate 
sarvatobhāge tat sulakṣitaṃ rājacihnair aṅkitaṃ kāryam 
svayaṃ pratyakṣeṇa paricchidya svamudrayā 
parīkṣayet ṣaṭsu ṣaṭsu māseṣu punaḥ parīkṣāṃ kārayed āptair adhikāribhir yathā na vicālayanti kecit 
paṇaṃ yānaṃ tare dāpyaṃ pauruṣo 'rdhapaṇaṃ tare 
pādaṃ paśuś ca yoṣic ca pādārdhaṃ riktakaḥ pumān 
nadītīre yānaṃ gantrīśakaṭādi tare paṇaṃ dāpyam 
bhāṇḍapūrṇānām uttaratropadeśād rikthabhāṇḍānāṃ yānānāṃ yānadravyānayanārtham uttarāryamāṇānām ayaṃ rājabhāgaḥ 
pauruṣavāhyo bhāro dravyānayanārtham ānīyamāno 'rdhapaṇaṃ dāpyaḥ 
paśur gomahiṣyādiḥ pādam strī ca 
riktako na kiṃcit 
yo gṛhītavān bāraṃ sa pumān pādārdhaṃ dāpyaḥ 
riktasya puṃso nadīlaṅghanasāmarthyasaṃbhāvanayā lāghavād alpam ādānam 
strī aśaktatvāt svayaṃ taraṇe bahu dāpyate 
tare taranimittam 
bhāṇḍapūrṇāni yānāni tāryaṃ dāpyāni sārataḥ 
riktabhāṇḍāni yat kiṃcit pumāṃsaś cāparicchadāḥ 
bhāṇḍaṃ dravyaṃ vastravrīhyādi 
tena pūrṇāni yānāni sāratas tāryaṃ tārārthaṃ dāpyāni 
yadi mahārghaṃ vastrādi tatra bahvāropitaṃ tadā bahu dāpyāni atha vrīhyādinā nātibhāreṇa tadālpam 
evaṃ nadyāḥ sutaradustaratvena kalpanā kartavyā 
riktabhāṇḍāni yānāni yat kiṃcit paṇapādāni 
bhāṇḍaśabdo 'tra dhanavacanaḥ 
ye cāparicchadās te na pādārdham api tu yat kiṃcit tato 'dhikaṃ nyūnaṃ vā 
atra na śakyo niyamaḥ ataḥ kalpanaiva śāstrārthaḥ 
dīrghādhvani yathādeśaṃ yathākālaṃ taro bhavet 
nadītīreṣu tad vidyāt samudre nāsti lakṣaṇam 
pārāvārottāraṇe pūrvaṃ dānam 
ayaṃ nāvā grāmāntaragamane 
dīrghādhvani yojanādiparimāṇena gantavye 
yathādeśam 
yasmin deśe yat taridānaṃ nāvikaiḥ sthāpitaṃ tad eva 
yathākālam 
kālo varṣādiḥ bahūdakaḥ tatrānyan mūlyam 
svalpodakāyāṃ sariti cireṇa grāmaprāptau nāvikānām adhikatarāyāsavatām adhikamūlyam 
taramūlye kāraṇe kāryaśabdas taro bhaved iti 
yāvad yāvad dīrgho deśas tāvat tāvat tarapaṇo vardhate 
etac ca nadītīreṣu vidyāt 
samudre sāgare nāsti taralakṣaṇam 
na śakyate lakṣayituṃ kati yojanāni naur vyūḍhā yena tadanusāreṇa mūlyaṃ kalpyate 
nadanadīṣu śakyate jñātum ayaṃ panthā yojanamātro dviyojana iti 
tatra hi tatra grāmāḥ parimāṇacihnam 
tatraikayojane 'dhvani yan mūlyaṃ dviguṇaṃ tad dviyojane 
samudre tu bahuvāhyā nauḥ na ca suṣṭu śakyate yojanādiparicchedaḥ kartum 
ata evoktaṃ samudre nāsti lakṣaṇam iti 
garbhiṇī tu dvimāsādis tathā pravrajito muniḥ 
brāhmaṇā liṅginaś caiva na dāpyās tārikaṃ tare 
dvābhyāṃ māsābhyām ṛtudarśanasya vyaktagarbhā strī bhavati 
tasyā anugrāhyatvāt tarapaṇo na grāhyaḥ 
pravrajitaś caturthāśramī 
munis tāpasaḥ 
brāhmaṇā liṅgino brahmacāriṇaḥ 
brāhmaṇagrahaṇaṃ viśeṣaṇam 
tena bāhyapravrajyāliṅgadhariṇāṃ naiṣa vidhiḥ 
taraprayojanaṃ tārikaṃ paṇādi taranimittaṃ na dāpyāḥ 
vṛttānurodhāt tārikam iti siddhe taragrahaṇam 
yan nāvi kiṃcid dāśānāṃ viśīryetāparādhataḥ 
tad dāśair eva dātavyaṃ samāgamya svato 'ṃśataḥ 
nāvyāropitabhāṇḍaṃ taraṇikāyāṃ yad dāśānāṃ nāvikānām aparādhād āvartamānajalena pradeśena nayatāṃ vā tatsthānaṃ jñātvā dṛḍhabandhanena jalapraveśam akurvatāṃ vadhryādinahanībhir ayomayībhiś carmabandhaiḥ sūtrabandhair vā śithilīkṛtavātāṃ yadi bhāṇḍaṃ viśīryeta vināśyeta tadā tair eva dātvyaṃ svato 'ṃśataḥ svabhāgād bhāṇḍasvāmine samāgamya yāvanto nāvyārūḍhā dāśāḥ 
eṣa nauyāyinām ukto vyavahārasya nirṇayaḥ 
dāśāparādhatas toye daivike nāsti nigrahaḥ 
naubhir yānti tacchīlā nauyāninaḥ teṣām eṣa vidhir ukto yathā dāśāparādhād yad bhraṣṭam udake tad dadyuḥ 
daivike doṣa utpāte vātādinā naubhaṅge nāsti nāvikānāṃ dravyanāśe nigrahaḥ 
eṣa sthale bhāṇḍavāhakānāṃ bhārikāṇāṃ vā nyāyaḥ 
yady apramādena prakrāmati bhāriko gṛhītadaṇḍāvalaṃbano dṛḍhabandhoparibhāgo 'kasmād dṛṣṭyā pathi kardamīkṛte patitasya bhāṇḍaṃ naśyen na bhārikasya doṣaḥ syāt 
vāṇijyaṃ kārayed vaiśyaṃ kusīdaṃ kṛṣim eva ca 
paśūnāṃ rakṣaṇaṃ caiva dāsyaṃ śūdraṃ dvijanmanām 
iha kecid vyācakṣate 
anicchantāv api vaiśyaśūdrau balād eva tāni karmāṇi kārayitavyau yata etayoḥ svadharmo 'yam 
saty api dṛṣṭārthatve 'dṛṣṭārthatā vidyate niyamavidhitvāt 
evaṃ ca sati brāhmaṇo 'pi haṭhāt pratigrāhayitavya ity āpatati 
pakṣa eva doṣatvenāyam ukta iti ced atrāpy eṣa eva pakṣaḥ 
tad ayuktam 
satyāṃ dhanārthitāyāṃ śāstrato niyamaḥ 
na tu vidhinibandhanaiva pravṛttiḥ 
yatra svayaṃ prayojakam asti tatra na vidhiḥ prayoktṛtvam 
niyamāṃśe tu vidher vyāpāraḥ 
sa cedṛśo niyamaḥ 
vaiśyam eva kārayed vāṇijyam anyaṃ kurvāṇam asatyām āpadi daṇḍayet 
evaṃ brāhmaṇam eva pratigraham 
tathā ca pratigrahasamartho 'pi saṃtoṣaparaś ca syād ity āpadyate 
yad api śrūyate anicchataḥ apīti so 'rthavādaḥ 
śūdram eva dāsyam ity evaṃ sarvatra niyamarūpatā draṣṭavyā 
kṣatriyaṃ caiva vaiśyaṃ ca brāhmaṇo vṛttikarśitau 
bibhṛyād ānṛśaṃsyena svāni karmāṇi kārayan 
vṛttyā karśitau brāhmaṇo bibhṛyād bhaktadānādinā kṣatriyavaiśyayor bharaṇaṃ kuryāt 
ānṛśaṃsyena anukampayā svāni karmāṇi kārayet brāhmaṇasya yāni svāni samitkuśodakuṃbhāharaṇādīni 
atha vā kṣatriyavaiśayor yāni svāni 
kṣatriyo grāmarakṣādau niyoktavyo vaiśyaḥ svakṛṣipasupālyādau 
mahādhano yo brāhmaṇo mahāparicchadaś ca sāmarthyāt tasyaiṣa vidhiḥ 
svāni karmāṇīti vacanāt dāsyaṃ na kārayitavyau garhitocchiṣṭamārjanādi 
dāsyaṃ tu kārayaṃl lobhād brāhmaṇaḥ saṃskṛtān dvijān 
anicchataḥ prābhavatyād rājñā daṇḍyaḥ śatāni ṣaṭ 
saṃskṛtā upanītāḥ 
yady api dvijagrahaṇād evaital labhyate tathāpi traivarṇikajātyupalakṣaṇārthaṃ na vijñāyīti 
yo brāhmaṇaḥ samānajātīyān dāsyaṃ pādadhāvanocchiṣṭāvakaraṇasaṃmārjanādirūpam anicchataḥ 
prabhavato bhāvaḥ prābhavatyaṃ prabhutvam 
śakyātiśayayogato balādinā yaḥ kārayati sa ṣaṭśatāni daṇḍyaḥ 
lobhād etat 
dveṣādibhis tv adhiko daṇḍyaḥ 
śatrantasya bhavater bhāvapratyaye prābhavatyād iti rūpam 
prabhutveneti vacanād guror na doṣaḥ 
anicchata iti vacanād icchatām anyo daṇḍaḥ 
śūdraṃ tu kārayed dāsyaṃ krītam akrītam eva vā 
dāsyāyaiva hi sṛṣṭo 'sau brāhmaṇasya svayaṃbhuvā 
krītam akrītaṃ bhaktādyupanatam 
vakṣyamāṇasya vidher anuvādo 'yam 
dāsyāyaivety arthavādaḥ 
na svāminā nisṛṣṭo 'pi śūdro dāsyād vimucyate 
nisargajaṃ hi tat tasya kas tasmāt tad apohati 
yam āśritaḥ saptabhir dāsayonibhis tena nisṛṣṭo 'pi tanmukto 'pi 
kiṃ tu nisargajaṃ sahajaṃ jatisahabhāvi kaḥ tasmāc chūdrāt tad dāsyam apohati apanayati 
yathā śūdrajātir na tasyāpanetuṃ śakyā evaṃ dāsyam api 
arthavādo 'yam 
yato vakṣyati nimittaviśeṣe śūdrasya dāsyān mokṣaḥ 
dhvajāhṛto bhaktadāso gṛhajaḥ krītadatrimau 
paitriko daṇḍadāsaś ca saptaite dāsayonayaḥ 
dhvajagrahaṇaṃ vāhanopalakṣaṇārtham 
dhvajinī senocyate 
tata āhṛtaḥ 
saṃgrāme jitaḥ san dāsīkṛtaḥ 
kiṃ punar idaṃ kṣatriyasya vacanam yuddhe jitaḥ kṣatriyo dāsībhavati 
neti brūmaḥ śūdrasyaiva prakṛtatvāt dāsyāyaiva sṛṣṭo 'sau iti 
svāminaṃ jitvā tadīyo dāsa āhṛtaḥ 
āhartur dāsyaṃ pratipadyate 
nanu śūdrasya viśeṣeṇaiva dāsyam uktam nisargajaṃ tat tasya iti 
naivam 
tathā saty avyavasthā syāt kasyāsau dāsa iti na vijñāyate 
sarve hi traivarṇikās tasya dāsyāḥ 
svadharmam anuvṛttasya cāniyamo 'vidhitvāt 
anye tu sarve cottarottaraṃ paricareyuḥ iti kṣatriyādīnām api dāsyam asti 
tad asat 
anyad dāsyam anyā paricaryā 
nikṛṣṭakarmakāritvam apy ajñātasya dāsyam 
sarvasya preṣitasyāpratibandhaḥ 
paricaryā tu śarīrasaṃvāhanam arthadārādirakṣādhikāraḥ 
nāradena caitat prapañcitam 
bhaktalābhārthaṃ dāsyaṃ pratipanno bhaktadāsaḥ 
gṛhe jāto gṛhajaḥ 
dāsyām utpanno garbhadāsaḥ 
krīto būlyena svāminaḥ sakāśāt 
datrimaḥ prītyādṛṣṭārthaṃ vā dattaḥ 
kramāgataḥ paitrikaḥ 
atha gṛhajasyāsya ca ko viśeṣaḥ 
gṛhajas tadīyāyām eva dāsyāṃ jāta itaras tu kramāgataḥ 
daṇḍadāso rājñe daṇḍaṃ dātum aśakto dāsīkriyate 
karmaṇāpi samaṃ kuryāt ity avarṇasyāpi dāsyam icchanti 
tad ayuktam 
anyad dāsyam anyac ca tatkarmakāritvam 
na cāyaṃ daṇḍo yenāntarbhavet 
na ca dāsayonipuruṣadhāraṇam uktam kevalaṃ karmaṇāpīti 
tathā dāsakarmāpy asti 
nanu ca dharmopanato 'pi śūdro dāsa iṣyate 
tatra kathaṃ sapta dāsayonayaḥ 
naiṣa doṣaḥ 
na tasyotpattikaṃ dāsatvam 
icchādhīnatvād dharmārthinaḥ 
na hi tasya dānādhānakriyā yujyante krītagṛhajādidāsavat 
evaṃ hy uktam yathā yathā hi sadvṛttam iti 
tenaivaṃ bruvataitat pradarśitaṃ bhavati na tasya nityaṃ dāsyaṃ kiṃ tarhi phalaviśeṣārthinaḥ 
tataś cānicchato na dāsyam asti 
ato yadi śūdro vidyamānadhanaḥ svātantryeṇa jīved brāhmaṇādyanapāśrito na jātu duṣyet 
bhāryā putraś ca dāsaś ca traya evādhanāḥ smṛtāḥ 
yat te samadhigacchanti yasya te tasya tad dhanam 
ete trayo 'rjitadhanā apy adhanāḥ 
svāmino dhanam 
yat kiṃcit te dhanam arjayanti tad dhanaṃ tasya svaṃ yasya te svatvam āpannāḥ 
bhāryādhanaṃ bhartuḥ pituḥ putrasya svāmino dāsasya 
nanu ca yady ete nirdhanāḥ katham eṣāṃ karmabhir adhikāraḥ 
tatredaṃ nopapadyate putrau ced āhitāgnī syātāṃ yebhyaḥ pitā dadyāt tebhyaḥ putraḥ iti 
dampatyor api sahajadharmaś caritavyaḥ dharme cārthe ca kāme ca nāticaritavyā tvayā iti 
yadi ca nirdhanā ko 'nyo 'rthe 'naticāraḥ 
śūdrasyāpi pākayajñaiḥ svayaṃ yajeta iti nirdhanatve virudhyate 
svacchandaśūdraviṣayatvena virodho na bhavet 
asti tāvad dāsānāṃ svadhane svāmyam yadā svadhanam iti vyapadiśyate 
na hy asati saṃbandhe vyapadeśaḥ 
arjanaṃ ca svatvaṃ nāpādayatīti vipratiṣiddham 
tasmād viruddham idaṃ yat te samadhigacchanti na tat teṣāṃ svam iti 
yathā kaścid brūyāt yasyā ahaṃ putraḥ sā na mama jananī iti tādṛg etat 
asati vā strīṇāṃ svāmye patnyaiva ratam anumataṃ kriyate patnī vai pāriṇahyasyeśe ityādi śrutayo nirālambanāḥ syuḥ 
atrocyate 
pāratantryavidhānam etat 
asatyāṃ bhartur anujñāyāṃ na strībhiḥ svātantryeṇa yatra kvacid dhanaṃ viniyoktavyam 
evaṃ putradāsyor api draṣṭavyam 
anye tu manyante bhāryāputragrahaṇaṃ dāsārtham 
tasya caitad vacanam uttarārtham 
āpadi tāsāṃ dhanagrahaṇe na vicikitsitavyam bhartur eva hi tat svam 
visrabdhaṃ brāhmaṇaḥ śūdrād dravyopādānam ācaret 
na hi tasyāsti kiṃcit svaṃ bhartṛhāryadhano hi saḥ 
tathā ca kaścid āha dharmopagataśūdraviṣayam idam 
tad uktam viśeṣe pramāṇābhāvāt 
tasmāt sarvasya dāsaḥ śūdras tasyaiva pratigrāhyatvam ucyate 
visrabdhaṃ niḥśaṅkam 
śūdradhanaṃ kathaṃ pratigṛhṇīyāt pratiṣiddhaṃ hi tat ity eṣā śaṅkā na kartavyā 
yato na tasya kiṃcid artho yasya nicayaḥ syād ity uktaṃ bhavati 
bhartrā svāminā hriyate dhanam asya etad evārjane tasya prayojanam svāmī gṛhṇāti 
ato visrabdhaṃ dravyopādānaṃ dravyagrahaṇaṃ kuryāt 
tenānupanīyamānam api svagṛhastham iva viniyuñjīta 
sati prayojana etad yuktaṃ bhavati 
avidyamānadhanasya dāsāc chūdrāt pratigṛhṇato na doṣaḥ 
vaiśyaśūdrau prayatnena svāni karmāṇi kārayet 
tau hi cyutau svakarmabhyaḥ kṣobhayetām idaṃ jagat 
karma vyatikrāmantaḥ kṣobhayeyur ākulīkuryur jagadat 
atas te prayatnena svakarmabhyaś cyāvayituṃ na labheran 
analpa evātikrāme bhūyasā daṇḍena yojanīyā vaiśyā api 
bandhanaṃ nāsti 
api dhanaśakyaḥ svadharmaḥ 
ahany ahany avekṣeta karmāntān vāhanāni ca 
āyavyayau ca niyatāv ākarān kośam eva ca 
rājadharmāṇām anusaṃdhānārtham 
karmāntāḥ kṛṣiśulkasthānādayaḥ 
vāhanam hastyādi 
āyavyayam idam asya praviṣṭam idaṃ niryātam ity eva satataṃ gaveṣaṇīyam 
ākarāḥ dhātavaḥ suvarṇādyutpāde bhavanti bhūmayaḥ 
kośaḥ dravyanicayasthānam 
evaṃ sarvān imān rājā vyavahārān samāpayan 
vyapohya kilbiṣaṃ sarvaṃ prāpnoti paramāṃ gatim 
uktena prakāreṇa vyavahārān ṛṇādīn samāpayan nirṇayāvasānaṃ kurvan yat kiṃcit tat sarvam avijñātadoṣaṃ tat sarvaṃ vyapohya apanudya pāpaṃ paramāṃ gatim abhipretāṃ svargāpavargabhūmiṃ prāpnoti labhate 
iti mānave dharmaśāstre bhṛguproktāyāṃ saṃhitāyāṃ
rājadharme vyavahāranirṇaye sāmānyavyavahāro nāma aṣṭamo 'dhyāyaḥ 
iti śrībhaṭṭavīrasvāmisūnor bhaṭṭamedhātithikṛte
manubhāṣye 'ṣṭamo 'dhyāyaḥ 
atha navamo 'dhyāyaḥ
puruṣasya striyāś caiva dharmye vartmani tiṣṭhatoḥ 
saṃyoge viprayoge ca dharmān vakṣyāmi śāśvatān 
strīsaṃgrahaṇānantaraṃ vivādapadanirdeśaḥ strīpuṃdharmo vibhāgaś ca iti 
tad idānīm ucyate 
atyanta dyupasṛṣṭena bhartrā kathaṃcid api bādhyamānayā tena saha rājani vivaditavyam iti vidha eva nyāyānuvartini na dveṣamatsarādimatibhāryāyāṃ tathā ca viśīla ti tathāvidhasya patyur upacaryoktā 
na bhāryāṃ prati prabhutvam 
upacāraś ca bhṛtyavac chuśrūṣā pādasaṃvāhanādi 
strīpuruṣaśabdau ca yady api liṅgaviśeṣāvacchinnamanuṣyajātivacanau tathāpīha saṃbandhini jāyāpatyā asvatantrāḥ striyaḥ kāryāḥ puruṣaiḥ svair divāniśam iti svagrahaṇena saṃbandhitāṃ lakṣayati 
vartamānapratijñāvacana prayojana bhartuḥ striyāś ca jāyāyāḥ saṃyoga ekatra saṃnidhāne tathā viprayoge pravāsapryāṇe dharme yā vṛttiḥ prasādhanaṃ śarīrarakṣā hi tān vakṣyāmi 
śāśvatagrahaṇaṃ stutiḥ 
dharmye vartmani tiṣṭhatoḥ 
anuvādo 'yam 
nyāyyo dharmaśāstrācāranirūḍho mārgaḥ 
asvatantrāḥ striyaḥ kāryāḥ puruṣaiḥ svair divāniśam 
viṣayeṣu ca sajjantyaḥ saṃsthāpyā ātmano vaśe 
svecchayā strīṇāṃ dharmārthakāmeṣu vyavahartuṃ na deyam 
yat kiṃcana dhanaṃ dharmādau viniyujyate tatra yathāvayaḥ svapuruṣāḥ patyādayo 'nujñāpanīyāḥ 
svapuruṣāḥ rakṣādhikṛtāḥ pitā rakṣati ityādinirdiṣṭāḥ 
viṣayeṣu hi gītādiṣu sajjantyaḥ prasaṅgaṃ kurvantya ātmano vaśe sthāpyās tato nivāraṇīyāḥ 
yady apy asvatantrā ity anenaiva sarvakriyāviṣayā svātantryanivṛttir upadiṣṭā bhavati tathāpi punar viṣayavyāvṛttivacanaṃ yatnataḥ parihārārtham 
mā vijñāyi yat tebhya eva parapuruṣasaṃparkādibhyo nivāraṇīyāḥ gṛhāvasthitās tu madyapānādisaktā na duṣyanti 
caśabdena tāvad ayaṃ dharmaḥ puruṣāṇām uktaḥ 
svātantryaṃ strīṇāṃ tāvan na deyam arthāt tu tābhir api svatantrābhir na bhavitavyam ity uktaṃ bhavati 
evaṃ ca puruṣasya stryāś caiva iti caśabdena itaretaraviṣayor ye strīpuṃsayor dharmās ta evocyante 
na tu yāgādaya iti samanvayo bhavati 
pitā rakṣati kaumāre bhartā rakṣati yauvane 
rakṣanti sthavire putrā na strī svātantryam arhati 
rakṣā nāmānarthapratīghātaḥ 
anarthas tv anācaravṛttātikrameṇāpravṛttipareṇa cānyāyato dhanaharaṇādinā paribhavaḥ 
tasya pratīghāto nivāraṇam 
tatpitrādibhiḥ kartavyam 
rakṣatīti bhavantir liṅarthe chāndasatvāt 
tato rakṣed iti vidheyapratyayaḥ 
vayovibhāgaśravaṇaṃ cādhikataradoṣārtham 
sarva eva tu sarvadā rakṣārtham adhikriyante 
kaumāragrahaṇaṃ dānāt pūrvakālopalakṣaṇārtham 
evaṃ yauvanaṃ jīvadbhartṛkāyāḥ pradarśanam 
ataś ca nityānuvāda evāyam 
yadā yadā yadadhīnā tadā tadā tenāvaśyaṃ rakṣitavyā 
tathā ca jīvaty api bhartari pituḥ putrasya cādhikāraḥ 
tathādarśitaṃ mānave 
sarva ete sarvadā tatsaṃrakṣaṇam kuryuḥ 
kathyamānaṃ tu granthagauravaṃ karoti 
nanu ca bālayā vā yuvatyā vā ity anenoktam evaitat 
maivam 
anyad evāsvātantryam anyā ca rakṣā 
tatra cāsvātantryam upadiṣṭam iha tu rakṣocyate 
anyatantrāyā api śakyo 'narthaḥ pratihantum 
nanu cehāpi paṭhyate na strī svātantryam arhatīti 
ucyate 
nānena sarvakriyāviṣayam asvātantryaṃ vidhīyate 
kiṃ tarhi nāsvatantrānyamanaskā svātmasaṃrakṣaṇāya prabhavati śaktivikalatvāt svataḥ 
pañcame tu vacanam asvātantryārtham arthāntarasya tatroktatvāt 
kāle 'dātā pitā vācyo vācyaś cānupayan patiḥ 
mṛte bhartari putras tu vācyo mātur arakṣitā 
dānakāle prāpte yadi pitā na dadāti yaḥ 
kaḥ punaḥ kanyāyā dānakālaḥ 
aṣṭamād varṣāt prabhṛti prāg ṛtoḥ iti smaryate 
ihāpi liṅgam asti tiḥ 
anupayann anupagacchann aramayan bhāryābhir nighnaḥ 
upagamane kālaś ṛtuḥ parvavarjyam ity uktaḥ 
sūkṣmebhyo 'pi prasaṅgebhyaḥ striyā rakṣyā viśeṣataḥ 
dvayor hi kulayoḥ śokam āvaheyur arakṣitāḥ 
prasaṅgaḥ kusaṃparkaḥ 
yayā kadācid avijñānaśīlayā ṇa bālena vā gṛhadvārāvasthānadinojvalaveṣapuruṣadarśanaśīlayety evamādaya uccyante 
arthāc cittacalane kṣyatvaṃ caiṣām 
naite kila sākṣād doṣarūpāḥ 
na hi sākṣāt strīsaṃparkaḥ striyo doṣarūpāḥ sūkṣmād ity ucyate 
tato rakṣyāḥ nivāraṇīyāh 
viśeṣataḥ prayatnena nivāraṇe dāradaḥ taś ca 
sarvais tatkulīnair bhrātṛpitṛvyadevarādyai rakṣitavyā iti siddhaṃ bhavati 
na tatrā 
imaṃ hi sarvavarṇānāṃ paśyanto dharmam uttamam 
yatante rakṣituṃ bhāryāṃ bhartāro durbalā api 
cāturvarṇyasya eṣa uttamo paśyanto jānānāḥ durbalā api bhartāro bhāryāṃ rakṣituṃ yateran prayatnaṃ kuryuḥ 
liṅarthe bhavantī yata vastvanijaguptītamatareyat tatra maṇāparivṛtaṃ bahir āvirodbhijātaṃ vadhūvapurahorataye 'tirāgāt 
a kṣābhāya kiyaṃcin niyamenavatidyumānārājakulam āśrayādinā rakṣitavyā 
svāṃ prasūtiṃ caritraṃ ca kulam ātmānam eva ca 
svaṃ ca dharmaṃ prayatnena jāyāṃ rakṣan hi rakṣati 
na kevalaṃ śāstropadeśād eva strīrakṣā kartavyā 
yāvad imāni bahūni prayojanāni 
prasūtir apatyaṃ putraduhitṛlakṣaṇam 
saṃkaro na bhavatīty arthaḥ 
caritraṃ śiṣṭasamācāraḥ 
kulaṃ pūrvoktam 
kasyāpi satkulasya bhraṣṭaśīlāyāṃ bhāryāyāṃ doṣaḥ sarvaṃ kulam upatiṣṭhatīti na sādhvyaḥ striya eteṣām iti 
atha vā pitṛpitāmahādīnāṃ saṃtatiśuddhyabhāvād aurdhvadaihikasyānivṛtte rakṣā syāt 
ātmānam 
prasiddham upapatināvaśyaṃ hanyate bhāryayaiva vā viṣādinā 
svaṃ ca dharmam 
vyabhicāriṇyā dharmānadhikārāt 
ato jāyāṃ rakṣitā sarvam etad rakṣati 
patir bhāryāṃ saṃpraviśya garbho bhūtveha jāyate 
jāyāyās tad dhi jāyātvaṃ yad asyāṃ jāyate punaḥ 
arthavādo 'yam 
na ca patyuḥ patnyā udare praveśadarśanam 
ataḥ śarīrasārabhūtaśukradvāreṇa guṇavādataḥ praveśo 'yam ucyate 
ātmā vai putranāmāsi iti etad eva jāyāśabdasya bhāryāvacanatve pravṛttinimittam 
yato 'syāṃ patir jāyate 
apatyajanmanimitte jāyāśabde jārasyāpi jāyocyate 
yādṛśaṃ bhajate hi strī sutaṃ sūte tathāvidham 
tasmāt prajāviśuddhyarthaṃ striyaṃ rakṣet prayatnataḥ 
svāṃ prasūtim iti yad uktaṃ tad darśayati 
na caivaṃ mantavyam yādṛśaṃ dvitīyaṃ puruṣaṃ seveta sutaṃ sūte putraṃ janayati tathāvidhajātīyam 
nāpi guṇasādṛśyam abhipreta 
yataḥ śūdrādijātasya caṇḍālādijātitvam 
samānajātīyajātasyāpi naiva tajjātīyatva patnīṣv akṣatayoniṣu iti vacanāt 
guṇasādṛśye 'pi viśīladaridrapatikāyā utkṛṣṭapuruṣagamanam anujñātaṃ syāt 
yadā tv ayam arthavādas tadā yādṛśaṃ tathāvidham ity akulānurūpam iti nīyate 
na kaścid yoṣitaḥ śaktaḥ prasahya parirakṣitum 
etair upāyayogais tu śakyās tāḥ parirakṣitum 
vakṣyamāṇopāyapraśaṃsārthaḥ ślokaḥ 
prasahya balenāvaṣṭabhya śuddhāntāvarodhādinā parapuruṣādiniṣkāsanādinā na śakyā rakṣitum 
kiṃ tv etair upāyayogaiḥ śakyāḥ 
yogāḥ prayogāḥ 
upāyaiḥ prayujyamānair ity arthaḥ 
arthasya saṃgrahe cainām vyaye caiva niyojayet 
śauce dharme 'nnapaktyāṃ ca pāriṇāhyasya vekṣaṇe 
artho dhanam 
tasya saṃgrahaḥ saṃkhyādinā paricchidya rakṣārtham veśmani nidhānaṃ rajjvāyasabandhādinā saṃyamya sthāpanaṃ mudrāṅkam ityevamādi 
vyayo visargas tasyaiva idam etāvad bhaktārtham idaṃ ca sūpārtham etāvac chākārtham iti 
śaucaṃ darvipiṭharādiśuddhir bhūmilepanādiś ca 
dharma ācamanodakatarpaṇādidānaṃ strīvāsagṛhakādau balikusumavikārair devārcanam 
annapaktiḥ prasiddhā 
pāriṇāhyaṃ yat syād āsandīkhaṭvādi 
tatpratyavekṣaṇe niyoktavyā 
arakṣitā gṛhe ruddhāḥ puruṣair āptakāribhiḥ 
ātmānam ātmanā yās tu rakṣeyus tāḥ surakṣitāḥ 
āptaṃ prāptaṃ kāle taṃ kurvanty āptakāriṇo 'vadhānavanta ucyante śuddhāntādhikāriṇaḥ kañcukinaḥ 
taiḥ sve gṛhe ruddhāś cāsvatantrīkṛtā yatheṣṭavihāraniṣedhena rakṣyamāṇā na rakṣitā bhavanti 
kiṃ tv ātmanātmānaṃ rakṣanti 
tāḥ kathaṃ rakṣanti 
yady eteṣu karyeṣu niyujyante 
uktopāyapraśaṃsā nopāyāntaraniṣedhaḥ 
pānaṃ durjanasaṃsargaḥ patyā ca viraho 'ṭanam 
svapno 'nyagehavāsaś ca nārīsaṃdūṣaṇāni ṣaṭ 
aṭanam āpaṇabhūmiṣu annaśākādikrayārtham devatāyataneṣu ca 
jñātikule bahūni dināny apy avasthānam anyagehavāsaḥ 
nārīsaṃdūṣaṇāni 
strīṇām ete cittasaṃkṣobhahetavaḥ 
ete hi śvaśurādibhayaṃ janāpavādabhayaṃ ca tyajanti 
naitā rūpaṃ parīkṣante nāsāṃ vayasi saṃsthitiḥ 
surūpaṃ vā virūpaṃ vā pumān ity eva bhuñjate 
nāyam abhimāno voḍhavyaḥ subhagaḥ svākṛtis taruṇo 'haṃ mām hitvā katham anyaṃ kāmayiṣyate 
yato naitā darśanīyo 'yaṃ śūrākṛtir ayam ity eva vicārayanti 
pumān ayam ity etāvataiva buñjate saṃyujyante tena 
pauṃścalyāc calacittāc ca naisnehyāc ca svabhāvataḥ 
rakṣitā yatnato 'pīha bhartṛṣv etā vikurvate 
yasmin kasmiṃś ca puṃsi dṛṣṭe dhairyāc calanam  katham etena saṃprayujyeyeti  cetaso vikāraḥ strīṇāṃ tat pauṃścalyam 
anyatrāpi dharmādau kārye 'sthiratā calacittatvāt 
ya eva dveṣyaḥ sa eva spṛhyata iti bhrātṛputrādir yo dṛṣṭas tasmā eva kāmukatvena spṛhayanti 
sneho rāgas tṛṣṇā ca bhartari putrādau mānavibaddhahṛdayā bhavanti 
etair doṣair yogād vikurvate vikriyāṃ bhartṛṣu gacchanti 
tasmāt 
evaṃ svabhāvaṃ jñātvāsāṃ prajāpatinisargajam 
paramaṃ yatnam ātiṣṭhet puruṣo rakṣaṇaṃ prati 
prajāpatir hiraṇyagarbhaḥ 
tadīye nisarge sṛṣṭikāle jātam 
śiṣṭaṃ spaṣṭam 
śayyāsanam alaṃkāraṃ kāmaṃ krodham anāryatām 
drogdhṛbhāvaṃ kucaryāṃ ca strībhyo manur akalpayat 
śayyā śayanaṃ svapnaśīlatvam 
āsanam anabhyutthānaśīlatā 
alaṃkāraḥ śarīramaṇḍanam 
kāmaṃ puruṣopabhogaspṛhā 
krodho dveṣaḥ 
anāryatā snigdhe 'pi dveṣo dviṣṭe 'pi snehaḥ ākārasaṃvaraṇaṃ nirddharmatā 
drogdhṛbhāvaḥ 
drogdhṛtvaṃ bhartṛpitrādeḥ puruṣavyasanīyatayādharmātmakatvaṃ bhartrādīnām 
druheḥ kartari tṛcā bhāvaśabdena samāsaḥ 
kucaryā nīcapuruṣasevanam 
eṣa svabhāvaḥ strīṇāṃ manunā sargādau kalpitaḥ 
śayyāsaṇālaṃkārā drohakucaryayor dṛṣṭāntatvenopadīyante 
yathaite padārthāḥ svabhāvabhūtā avicālitā evaṃ kucaryādayo 'pi 
nāsti strīṇāṃ kriyā mantrair iti dharme vyavasthitiḥ 
nirindriyā hy amantrāś ca striyo 'nṛtam iti sthitiḥ 
kecid evaṃ nanyante 
saty api pramadāvyabhicāre vaidikena jāpena rahasyaprāyaścittādinā śuddhim āpsyanti tato nāsti doṣa iti 
tan na 
na hi strīṇāṃ mantraiḥ kriyā japo 'py asti 
yena vṛttavyatikrame 'prakhyātau svata eva vaiduṣāc chuddhim āpnuvanti 
tasmād yatnato rakṣyā ity etaccheṣam evaitat 
ato ye kecid aviśeṣeṇa mantrapratiṣedho 'yam iti varṇayanti tataś ca pratiṣedhaṃ manyamānā yat kiṃcit srīsaṃbandhi karma yena kena cit kriyate  yatra striyaḥ kartṛtayā saṃbadhyante sāyaṃbaliharaṇādau tathā saṃskāryatayā cūḍādiṣu saṃpradānatayā śrāddhādau  tatra sarvatra mantrapratiṣedhād amantrakaṃ strīṇāṃ śrāddhādi karyam iti 
te 'yuktavādino 'nyaparatvād asya 
arthavādatayā yad asti tadālambananyāyena vihitapratiṣedhamantrasaṃbandhamantracūḍāsaṃskārāpekṣaṃ vyākhyeyam etat 
adhyayanābhāvāc ca prāyaścittamantrajapābhāvaḥ prekṣayā 
nirindiryāḥ 
indriyaṃ vīryaṃ dharyaprajñābalādi tāsāṃ nāsty ato 'nicchantyo 'pi kadācit pāpācārair balenākramyante 
tato rakṣituṃ yuktāḥ 
striyo 'nṛtam iti śīlasnehayor asthiratvād anṛtavacanena nindyate 
tathā ca śrutayo bahvyo nigītā nigameṣv api 
svālakṣaṇyaparīkṣārthaṃ tāsāṃ śṛṇuta niṣkṛtīḥ 
svabhāvato 'śuddhahṛdayāḥ striya ity asminn arthe vaidikāni mantrārthavādarūpāṇi vākyāni sākṣitvenopanyasyati 
tathā ca 
yathā mayoktam striyo 'nṛtam iti tathaiva nigameṣu vedeṣu śrutayaḥ santi 
nigamaśabdo vedaparyāyo dṛṣṭaprayogaś ca 
babhūthātatantha ityādi nigame 
vedārthavyākhyānāṅgavacano 'py asti 
nigamaniruktavyākaraṇāny aṅgānīti 
nirukte hi prayogaḥ nigamā ime bhavanti iti 
tasyeha śrutigrahaṇād vā vakṣyamāṇodāharaṇāc cāsaṃbhavaḥ 
ato vedavacano nigamaśabda iha gṛhyate 
samudāyāvayavabhedāc cādhārādheyabhāvaḥ 
teṣu nigameṣu śrutaya ekadeśabhūtā vākyāni nigītā adhītāḥ saṃśabditāḥ paṭhyanta iti yāvat 
nityapravṛtte ca kālāvibhāgādi niruktam 
pāṭhāntaraṃ nigadā iti 
nigadā mantraviśeṣāḥ 
śrutayo brāhmaṇavākyāni 
mantreṣu brāhmaṇeṣu cāyam artho darśito yad anṛtā striya iti 
bahvyas tāḥ santīty asmin pakṣe 'dhyāhāraḥ 
tāsāṃ śrutīnāṃ yā yā niṣkṛtirūpā vyabhicāraprāyaścittabhūtās tāḥ śṛṇuta 
kim artham udāhriyanta iti cet svālakṣaṇyaparīkṣārtham 
svalakṣaṇaṃ nityasaṃnihitasvabhāvas tatpratipādanārtham 
aṅgadakuṇḍalādi yal lakṣaṇaṃ tatparibhūtam idaṃ svalakṣaṇaṃ svabhāva ity arthaḥ 
etad āsāṃ svalakṣaṇaṃ yad vyabhicārātmakam 
yan me mātā pralulubhe vicaranty apativratā 
tan me retaḥ pitā vṛṅktām ity asyaitan nidarśanam 
itikāraṇāntena pādatrayeṇa mantraikadeśo 'nukṛtaḥ 
yan me mātā apativratā patyur anyapuruṣe na kāmaś cetasāpīti yasyā vrataṃ niyamaḥ sā pativratā 
tadviparītā apativratā 
vicarantī paragṛhān gacchantī 
tatrojvalaveṣaṃ dṛṣṭvā pralulubhe 
lobhaṃ spṛhām anyapuruṣaṃ prati kṛtavatī 
tat pāpaṃ mamotpattyā matpituḥ saṃbandhi yad retaḥ śukraṃ tad vṛṅktām apanudatu 
tadretasā sa doṣo 'pamṛjyatām 
piteti ṣaṣṭhīsthāne prathamā vyatyayena 
atha vā reta eva pitṛtvena parikalpyate 
aparityaktasvaliṅga eva retasā sāmānādhikaraṇyam anubhavati 
dyaur me pitā iti yathā 
atha vā mātṛbījam apy ucyate retaḥ 
tad retaḥ pitā janako vṛṅktāṃ śodhayatām 
pitṛjabījaprabhāvena mātṛdoṣo 'panudyatām ity arthaḥ 
asya vyabhicārātmakasyaitan nidarśanaṃ dṛṣṭāntaḥ 
sarve japamānā etaṃ mantram uccārayanti 
yadi ca sarvāḥ striyo duṣṭasvabhāvās tato mantrasya nityavat prayogopapattir itarathā pākṣikaḥ syāt 
cāturmāsyeṣv ayaṃ mantro viniyuktaḥ pādyānumantraṇe ca śrāddhe 
dhyāyaty aniṣṭaṃ yat kiṃcit pāṇigrāhasya cetasā 
tasyaiṣa vyabhicarasya nihnavaḥ samyag ucyate 
pāṇigrāho bhartā 
tasya cetasā yad aniṣṭam apriyaṃ parapuruṣasaṃparkādikaṃ strī cintayati tasya mānasasya vyabhicārasya nihnavaḥ śuddhir anena mantreṇa karmaṇi niyuktenocyate 
prasaṅgān mantraprayojanaṃ darśitam 
yady api karmaguṇataiva karmāṅgamantraprayojanaṃ tathāpi japādau viniyogān mānasavyabhicāranivṛttyarthatāpy ucyate 
yādṛgguṇena bhartrā strī saṃyujyeta yathāvidhi 
tādṛgguṇā sā bhavati samudreṇeva nimnagā 
bhāryāsaṃrakṣaṇakāmena dauḥśīlyād ātmā rakṣitavyaḥ 
nāpy etayaiva kevalayā 
yato duḥśīlasya bhāryāpi tathāvidhair bhavati guṇavataḥ śīlavatī 
yathā samudreṇa nimnagā nadī saṃyujyamānā kṣārodakā bhavati madhurarasāpi satī 
akṣamālā vasiṣṭhena saṃyuktādhamayonijā 
śāraṅgī mandapālena jagāmābhyarhaṇīyatām 
hīnajātīyāpy akṣamālā vasiṣṭhabhāryā tatsaṃyogād abhyarhaṇīyatāṃ prāptā 
śāraṅgī tiryagjātiḥ caṭakā mandapālena muninā saṃyuktā tathaiva pūjyā 
ato hīnajātīyāḥ kanīyasyo 'pi bhūyo bhartṛvat pūjyāḥ 
tathā coktam vayasi striyaḥ iti 
etāś cānyāś ca loke 'sminn avakṛṣṭaprasūtayaḥ 
utkarṣaṃ yoṣitaḥ prāptāḥ svaiḥ svair bhartṛguṇaiḥ śubhaiḥ 
avakṛṣṭā nikṛṣṭā prasūtir utpattir yāsāṃ tā avakṛṣṭaprasūtayaḥ 
anyāś ca gaṅgākālīprabhṛtayaḥ 
dvayoḥ prakṛtatvād etā iti bahuvacanaṃ caśabdena tṛtīyām ākṣipya 
dvirvacanaṃ vā ete ca 
eṣoditā lokayātrā nityaṃ strīpuṃsayoḥ śubhā 
pretyeha ca sukhodarkān prajādharmān nibodhata 
lokayātrā lokavṛttaṃ lokācāraḥ 
lokasiddham etat 
nāyaṃ vidhilakṣaṇo 'rtho yad evaṃ śakyate rakṣituṃ nānyatheti 
aparirakṣitābhiś ca tābhiḥ prasūtyādidoṣo bhavatīti 
idānīṃ prajādharmān nibodhata 
kasya prajā bījino vā kṣetriṇo veti 
udarka āgāmīkālaḥ sa sukho yeṣām 
sarve hi vastvavasāne viramante 
te tu naivam iti praśaṃsā 
nanu ca kā sukhodarkatā prajādharmasya 
yā ca prajāsyādhīnā striyaś ca bahubhir doṣair āvṛtatvāt tyāgārhāḥ 
ko hi gṛhe sarvān bibhṛyāt ity etannivṛttyartham āha 
prajanārthaṃ mahābhāgāḥ pūjārhā gṛhadīptayaḥ 
striyaḥ śriyaś ca geheṣu na viśeṣo 'sti kaścana 
śakyapratividhānatvād doṣāṇāṃ pūjārhāḥ 
yad etad doṣaprapañcanaṃ tan nāvajñānārthaṃ parivarjanārthaṃ vābhiśastapatitādivat 
kiṃ tarhi rakṣārthaṃ doṣebhyaḥ 
na hi bhikṣukāḥ santīti sthālī nādhiśriyate 
na ca mṛgāḥ santīti yavā nopyanta iti 
prajanaṃ garbhagrahaṇāt prabhṛty apatyaparipoṣaṇaparyanto vyāpāro 'bhipretaḥ 
tathā ca vakṣyati utpādanam apatyasya jātasya paripālanam iti 
gṛhe dīptaya iva 
na hi gṛhe sevā strībhir vinā kācid astīti suprasiddham etat 
saty api śrīvibhave bhāryāyām asatyāṃ suhṛtsvajanādiṣv āgateṣu na gṛhasthāḥ pratipuruṣaṃ bhojanādibhir āvarjayituṃ samarthāḥ 
yathā daridre na bhavati śaktir ataḥ striyāḥ śriyaś ca na viśeṣo gṛheṣv iti 
utpādanam apatyasya jātasya paripālanam 
pratyarthaṃ lokayātrāyāḥ pratyakṣaṃ strī nibandhanam 
strī nibandhanaṃ nimittam 
apatyotpādanādau pratyakṣam etat 
lokayātrā gṛhāgatānām annādidānenāvarjanam āmantraṇanimantraṇādi 
asya pratyarthaṃ sarvasminn arthe strī nibandhanam 
pratyaham iti pāṭhaḥ 
pratyakṣaśabdo 'ntaraṅgavacanaḥ 
antaraṅgam ity arthaḥ 
apatyaṃ dharmakāryāṇi śuśrūṣā ratir uttamā 
dārādhīnas tathā svargaḥ pitṝṇām ātmanaś ca ha 
prāgdarśitārtho 'yaṃ ślokaḥ 
patiṃ yā nābhicarati manovāgdehasaṃyatā 
sā bhartṛlokān āpnoti sadbhiḥ sādhvīti cocyate 
vyabhicārāt tu bhartuḥ strī loke prāpnoti nindyatām 
sṛgālayoniṃ cāpnoti pāparogaiś ca pīḍyate 
pañcame ślokāv ubhau vyākhyātau   
putraṃ praty uditaṃ sadbhiḥ pūrvajaiś ca maharṣibhiḥ 
viśvajanyam imaṃ puṇyam upanyāsaṃ nibodhata 
upanyāso vicāryavastuprakṣepaḥ vicāro vā 
taṃ nibodhata 
putraṃ prati putram adhikṛtya uditam uktaṃ sadbhir vidvadbhir maharṣibhiś ca 
viśvajanyaṃ sarvebhyo janebhyo hitam 
puṇyaṃ kalyāṇakaram 
strīstutyā vyavadhānāt prajādharmaṃ nibodhata ity asyārthasyāpi punar ādarārtham upanyāsaḥ upanyāsaṃ nibodhateti 
bhartuḥ putraṃ vijānanti śrutidvaidhaṃ tu kartari 
āhur utpādakaṃ kecid apare kṣetriṇaṃ viduḥ 
bhartā udvoḍhā 
vivāhasaṃskāreṇa saṃskṛtā yena yā nārī tasyām yas tasmād eva jātas taṃ putraṃ tasya vijānanty abhyupagacchanti sarva eva vidvāṃsaḥ 
nātra vipratipattiḥ 
siddhānto 'yam 
śrutidvaidhaṃ tu kartari 
yaḥ kartaiva kevalam utpādayitānyadīyakṣetre na tūdvoḍḥā tatra śrutidvaidhaṃ matabhedaḥ 
taṃ darsayati 
āhur utpādakam apatyavantaṃ kecit 
apare kṣetriṇaṃ yasya sā bhāryā tasyām anutpādakam api 
evam ācāryavipratipatteḥ saṃśayam upanyasya kāraṇakathanena tam eva samarthayate 
kṣetrabhūtā smṛtā nārī bījabhūtaḥ smṛtaḥ pumān 
kṣetrabījasamāyogāt saṃbhavaḥ sarvadehinām 
kṣetram iva kṣetrabhūtā nārī 
vrīhyāder utpattisthānaṃ bhūmibhāgaḥ kṣetram tattulyā nārī 
yathā kṣetre bījam uptaṃ tatra vidhriyamāṇaṃ jāyate evaṃ nāryām api niṣiktaṃ retaḥ 
bījabhūta eva pumān 
atrāpi bhūtaśabda upamāyām 
tadīyaṃ reto bījam na sākṣāt pumān tadadhikaranatvāt tu tathāvad vyapadiśyate 
samāyogaḥ saṃbandha ādhārādheyalakṣaṇaḥ 
tataḥ saṃbhava utpattiḥ sarvadehināṃ śarīriṇām caturvidhasya bhūtagrāmasya 
svedajānām apy ākāśaḥ kṣetra bījaṃ svedaḥ 
ato yuktaḥ saṃśayaḥ ubhayam antareṇa saṃbhavānupapatteḥ 
apatyotpattau ubhayor vyāpāraḥ 
vinigamanāyāṃ hetvabhāvāt kasya tat ubhayoḥ atha anyatarasyeti saṃdehaḥ 
sarvasya ca prakaraṇasyāyam arthaḥ nānumānaparicchedyo 'patyāpatyavadbhāvaḥ 
tathā ca vibhāgaśloke vakṣyāmaḥ 
viśiṣṭaṃ kutracid bījaṃ strīyonis tv eva kutracit 
ubhayaṃ tu samaṃ yatra sā prasūtiḥ praśasyate 
bījasya vaiśiṣṭyaṃ vyāsaṛṣyaśṛṅgādīnāṃ maharṣīṇāṃ dṛṣṭam 
strīyoniṣv eva kṣetrajādiputreṣu dhṛtarāṣṭrādiṣu 
brāḥmaṇāj jātā api mātṛjātayaḥ kṣatriyās te 
ubhayaṃ tu samaṃ ekasvāmikam ekajātīyaṃ samam 
sā prasūtiḥ praśasyate vipratipattyabhāvāt 
tad uktam eva bhartuḥ putraṃ vijānanti iti 
bījasya caiva yonyāś ca bījam utkṛṣṭam ucyate 
sarvabhūtaprasūtir hi bījalakṣaṇalakṣitā 
evam upapādite saṃśaye bījaprādhānyapakṣaṃ pūrvaṃ parigṛhṇāti 
tatprādhānyād yasya bījaṃ tasyāpatyam 
tasya ca prādhānyaṃ vrīhyāder dravyasya kṣityādyanekakāraṇatve 'pi taddharmānuvidhānadarśanāt 
ataś ca sphuṭam adṛṣṭabījānuvidhānasyāpatyasya kāryatvād vrīhyādīnām iva taddharmānuvidhāyitvaṃ yuktam abhyapagantum 
tathā hi sarvatra kārya aikyarūpyaṃ na tyaktaṃ bhavati 
tathā ca bīje prādhānyaṃ tad darśayati sarvabhūtaprasūtir hi 
sarveṣāṃ bhūtānāṃ prasūtir utpattir bījalakṣaṇalakṣitā 
bījasya yal lakṣaṇaṃ rūpavarṇasaṃsthānādi tena lakṣitā cihnitā tadrūpānuvidhāyinīti yāvat 
yādṛśaṃ tūpyate bījaṃ kṣetre kālopapādite 
tādṛg rohati tat tasmin bījaṃ svair vyañjitaṃ guṇaiḥ 
anantarasyaivārthavistaratvena śloko 'yaṃ vaktrānvayapradarśanena 
yādṛśaśabdasyārthaṃ vyākhyāsyati vrīhayaḥ śālayaḥ ityādinā 
kālopapādite kāle varṣādau vapanakāla upapādite kṛṣṭasamīkṣaraṇādinā saṃskṛte 
tādṛg rohati jāyate 
svair guṇair varṇasaṃsthānarasavīryādibhir guṇair vyañjitaṃ paridṛśyarūpam 
iyaṃ bhūmir hi bhūtānāṃ śāśvatī yonir ucyate 
na ca yoniguṇān kāṃścid bījaṃ puṣyati puṣṭiṣu 
bījaguṇānuvṛttiḥ pūrveṇoktā 
anena kṣetraguṇānām abhāvam āha 
eṣā bhūmir bhūtānāṃ sthāvarāṇām oṣadhītṛṇagulmalatānāṃ yoniḥ kṣetram ucyate 
na ca tadguṇās teṣu bhūteṣu kecana dṛśyante 
na mṛdaḥ pāṃsavo vā tatropalabhyante 
bījaṃ puṣyati puṣṭiṣu 
bījaśabdo 'trāṅkuranirgatavrīhyādivacano na mūlavacanaḥ tad api hi punar upabhuktaśeṣam upyamānam aparasmin vatsare bhavaty eva bījam 
tan na puṣyati nānuvartate 
puṣṭyaṅgabhūtāyām anuvṛtau puṣyatir vartamānaḥ 
sakarmakatvaṃ dvitīyānimittam 
yoniguṇān prāpnoti vā bhajate 
puṣṭiṣu tadavayaveṣu nimittaṃ na puṣyati nānuvartate 
yadi puṣyaṅgānuvṛttir ākhyātenocyate puṣṭiṣv ity anyārthakam 
tasmād anekārthatvād dhātūnām anyavacanamātra evākhyātenānuvyākhyeyaḥ 
ślokapūraṇārthaṃ vā puṣṭiṣv iti 
kathaṃcit paunaruktyaṃ parihāryam 
sāmānyaviśeṣabhāvena vānvayo vaktavyaḥ 
svapoṣaṃ puṣṭa iti yathā 
bhūmāv apy ekakedāre kāloptāni kṛṣīvalaiḥ 
nānārūpāni jāyante bījānīh svabhāvataḥ 
anantarokto 'rtha udāharaṇena vyākriyate 
ekakedāre apir atra yojanīyaḥ 
ekasminn api kṣetre bhūmeḥ kāle yasya bījasya yo vaikaḥ kālas tasminn uptani karṣakair bhinnarūpāṇi jāyante bījāni svabhāvānuvidhānād ity arthaḥ 
yadi ca kṣetre prādhānyaṃ syāt kṣetrasyaikatvāt sarvāṇy ekarūpāṇi syuḥ 
vrīhayaḥ śālayo mudgās tilā māṣās tathā yavāḥ 
yathābījaṃ prarohanti laśunānīkṣavas tathā 
tāni nānārūpatvena bījāni darśayati 
yathābijaṃ bījasvabhāvābhipatyā 
sarvatra jātyākhyāyāṃ bahuvacanam 
anyad uptaṃ jātam anyad ity etan nopapadyate 
upyate yad dhi yad bījaṃ tat tad eva prarohati 
eṣa evārthaḥ śabdāntareṇa nigamyate 
mudgeṣūpteṣu vrīhayo jāyanta ity etan nāsti 
pratiṣedhamukhenoktasya vidhimukhena punaḥ pratipādanam ucyate yad dhi yad bījam 
tat prājñena vinītena jñānavijñānavedinā 
āyuṣkāmena vaptavyaṃ na jātu parayoṣiti 
evaṃ pūrvapakṣe siddhāntam āha 
kṣetraprādhānyam anenocyate 
nanu ca nātra kṣetraprādhānyābhidhāyakaṃ kiṃcit padam asti kevalaṃ parakṣetropagamananiṣedhaḥ śrūyate vaptavyaṃ na jātu parayoṣitīti 
paradāreṣu bījaniṣeko na kartavya ity asyārthaḥ 
na punar yasya kṣetraṃ tasyāpatyam ity anenoktaṃ bhavati 
satyam 
tathā naśyati vai kṣiptaṃ bījaṃ paraparigrahe ity anenaikavākyatvāt dṛṣṭāpatyāpahāralakṣaṇadoṣanimitto 'yaṃ pratiṣedhaḥ nādṛṣṭārtha upagamanapratiṣedhaḥ 
sa hi caturthe vihata eva na hīdṛśam anāyuṣyam ityādinā 
tasmād anyaśeṣatayā pratiṣedhaśruter anantareṇaikavākyatvād asati svātantrye yuktā kṣetraprādhānyapratipādanaparatā 
prājñena sahajayā prajñayā 
vinītena pitrādibhir anuśiṣṭena 
jñānavijñānavedinā karaṇasādhanau jñānavijñānaśabdau 
jñānaṃ vedāṅgaśāstrāṇi 
vijñānaṃ tarkakalādiviṣayam 
etad uktaṃ bhavati 
yasya kācid buddhir vidyate tenaivaṃ na kartavyaṃ yataḥ sarvaśāstreṣv eṣā sthitiḥ 
yas tu mūrkhas tiryakprakhyaḥ so 'tra nādhikṛta evety anuvādo 'yam 
āyuṣkāmeneti cāturthikasya pratiṣedhasya pratyabhijñānārtham etat 
tataś ca pṛthak pratiṣedhaśaṅkā nirastā bhavati 
atra gāthā vāyugītāḥ kīrtayanti purāvidaḥ 
yathā bījaṃ na vaptavyaṃ puṃsā paraparigrahe 
gāthāśabdo vṛttaviśeṣavacanaḥ 
yathoktaṃ piṅgalena atrāsiddhaṃ gāthā iti 
avigītāḥ paraṃparāgatāḥ ślokā apy ucyante tad eṣābhi yajñagāthā gīyate ity uktvā gāthāḥ ślokā uttaratra vede paṭhyante yad asya pūrvam aparaṃ tad asya iti 
vāyunā gītāḥ paṭhitā vāyuproktāḥ 
purāvidaḥ purāṇakalpāntaravedinaḥ 
paraparigrahe parakṣetre 
naśyatīṣur yathā viddhaḥ khe viddham anuvidhyataḥ 
tathā naśyati vai kṣipraṃ bījaṃ paraparigrahe 
tā idānīṃ gāthā darśayati 
iṣuḥ śaraḥ 
sa naśyati khe chidre anyeneṣvāsena viddhaṃ mṛgam anuvidhyataḥ pūrvasya vedhakasyātra svāmyam 
atha vākāśe khe śaraḥ kṣipto lakṣyam antareṇa naśyati niṣphalo bhavati viddhaṃ cānuvidhyataḥ 
evaṃ parastriyāṃ tejo niḥkṣiptaṃ tasya bījinaḥ 
kṣetrasvāmino 'patyaṃ bhavati 
pṛthor apīmāṃ pṛthivīṃ bhāryāṃ pūrvavido viduḥ 
sthāṇucchedasya kedāram āhuḥ śalyavato mṛgam 
īdṛśo 'yaṃ purāṇakṛto jāyāpatilakṣaṇasaṃbandho yad bhinnāv api tāv ekīkṛtāv iva darśayati 
tathā hi anekavarṣasahasrātitapṛthusaṃbandhā mahī tenaiva vyapadiśyate pṛthivīti 
tasmād anyāpi strī yasya bhāryā tasya putro 'nyenāpi jātaḥ 
sthāṇucchedasya kedāraṃ svam āhuḥ saṃbandhāntarasyābhāvāt 
svasvāmisaṃbandhaṃ ṣaṣṭhī pratipādayati 
sthāṇur gucchagulmalatādiprarūḍho yatra bhavati tac chinatti yaḥ sa sthāṇucchedaḥ 
tasya tat kṣetraṃ yena prarūḍhagulmalatāvīrudhaḥ chittvā bhūmiḥ kṣetrīkṛtā 
tatra karṣaṇavapanajātaṃ phalaṃ tasyaiva 
śalyavato mṛgam āhur ity anuṣajyate 
bahūnāṃ mṛgam anudhāvatām ākheṭakāryaṃ yasyaiva saṃbandhi śaraśalyaṃ mṛge dṛśyate tasya tam āhuḥ 
yat prathamaveddhuś ca sa bhavatīty uktam naśyatīṣuḥ ity atra 
etāvān eva puruṣo yaj jāyātmā prajeti ha 
viprāḥ prāhus tathā caitad yo bhartā sā smṛtāṅganā 
yuktaṃ ca yasya bhāryā tasyāpatyaṃ yasmād bhāryāyā bhartuś caikatvam eva prajāpy ātmabhūtaiva 
kathaṃ vānyasyātmā so 'nyasya bhavet 
evaṃ tāvad dṛṣṭam etalloke 
śastrajñā apy evam eva viprāḥ prāhur iti 
na niṣkrayavisargābhyāṃ bhartur bhāryā vimucyate 
evaṃ dharmaṃ vijānīmaḥ prāk prajāpatinirmitam 
atha manyeta dhanādidānena krītvā svīyāḥ kariṣyante parabhāryāḥ tato vinivṛtte parasvāmye tajjāto janayituḥ putro bhavatīty 
etan na 
yato na śakyā bhāryātvena niṣkasahasrair apy anyadīyāḥ svatvam ānetum 
nāpi bhartrā tyaktā prahīṇadravyatayā pratigrahītuḥ svatvam āpadyate 
yata udvaheta iti kartrabhiprāyakriyāphalaviṣayād ātmanepadāl liṅgān nānyena saṃskṛtānyasya bhāryā bhavati 
yathā nāhavanīyādaya ādhātur anyasya kriyādināhavanīyādivyapadeśyāḥ 
niṣkrayo vikrayo vinimayaś ca 
visargas tyāgaḥ 
tābhyāṃ na mucyate na bhāryātvam asyā apaiti 
sakṛd aṃśo nipatati sakṛt kanyā pradīyate 
sakṛd āha dadāmīti trīṇy etāni satāṃ sakṛt 
ayam anuśayavidhāv aṣṭame vyākhyātaḥ 
vibhāgakāle hi samaviṣamāṃśabhāgbhiḥ samaviṣamāṃśabhāgeṣu parikalpya vibhāgaḥ kartavyaḥ 
tatra kṛte yo vipratipadyeta tasya pratiṣedhārtham idam 
tatrāpi yady ayam ādāv ayathārthatāṃ kasyacid aṃśasya prajñāpayet tadā syād eva punar vibhāgaḥ 
atha bahunā kālenāyathākṛtatāṃ brūyād yāvad itaraiḥ sveṣu sveṣu bhāgeṣv anyaniveśaśīrṇapratisaṃskārādi kṛtaṃ bhavet vastrahiraṇyādi copayuktaṃ syāt tadā samatāmātrakaraṇe prabhavati na punaḥ sarvaṃ samavāyavibhāgam 
anye tu klībādīnām anarhitavibhāgakānāṃ paścād abhāgaharatvanimittaklībatvādiparijñānān nāsti bhāgopahāra iti sakṛn nipātaprayojanaṃ vadanti 
evaṃ dvitricaturbhāgaharāṇāṃ yadṛcchayā ye samatāṃ prakalpayeyuḥ paścād anuśayānāḥ prāktanaṃ vyavasthānam atikramyāpahartuṃ na labheran 
patitasya tu labdhabhāgasyāpy apahāraṃ vakṣyāmi 
sakṛt kanyā pradīyate 
yady api cānena vāgdānottarakālaṃ prāg api vivāhād bhartuḥ svatocyate tathāpi dattām api haret kanyām  teṣāṃ tu niṣṭhā vijñeyā vidvadbhiḥ saptame pade ityādiparyālocanayā viśiṣṭaviṣayataiva 
sā ca vyākhyātā 
sakṛd āha dadāmīti 
gavādayo hi yenaiva rūpeṇātmanaḥ svaṃ tenaivānyasmā āpadyante 
kanyā tu duhitṛtvena svaṃ satī bhāryātvenānivṛttasvasaṃbandhā dīyata iti pṛthag upanyāsaḥ 
nanu cānivartamāne pituḥ svasaṃbandhe kathaṃ kanyādānaṃ nirvartate 
etad dhi dānasya rūpaṃ yad ekasya saṃbandho nivartate 'nyasyopajāyata iti 
naiṣa doṣaḥ 
dvāv atra saṃbandhau apatyāpatyavadbhāvaḥ svasvāmisaṃbandhaś ca 
tatrāpatyāpatyavadbhāvo na nivartate itaras tu nivartate 
tathā ca bālye putur vaśe tiṣṭhet iti pituś cātra svāmyanivṛttim āha pāṇigrāhasya iti bhartus tad utpattim 
yathā go'śvoṣṭradāsīṣu mahiṣyajāvikāsu ca 
notpādakaḥ prajābhāgī tathaivānyāṅganāsv api 
ye 'kṣetriṇo bījavantaḥ parakṣetrapravāpiṇaḥ 
te vai sasyasya jātasya na labhante phalaṃ kvacit 
prasiddham evaitat 
akṣetriṇo bījavanto vrīhyādibījasvāminaḥ sasyasya mudgamāṣāder jātasya na labhante phalaṃ parakṣetre ced utpattiḥ   
yad anyagoṣu vṛṣabho vatsānām janayec chatam 
gominām eva te vatsā moghaṃ skanditam ārṣabham 
pūrveṇa sthāvareṣu dharmaḥ prasiddhavad udito jñāpito vā 
anena tiryakṣu parigṛhīteṣu gavādiṣu nidarśyate 
anyadīyo vṛṣabho yady apy anyagavīṣu vatsān bahūn api janayen na vṛṣabhasvāmy ekam api vatsaṃ labheta sarva eva te vatsā gomināṃ gosvāminām 
ārṣabham ṛṣabhasaṃbandhi skanditaṃ bījaniṣeko moghaṃ vṛthā niṣphalam 
tathaivākṣetriṇo bījaṃ parakṣetrapravāpiṇaḥ 
kurvanti kṣetriṇām arthaṃ na bījī labhate phalam 
pūrvasya nideśo 'yam 
yathā gavādiṣu sthāvareṣu caivaṃ manuṣyeṣv api kurvanti 
kṣetrasvāminām arthaṃ prayojanaṃ bījakāryaṃ saṃpādayanti 
phalaṃ tv anabhisaṃdhāya kṣetriṇāṃ bījināṃ tathā 
pratyakṣaṃ kṣetriṇām artho bījād yonir balīyasī 
aviśeṣeṇoktaṃ kṣetriṇāṃ phalaṃ na bījinaḥ 
tasyāvaśiṣṭaviṣayatvam āha anabhisaṃdhāyeti 
abhisaṃdhānaṃ bījakṣetriṇor itaretarasaṃvidvyavasthāpanam naṣṭāśvadagdharathavat 
ubhayor āvayoḥ phalam astu iti yatra vacanavyavasthā na bhavati tatra kṣetriṇa eva pratyakṣo 'rtho niścitaṃ phalam 
pratyakṣaśabdena niḥsaṃdigdhatām āha 
yato bījād yonir balīyasī 
kṣetram adhikabalam 
satyāṃ tu saṃvidi 
kriyābhyupagamāt tv etad bījārthaṃ yat pradīyate 
tasyeha bhāginau dṛṣṭau bījī kṣetrika eva ca 
anabhisaṃdhāya kṣetriṇaḥ phalam uktam 
abhisaṃdhāne kiṃ bījina utobhayor iti saṃśayaḥ 
ubhayor ity āha 
kriyāyā abhyupagamo 'ṅgīkaraṇam evam evaitad iti saṃvillakṣaṇaḥ yo niścayaḥ sā kriyābhipretā tām abhyupagamayya bījārthaṃ bījakāryaphalaniṣpattyarthaṃ yat pradīyate sāmarthyād bījam iti gamyate 
tasyeha dvāv api bhāginau 
oghavātāhṛtaṃ bījaṃ yasya kṣetre prarohati 
kṣetrikasyaiva tad bījaṃ na bījī labhate phalam 
parakṣetre vaptur bījanāśa uktaḥ 
tatra manyeta puruṣāparādhāt tasya yuktopahāro nūnam asau kṣetraṃ jihīrṣati 
no cet kim iti parakṣetre vapatīti 
yena tu svakṣetre vyuptam oghavātābhyām anyatrānītaṃ tasya ko 'parādho yadi svaṃ dravyaṃ hārayati 
tadartham āha 
oghavātāhṛtaṃ bījam 
ogho jalaniṣekaḥ tena vāyunā cāhṛtaṃ nītaṃ yasya kṣetre prarohati tasyaiva tad bhavati 
etenaiva siddhe vispaṣṭārthaṃ na bījī labhate phalam iti 
sarvatra kṣetraprādhānyam ity arthaḥ 
eṣa dharmo gavāśvasya dāsyuṣṭrājāvikasya ca 
vihaṅgamahiṣīṇāṃ ca vijñeyaḥ prasavaṃ prati 
apatyādhikārāt tadviṣayataiva mā vijñāyīti gavāśvādigrahaṇam 
yadi vā bījaphalavyavahāraḥ sasyādiviṣayatayā prasiddhataras tannivṛttyartham āha 
dvipadāṃ catuṣpadāṃ pakṣiṇāṃ sthāvarāṇāṃ ca sarvatraiṣa dharmaḥ 
eṣa iti dvayaṃ pratyavamṛśyate 
anabhisaṃdhāne yasya kṣetraṃ tasya phalam abhisaṃdhāne cobhayoḥ 
udāharaṇārthatvāc ca gavāśvādigrahaṇasya śvamārjārādiṣv apy ayam eva nyāyaḥ 
tarhi kim artham yady anyagoṣu iti 
prāyeṇa gāvaḥ puruṣāṇāṃ bhavanti na tathā vihaṅgmādaya iti prasiddher anuvādo 'sau 
dāsyaḥ saptabhir dāsayonibhir upagatāḥ 
prasavaḥ kāyajanma 
taṃ prati tatrety arthaḥ 
etad vaḥ sāraphalgutvaṃ bījayonyoḥ prakīrtitam 
ataḥ paraṃ pravakṣyāmi yoṣitāṃ dharmam āpadi 
sāraṃ pradhānam phalgv asāram 
upasaṃharaḥ pūrvaprakaraṇasya 
uttarārdhena vakṣyamāṇasūcanam 
āpat jīvanasthitihetubhūtabhojanācchādanābhāvaḥ saṃtānavicchedaś ca 
bhrātur jyeṣṭhasya bhāryā yā gurupatny anujasya sā 
yavīyasas tu yā bhāryā snuṣā jyeṣṭasya sā smṛtā 
ślokadvayena prākṛtavyavasthām anuvadaty āpadi niyogaṃ vidhātum 
jyeṣṭho 'gre jātaḥ anujaḥ paścājjātaḥ kanīyān yavīyān anuja eva 
jyeṣṭho yavīyaso bhāryāṃ yavīyān vāgrajastriyam 
patitau bhavato gatvā niyuktāv apy anāpadi 
itaretarabhāryāgamane jyeṣṭhānujayoḥ pātityam anāpadi saty api niyoge 
devarād vā sapiṇḍād vā striyā samyaṅ niyuktayā 
prajepsitādhigantavyā saṃtānasya parikṣaye 
sarvaviśeṣeṇa viśiṣṭo 'nena niyogo vidhīyate 
saṃtānasya parikṣaye niyuktayā devarādibhyaḥ samyak prajotpādayitavyeti 
yad uktam yoṣitāṃ dharmam āpadi iti seyam āpat saṃtānasya parikṣayaḥ 
saṃtānaśabdena putra ucyate duhitā ca putrikā 
sā hi pitṛvaṃśaṃ saṃtanoti nānyā 
tasya parikṣayo 'nutpattir utpannanāśo vā putrikāyāś cākaraṇam 
na hi striyāḥ kevalāyāḥ putrikāyām anyasmin vā putrapratinidhāv adhikāra iti vakṣyāmaḥ 
niyuktotpādayed anujñātā gurubhiḥ 
kutaḥ punaḥ gurubhir iti 
smṛtyantaranidarśanāt 
atha vā niyogaśabdād eva 
niyogo hi gurusaṃbandhī loko 'py ucyate 
na hi śiṣyeṇa niyukto 'dhyāpayatīty ucyate 
ācāryeṇa niyuktaḥ karoty anuvadati 
guravaś ca śvaśrūśvaśuradevarādayo bhartṛsagotrā draṣṭavyāḥ na pitrādayaḥ 
etenāpatyenāpatyavantas te ucyante yeṣāṃ copakāras tatkṛta aurdhvadehiko bhavati 
yady evaṃ mātāmahasyāpi dauhitropakāro 'sti 
tataḥ pitrā duhitā niyoktavyety āpannam 
uktam yenāpatyavanta ucyante 
devarasapiṇḍagrahaṇena tadgotrā eva hṛdayam āgacchanti 
mahābhārate ca tatra tatra niyoktṛbhāvo bhartṛpakṣiṇām eva darśitaḥ 
ata eva bhrātṛputre sati na niyogaḥ kartavyaḥ 
ye hi niyuktās teṣām eva saṃtānopakāraḥ 
putrajanite snehe 'patyopakāram arthayamānā adhikriyante 
na mṛtasyādhikāro 'sti 
kathaṃ tarhi tasyāpatyam iti vyapadiśyate 
kathaṃcit piṇḍadāne sa upakaroti 
vacanād iti ca brūmaḥ 
na hy apatyam utpādayitavyam ity eṣa vidhis tenānuṣṭhita iti tathāpi tadīye kṣetre niyogavidhijātena piṇḍadānādi kartavyam iti śāstrārthaḥ 
tataś ca tasyopakārakam avagatam 
yathā caitat tathā purastān nipuṇaṃ vakṣyāmaḥ 
devaraḥ patibhrātā 
sapiṇḍaḥ patyanvayaḥ 
sa eva striyāḥ 
smṛtyantare jātimātrāc cety uktaṃ bhavati 
samyag iti ghṛtāktādiniyamaṃ vakṣyamāṇam anuvadati 
prajepsitādhigantavyā vidhau kṛtye 
īpsitaśabdena kāryakṣamatām āha 
tato duhitary andhabadhirādau ca jāte punar niyogo 'nuṣṭheyaḥ 
vidhavāyāṃ niyuktas tu ghṛtākto vāgyato niśi 
ekam utpādayet putraṃ na dvitīyaṃ kathaṃcana 
vidhavāgrahaṇam atantram 
klībādirūpe patyau jīvaty apy eṣa eva vidhiḥ 
yato vakṣyati niyuktau yau vidhiṃ hitvā iti 
etad eva tasya prayojanam 
niyamo 'tra viṣayāṇām na niyamānām anyathā vijñāte aprakṛtatvād vidhavāyā eva syuḥ 
niśi pradīpādyālokanivṛttyartham etat vacanāntareṇa divopagamanapratiṣedhāt 
anye tv āhuḥ puruṣārtho 'sau pratiṣedhaḥ karmārthas tv ayam 
tenāhni gamanena kṣetrajam utpādayet 
ekam utpādayet putraṃ na dvitīyam 
asya pratiprasavaḥ 
dvitīyam eke prajanaṃ manyante strīṣu tadvidaḥ 
anirvṛttaṃ niyogārthaṃ paśyanto dharmatas tayoḥ 
dvitīyaḥ putra ity ekeṣāṃ matam 
tadvidaḥ kṣetrajotpattividhijñāḥ 
anirvṛttaṃ niyogārthaṃ paśyantaḥ 
niyuktayā prajotpādayitavyety asya vidher ekasyotpādanenāsaṃpattiṃ manyante 
ekavacanam avivakṣitaṃ manyante 
kas teṣām abhiprāyaḥ 
ekavacanam avivakṣitaṃ manyante 
dravyapradhānatvāt karmaṇo guṇabhāvād avivakṣā grahaikatvavat 
nanu cānupāttopadeśe saty api dvitīyayā dravyaprādhānyāvagame saṃkhyādiviśeṣeṇa vivakṣā sthitaiva 
udvaheta dvijo bhāryām iti liṅgād apatyavidhāv ekatvasaṃkhyātikramo daśāsyāṃ putrān ādhehi iti 
yady evaṃ na dvitva evāvasthānam 
asyām evāśaṅkāyāṃ dvitīyam iti vacanam anyanivṛttyartham 
arthavattā tasyāpy ayam abhiprāyaḥ 
aurase liṅgaṃ vivāhaprakaraṇe tu mantrapāṭhāt 
iha tv ekatvātikramaḥ aputra ekaputraḥ iti śiṣṭapravādāt 
atha vāsyā eva smṛter dvitīyaputrastutikalpanāt 
dharmataḥ śiṣṭācārataḥ 
vidhavāyāṃ niyogārthe nivṛtte tu yathāvidhi 
guruvac ca snuṣāvac ca varteyātāṃ parasparam 
iha tu niyogaviṣayo yatra niyujyate 
sa ca saṃprayogābhimardaparyavasāna upagamanalakṣaṇas tasmin nivṛtte pūrvaiva vṛttiḥ 
guruvat snuṣāvat 
jyeṣṭhasya bhāryāyāṃ guruvad yavīyasaḥ snuṣāvat 
parasparagrahaṇāt snuṣāvad varteta strī puruṣe jyeṣṭhe devare guruvat 
niyuktau yau vidhiṃ hitvā varteyātāṃ tu kāmataḥ 
tāv ubhau patitau syātāṃ snuṣāgagurutalpagau 
vidhim ghṛtāktaḥ ityādiḥ 
tadatikrame pātityam 
niyukto jyeṣṭhaḥ snuṣāgaḥ pumān gurutalpagaḥ kanīyān 
nānyasmin vidhavā nārī niyoktavyā dvijātibhiḥ 
anyasmin hi niyuñjānā dharmaṃ hanyuḥ sanātanam 
pūrveṇa vihitasya niyogasya pratiṣedho 'yam 
tatra kecid vidhavāgrahaṇān mṛtabhartṛkāyāḥ pratiṣedhaḥ klībena tu patyā niyoktavyeti vidhipratiṣedhau vibhaktaviṣayāv iti pratipannāḥ 
anye tu vidhivākye saṃtānavicchedasya nimittaśravaṇāt tasya ca klībavyādhitayor mṛtasyāpy upapattiḥ 
tathā ca vidhivat pratiṣedho 'py aviśiṣṭa eva 
apetadhavasaṃbandhā vidhavety ucyate 
tat tulyam ubhayatrāpi 
avaśyaṃ caitad evaṃ vijñeyam 
itarathā ghṛtābhyaktādiniyamo 'pi klībena niyujyamānāyā na syāt 
tatrāpi hy āmananti vidhavāyāṃ niyuktaś ca ghṛtāktaḥ iti 
tasmād vihitasyāviśeṣeṇa pratiṣedho 'py aviśiṣṭaḥ 
ataś ca viṣayasamatve vidhiniṣedhayor vikalpaḥ 
ayaṃ ca nityo 'patyotpādanavidhir vikalpa eva kalpate grahaṇāgrahaṇavat 
yadā tu putreṇa jayati ityevamādiphalotpādanavidhis tadāsaty apatye tatkāryasyaurdhvadehikasyopakārasyābhāvād bhinnaphalayoḥ kuto vikalpaḥ 
samānaviṣayau vidhiniṣedhāv ekarthe vikalpyete 
ṣoḍaśīgrahaṇāgrahaṇayor iti kecit 
uktam aṅgabhūyastve phalabhūyastvam 
pradhānakāryasiddhau tv aviśeṣaḥ 
tasmād asmin pakṣe putropakārābhāvam āha 
upakāraviśeṣārthenāsya pravṛttau pratiṣedhātikrameṇa śyenatulyatā 
idaṃ tv atra nirūpyam 
yo 'sau niyujyate sa kim iti pravartate 
na hi tasya vidhir asti niyuktena gantavyam iti 
striyāḥ punar vidyate samyak striyā niyuktayā iti 
na ca devarādiṣu pravartamāneṣu striyā niyogasiddhir ity arthaḥ 
teṣāṃ api pravṛttis tadvidhinā kṣetraja īpsitaḥ iti vācyam 
yato rāgataḥ pravṛttir upapadyate 
ghṛtāktādiniyamavidhānam anarthakam iti cen nānarthakam 
tathāniyamair utpanne kṣetrajavyapadeśo nānya iti 
yad api guruvacanaṃ kartavyam iti kecit pravṛttinibandhanam āhuḥ 
evaṃ sati surāpānādiṣv api gurvicchayā pravṛttiḥ prāpnoti 
na cāsau gurur akārye yaḥ pravartayati
guror apy avaliptasya kāryākāryam ajānataḥ 
utpathapratipannasya parityāgo vidhīyate 
iti smaraṇāt 
parityāgaś ca gurukāryān nivṛttiḥ 
etenaitad api pratyuktam yan niyamātikramapātityavacanaṃ niyamapūrvikāṃ vṛttim anujānāti tāv ubhau patitau syātām iti 
itarathā sarvaprakāraṃ gacchataḥ pātityam iti viśeṣapātityam anupapannam 
yatas tan na kevalasya puṃsaḥ śrūyate kiṃ tarhi striyā iti 
tasyāś ca putrārthinyā niyogo vihitaḥ 
tadapekṣaṃ hi vyatikrame patitavacanam tāv ubhau patitau syāyām iti 
asati vyatikrama ekaḥ patitaḥ pumān eva atikrame tu dvāv apīty evam api liṅgān nirgacchaty eva 
tasmād devarādividhilakṣaṇā pravṛttiḥ katham iti vaktavyam 
ucyate 
vyāsādidarśanenāpatyapiṇḍadāna iva kṣetrajotpattyarthaṃ sapiṇḍānāṃ guruniyogāpekṣā 
tadā nopagamane cyutir astīty anumantavyam 
na hi mahātmanāṃ rāgalakṣaṇapravṛttir abhyupagantuṃ nyāyyā 
yac coktaṃ niyamātikrame patitatvavacanaṃ liṅgam iti tad ayuktam 
yataḥ puṃsaḥ patitatve patitotpannasyādhikārābhāvād utpādanam anarthakam 
tasmād asti devarādividher ābhāso 'yam 
nodvāhikeṣu mantreṣu niyogaḥ kīrtyate kvacit 
na vivāhavidhāv uktaṃ vidhavāvedanaṃ punaḥ 
udvāhanaṃ karma tatra ye mantrāḥ prayujyante aryamaṇaṃ nu devaṃ kanyā agnim ayakṣata ityādayaḥ tathānye 'pi tatsaṃbandhāḥ mayā patyā jaradaṣṭiḥ iti mayā patyā prajāvatī iti  tatra sarvatra voḍhur varayituḥ svāpatyaṃ bhavatīty āhuḥ 
na tatra śrūyate mayā yatra niyujyase tato janaya iti 
mantragrahaṇenaitad darśayati 
mantrārthavādā api naivaṃvidhāḥ santi 
dūrata eva tad darśayati na vivāhavidhāv uktaṃ vidhavāvedanaṃ punaḥ 
āvedanaṃ gamanam abhipretam atra 
atha vivāha eveyaṃ vā saṃyujyate vivāhayiṣyati devaro bhrātṛjāyām tato 'yaṃ niyogo vivāhavihita eva 
na tv atra vivāhavidhir iti 
pūrvaśeṣo 'yam arthavādaḥ 
ayaṃ dvijair avidvadbhiḥ paśudharmo vigarhitaḥ 
manuṣyāṇām api prokto vene rājyaṃ praśāsati 
ayam apy arthavāda eva niyogapratiṣedhaśeṣaḥ 
ye 'vidvāṃsaḥ samyak śāstraṃ na jānate tatra vyavahāriṇo liṅgādyanyaparatvaṃ ca na jānate tair yaṃ paśudharmaḥ sa cātyantagarhito manuṣyāṇām api proktaḥ pravartitaḥ 
sa cedānīṃtano nānādiḥ vene rājñi praśāsati rāṣṭraṃ pālayati 
nanu ca liṅgāni naiva santīty uktam 
naivam udvāhakeṣu mantreṣu na santīty uktam 
anyatra tu dṛśyate 
ko vāṃ śayutrā vidhaveva devaraṃ maryaṃ na yoṣā kṛṇute sadhastha ā ityādi 
yathā vidhavā strī devarapatiṃ manuṣyaṃ kurute samānaśayana eva ko vā manasvinau kurute yena nāgacchataḥ ko viśeṣo vivāhamantreṣu sa kilāpatyotpattividhyanukramarūpa ity abhiprāyaḥ 
anyair vidvadbhir iti paṭhitam 
garhito manuṣyāṇāṃ proktaḥ 
paśūnām eṣa dharmo bhrātṛstrīgamanaṃ nāma 
sa ca pravṛtto venasya rājye 
sa mahīm akhilāṃ bhuñjan rājarṣipravaraḥ purā 
varṇānāṃ saṃkaraṃ cakre kāmopahatacetanaḥ 
bhuñjan pālayan 
kathaṃ punar varṇasaṃkaraṃ pravartayan rājarṣīṇāṃ pravaraḥ 
uktaṃ mahīm akhilāṃ bhunakti yaḥ mahārājatvāt 
kāmena rāgādilakṣaṇenopahatā nāśitā cetanā cittasthairyaṃ yasya saḥ 
tataḥ prabhṛti yo mohāt pramītapatikāṃ striyam 
niyojayaty apatyārthaṃ taṃ vigarhanti sādhavaḥ 
spaṣṭārtho 'rthavādaḥ 
yasyā mriyeta kanyāyā vācā satye kṛte patiḥ 
tām anena vidhānena nijo vindeta devaraḥ 
niyogarūpatvāt kanyāgato 'yaṃ dharma ucyate 
vācā satye kṛte vāgdāne nivṛtte ekena dattāpareṇa pratigṛhītā 
tām anena vakṣyamāṇena vidhānena nijaḥ sodaro devaro vindeta vivāhayet 
yathāvidhy adhigamyaināṃ śuklavastrāṃ śucivratām 
mitho bhajetāprasavāt sakṛt sakṛd ṛtāv ṛtau 
yathāvidhi yathāśāstram 
adhigamainām yathā vaivāhyo vidhis tathā vivāhya 
vācaniko 'yaṃ vivāhaḥ 
punarbhūś ca tathocyate 
na vā vyūḍhāpi satī bhāryā bhavati 
kevalaṃ parārtho 'syā vācaniko vivāhaḥ 
tathā ca darśayati na datvā kasyacit kanyāṃ punar anyasya dīyate iti 
nāsau devarāya dīyata ity arthaḥ 
adattā cāsvabhūtā katham iva bhāryā bhavet śuklavastrām 
niyamo gamane anyasminn api niyoge dharmo 'yam iṣyate 
na datvā kasyacit kanyāṃ punar dadyād vicakṣaṇaḥ 
datvā punaḥ prayacchan hi prāpnoti puruṣānṛtam 
teṣāṃ niṣṭhā tu vijñeyā vidvadbhiḥ saptame pade iti prāgvivāhān mṛte vare dattāyām api punar dānāśaṅkāyāṃ pratiṣedho 'yam 
viśiṣṭe tu punar vacanam tathāvidhā punarbhūr uktā 
nānyasmai datvā tasmin mṛte 'nyasmai dadyāt 
tathā kurvan prāpnoti puruṣānṛtam manuṣyaharaṇe yat pāpaṃ tat tasya bhavati 
vidhivat pratigṛhyāpi tyajet kanyāṃ vigarhitām 
vyādhitāṃ vipraduṣṭāṃ vā chadmanā copapāditām 
vidhiḥ śāstram tad arhatīti vidhivat 
yādṛśaḥ śāstreṇa vidhir uktaḥ adbhir eva dvijāgryāṇām iti 
sa ca kaiścid udakādhikāraḥ kanyāviṣaye smaryate 
tena pratigṛhyāpi tyajet kanyāṃ prāg vivāhāt 
vigarhitāṃ durlakṣaṇāṃ pūrvaṃ pratigṛhītāṃ akṣatayonim api tathā nirlajjāṃ bahupuruṣabhāṣiṇīm vyādhitāṃ kṣayavyādhigṛhītām vipraduṣṭāṃ rogiṇyādiśabditām anyagatabhāvāṃ ca tyajet 
anye kṣatayoniṃ vipraduṣṭāṃ vyācakṣate 
na te samyaṅ manyante 
yadi tāvat puruṣānupabhuktā strī kanyā avikṛtā tadā naiva duṣyati 
atha puruṣasaṃyuktā tadā kanyaiva na bhavati 
tatra tyajet kanyām iti sāmānādhikāraṇyānupapattiḥ 
uktaś ca tasyās tyāgaḥ 
chadmanā copapāditā nyūnādhikāṅgī yā hetuniyuktā 
akathiteṣu svalpeṣv api doṣeṣu kṛtavaraṇāpi tyājyaiva 
yas tu doṣavatīṃ kanyām anākhyāyopapādayet 
tasya tad vitathaṃ kuryāt kanyādātur durātmanaḥ 
kanyādoṣā uktāḥ 
tān anākhyāya anuktvā prayacchati dadāti tasya tad dānaṃ vitathaṃ niṣphalaṃ kuryāt pratyarpaṇena 
ukta evāyam arthaḥ pūrvaślokenātispaṣṭīkṛtaḥ 
vidhāya vṛttiṃ bhāryāyāḥ pravaset kāryavān naraḥ 
avṛttikarśitā hi strī praduṣyet sthitimaty api 
yadā pravaset tadā bhāryāyā vṛttiṃ vidhāya pravased iti vidhiṃ vidhāyety evam arthaṃ draṣṭavyam pravasan bhāryāyā vṛttiṃ vidadhīta iti 
tathā kuryād yathāsyā yāvat pravāsaṃ vṛttir bhavati 
śarīrasthitihetubhojanācchādanagṛhyopakaraṇādi 
tāṃ vidhāya pravaset svadeśād deśāntaraṃ gacchet 
kāryavān kāryaṃ puruṣārtho dṛṣṭo 'dṛṣṭaś ca 
adṛṣṭo dharmo dṛṣṭāv arthakāmau 
tathā vakṣyati proṣito dharmakāryārtham ityādinā 
antareṇaitāni nimittāni bhāryāṃ hitvā pravāso niṣidhyate 
avṛttikarśitā hi 
dṛṣṭadoṣapradarśanam arthavādaḥ 
avṛttyā daridreṇa karśitā pīḍitā praduṣyet puruṣāntarasaṃparkādinā 
sthitimaty api 
sthitiḥ kulācāras tatsaṃpannā kṣudhāvasare dīnā doṣam avāpnuyād anyaṃ bhartāram āśritya jīvatīti bhāvyata etat 
saṃbhāvanāyāṃ liṅ 
vidhāya proṣite vṛttiṃ jīven niyamam āsthitā 
proṣite tv avidhāyaiva jīvec chilpair agarhitaiḥ 
niyamo yathā saṃnihite bhartari parigṛhaprayāṇādiniṣedha evaṃ proṣite 'pi āsthitā āśritā gṛhītavatī 
akṛtvā tu vṛttiṃ proṣite śilpair jīved iti kartanajālikākaraṇādinā 
garhitāni vastūni vyajanādīni 
eṣa eva vidhavādīnāṃ nijaśramajanyo vṛttyupāyaḥ 
proṣito dharmkāryārthaṃ pratīkṣyo 'ṣṭau naraḥ samāḥ 
vidyārthaṃ ṣaḍ yaśo'rthaṃ vā kāmārthaṃ trīṃs tu vatsarān 
yad uktaṃ kāryavān pravaset iti tāni kāryāṇi darśayati 
tadviśeṣeṇa pratīkṣākālabhedaḥ 
paratas tv idaṃ tayā kartavyam iti noktam 
tatra kecid āhuḥ prakaraṇād agarhitair jīvet iti 
tad ayuktam 
prāg asmāt kālād agarhitair itīyaṃ kiṃ mriyatām 
na hy asyā atmatyāga iṣyate puṃsa iva pratiṣiddhatvāt 
tasmāt prāg apy asmāt pratīkṣaṇavidher agarhitaiḥ śilpair ajīvantī garhitair jīvet 
anye vyabhicāram icchanti 
tathā ca smṛtyantare
naṣṭe mṛte pravrajite klībe ca patite patau 
pañcasv āpatsu nārīṇāṃ patir anyo vidhīyate 
anye 'py āhuḥ 
nāsyā jātu brahmacaryam apanetuṃ śakyate 
strīdharmeṣu hi tad asyā vihitaṃ manunāpi na tu nāmāpi gṛhṇīyāt patyau prete parasya tu iti 
mṛte bhartari nāsti vyabhicāraḥ kim aṅga proṣite 
patiśabdo hi pālanakriyānimittakaḥ grāmapatiḥ senāyāḥ patir iti 
ataś cāsmād vacanād naiṣā bhartṛparatantrā syāt 
api tv ātmano jīvanārthaṃ sairandhrīkaraṇādikarmabhir anyam āśrayeta 
tac ca yadā ṣaṇmasabhṛtyā saṃvatsarabhṛtyā vā kasmiṃścid āśrite bhartā yady āgacchet tadānīṃ tāṃ ced vaśīkartuṃ śaknuyāt tyaja tvaṃ bhāryām iti yāvad bhavati kālo na pūrṇaḥ prāk patyur eva sā pañcame carvitam anyat 
anye 'py artham imam āhuḥ 
pūrve tu punarbhūvṛttam icchanti 
yā patyā vā parityaktā bhavati yasyāḥ kila patir iyantaṃ kālaṃ nihitavṛttiko nāgacchati sā tena tyaktaiva bhavati 
tataś ca yadi sā punarbhūdharmeṇānyenoḍhā bhavet tadā bhartābhyāgato na kiṃcid brūyāt 
punar bhavasyeyaṃ bhāryeti 
tad ayuktam 
na niṣkrayavisargābhyām iti tasya ślokasyārthavattvaṃ darśayiṣyāmaḥ 
dharmaś ca tatkāryaṃ ca dharmakāryaṃ 
so 'rthaḥ prayojanaṃ pravāsasyeti dharmakāryārtham 
kutaḥ 
na gṛhasthasya dharmārtho dīrghakālaḥ pravāsaḥ 
avaśyaṃ hy agnayas tena paricaraṇīyāḥ 
pāñcayajñikam anuṣṭheyam 
kuto gantavyam vasante vasante jyotiṣā yaṣṭavyam iti 
tīrthasnānādīny api smārthāni ca śrautāvirodhīny anuṣṭheyāni 
na ca saṃvidhāya proṣitasya vā bavantīti yenocyate saṃvidhāyāpi pravāsa āparvaṇaḥ svayaṃ parvaṇi juhuyād ṛtvijām ekatarakālam iti hy uktam 
anāhitāgnes tīrthayātrāyāṃ pāñcayajñikasya tulyatve 'pi smārtatve bhāryāsahitasyopapatteḥ na tattyāge tīrthagamanaṃ yuktam 
ucyate 
guruvacanena yaṃ guravo dharmārjane rājopasevāyāṃ vā svakāryāya preṣayanti sa dharmārthaṃ pravāsaḥ 
prāyaścittaṃ vā tapovanadeśabhramaṇena 
atha vārthārjanārtham eva dharmakāryārtham abhipretam daridro 'haṃ kutaścid dhanam arjayiṣye 
vidyārtham 
nanu snātasya ca bhāryādhigamaḥ 
kṛtavidyasya ca snānam 
tatra kutaḥ kṛtavivāhasya vidyārthitā 
darśitam etat 
īṣadavagatavedārtho vivāhe 'dhikriyate niścite snānādau 
naitad yuktam 
kṛtāyāṃ dharmajijñāsāyāṃ snānaṃ jijñāsā ca vicārapūrvakasaṃśayacchedena niścitārthā 
satyam 
nāyaṃ vidhir vidyārthitāyāḥ 
tathā ca sati dharmakāryārtham ity anenaivāvagatā syāt 
utpanne 'py adhikāropayoginy avagame 'bhyāsātiśayārthaṃ viśeṣārthaṃ cānyāsu vidyāsu 
kṣipraṃ śauryayaśaḥkhyāpanārthaṃ bahiḥ saviseṣavidvatvakhyāpanārtham 
deśāntarapravasane yaśohetuḥ pravāsaḥ 
kāmārthaṃ rūpājīvānugamo 'bhipretatarāṃ bhāryām udvoḍhum 
smṛtyantare prasūtābhedena ca kālabhedaḥ smaryate 
tathā ca viṣṇuḥ aṣṭau viprasūtāḥ ṣaṭ rājanyāḥ caturo vaiśyā dviguṇaṃ prasūteti 
na śūdrāyāḥ kālaniyamaḥ syāt 
saṃvatsaram ity eke iti 
saṃvatsaraṃ pratīkṣeta dviṣāṇāṃ yoṣitaṃ patiḥ 
ūrdhvaṃ saṃvatsarāt tv enāṃ dāyaṃ hṛtvā na saṃvaset 
dveṣyaḥ patir yasyās tāṃ dviṣāṇām 
etena tu na niṣkāsanaṃ kuryāt 
saṃpūrvasya vaser enām iti ca dvitīyānupapatteḥ vāsayed iti nirbhartsayet 
pātake 'pi tasyā niṣkāsanaṃ nāsti nirundhyād ekaveśmani iti vacanāt 
prāyaścitte 'py asmin nimitte vinayādhānārtho 'pahāra iṣyate 
na sarveṇa sarva ātyantika ācchedaḥ 
atikrāmet pramattaṃ yā mattaṃ rogārtam eva vā 
sā trīn māsān parityājyā vibhūṣaṇaparicchadā 
atikramas tadupacaryāvajñānaṃ pathyauṣadhādiṣv atatparatā na puruṣāntarasaṃcāraḥ 
māsatrayaṃ parityāgaś ca saṃbhogasyaiva pūrvasmād eva hetoḥ 
hārakaṭakādibhūṣaṇair viyuktā kartavyā 
paricchadaparigraheṇa bhāṇḍakuṇḍādinā dāsīdāsena vā 
unmattaṃ patitaṃ klībam abījaṃ pāparogiṇam 
na tyāgo 'sti dviṣantyāś ca na dāyāpavartanam 
klībābījaśabdau napuṃsakam āhatuḥ 
bhedas tu eko vātaretā apravṛttendriyo 'paraḥ 
tādṛśaṃ yā dveṣṭi tasyā nāsti nigrahaḥ pūrvoktaḥ 
apavartanam apahāraḥ proṣitapratiṣiddhānnādayaḥ smṛtyantaraniṣiddhāḥ 
madyapāsāsatyavṛttā ca pratikūlā ca yā bhavet 
vyādhitā vādhivettavyā hiṃsrārthaghnī ca sarvadā 
madyapāsau madyapānaratā 
paktisaṃskāragṛhakāryānuṣṭhānāsamarthā tatparijāgarayā sā parivedanāyām arhati 
yā tu gurubhiḥ pratiṣiddhamadyapānā tasyā daṇḍaṃ vakṣyati pratiṣedhe pibet iti 
svayaṃ niyamasya tv anyaniyamavyatikramavat prāyaścittena pratyāpattir yuktā punar adhivedanaṃ ca 
tathā ca dharmānuṣṭhānaprajotpattigṛhakāryopaghātanimittāny adhivedananimittāni paṭhyante pratikūlā vyādhitārthaghnī iti 
brāhmaṇyās tu śāstreṇa pratiṣiddhamadyāyās tatpānaprāyaścittam eva bhūyo 'pravṛttau pātityaṃ tu bhrūṇahani hīnasevāyāṃ strī patati iti parisaṃkhyānān na madyapāne pātityam iti 
tad ekādaśe vakṣyāmaḥ 
uktaṃ ca pañcame 
asatyavṛttā asādhvācārā bhṛtyeṣv asatparuṣavāk balikarmaṇāṃ prāg eva bhuṅkte daivapitryayor brāhmaṇabhojanādau na śraddhāvatī 
arthaghnī ativyayaśīlā bhāṇḍopaskaraṇaṃ na parirakṣati analpamūlyena krīṇāti 
hiṃsrā nākulaśaṅkayā bhṛtyādyatitāḍaṇaśīlā 
anvāhikasya vyayasyāpahantrī 
adhivedanaṃ tasyā upary anyāvivāhaḥ 
anyasām apy adhivedanam āha 
vandhyāṣṭame 'dhivedyābde daśame tu mṛtaprajā 
ekādase strījananī sadyas tv apriyavādinī 
tatra vandhyāṣṭame 'bde 'dhivedyā daśame tu mṛtaprajā 
nādhivedane 'patyotpattyabhāvād dhi vandhyāyā anuṣṭhānaparipātanaṃ syāt apatyotpattividher ādhānavidheś ca 
nāputre hy ādhānaṃ śrūyate 
evaṃ mṛtaprajāyāḥ strījananyāḥ 
apriyavādinyās tu doṣābhāvena nādhivedanaṃ na satyāṃ kṣamāyām ayaṃ niyamaḥ 
yā rogiṇī syāt tu hitā saṃpannā caiva śīlataḥ 
sānujñāpyādhivettavyā nāvamānyā ca karhicit 
bhartre hitā paricaryāparā 
anujñāpanāvamānayor iha vidhānayam pūrvāsām etadbhāvāt 
rogiṇīgrahaṇaṃ vandhyāstrijananyāv api lakṣayati 
prakṛtatvāviśeṣād avamānanimittābhāvāc ca karhicit kadācid avamānanaṃ śiṣṭyarthaṃ paribhāṣaṇādi 
adhivinnā tu yā nārī nirgacched ruṣitā gṛhāt 
sā sadyaḥ saṃniroddhavyā tyājyā vā kulasaṃnidhau 
krodhenādhivedanahetunā nirgatāyās tyāgasaṃnirodhau vikalpato vidhīyete 
na tu yathopapannahetunā bhojanācchādanādinā tatra prītyā krodhāvamārjanaṃ śvaśrūbhiḥ śvaśurādibhir vā paribhāṣaṇam 
saṃnirodho rakṣipuruṣādhiṣṭhānam 
tyāgo vyākhyātaḥ asaṃbhogaḥ sahaśayyāvarjanam 
kulaṃ jñātayaḥ tatpitṛpakṣāḥ svapakṣāś ca 
pratiṣedhe pibed yā tu madyam abhyudayeṣv api 
prekṣāsamājaṃ gacched vā sā daṇḍyā kṛṣṇalāni ṣaṭ 
pratiṣedhe gurusaṃbandhibhiḥ 
ayaṃ daṇḍaḥ kṣatriyādistrīṇām 
na śāstrīyo brāhmaṇīnām 
na hi tatra daṇḍamātreṇa mokṣaḥ 
kiṃ tarhi mahatā 
na ca tatrābhyudayeṣu pānāśaṅkā 
apratiṣiddhamadyānāṃ tu niyamenotsavasamāgatānām ādaravatī pravṛttir dṛśyate 
yāṃ samyaṅ niṣedhaty abhyudayeṣv apīti 
daṇḍaś cāyaṃ bhartrā dīyate 
saty api rājavṛttitve strīṇāṃ bhartā prabhuḥ iti vijñāyate 
anyeṣām api parigrahavatāṃ bhṛtyādiviṣaye kiyati daṇḍe svātantryam 
abhyudayaḥ putrajanmavivāhādaya utsavāḥ 
prekṣā naṭādidarśanam 
samājo nitāntam api janasamūhaḥ 
tatra kutūhalinyā ayaṃ daṇḍaḥ 
yadi svāś cāparāś caiva vinderan yoṣito dvijāḥ 
tāsāṃ varṇakrameṇa syāj jyaiṣṭhyaṃ pūjā ca veśma ca 
kāmataḥ pravṛttā yadi samānajātīyā asamānajātīyāś ca vinderan vivāhayeyus tāsāṃ varṇakrameṇa jātyanurūpaṃ jyaiṣṭhyam na vayasto na ca vivāhakramataḥ 
phalādidānanimitte pūjā prathamaṃ brāhmaṇyās tataḥ kṣatriyāvaiśyayor ity eṣa varṇakramaḥ 
veśma pradhānaṃ gṛhaṃ tad brāhmaṇyāḥ 
savarṇānāṃ vivāhakramo niścāyakaḥ smṛtaḥ 
bhartuḥ śarīraśruśrūṣāṃ dharmakāryaṃ ca naityakam 
svā svaiva kuryāt sarveṣāṃ nāsvajātiḥ kathaṃcana 
śarīraśuśrūṣā bhartur upayogipākādilakṣaṇā dānabhojanapratijāgaraṇaṃ svā svaiva kuryāt 
pṛṣṭhapādasaṃvāhananirṇejanādau tv aniyamaḥ 
yugapatsaṃnidhau tu śarīrāvayavakramo varṇakrameṇa 
naityakaṃ dharmakāryam sāyaṃ tv annasya ityādi agniśaraṇopalepanācamanodakatarpaṇadānādi 
asyā nindārthavādaḥ 
yas tu tat kārayen mohāt sajātyā sthitayānyayā 
yathā brāhmaṇacāṇḍālaḥ pūrvadṛṣṭas tathaiva saḥ 
yas tv etat karma anyayā asamānajātīyayā kārayet sajātīyāyāṃ sthitāyāṃ brāhmaṇa eva sa caṇḍālaḥ pūrvasmād dṛṣṭaḥ 
utkṛṣṭāyābhirūpāya varāya sadṛśāya ca 
aprāptām api tāṃ tasmai kanyāṃ dadyād yathāvidhi 
utkṛṭṣāyābhirūpāyeti viśeṣaṇaviśeṣyabhāvaḥ 
utkṛṣṭāyābhirūpatarāya ity arthaḥ 
atha votkṛṣṭāya jātyādibhir abhirūpāyeti pṛthag viśeṣaṇam 
rūpam ākṛtim ābhimukhyena prāpto 'bhirūpaḥ 
svabhāvavacano vā susvabhāvo vidvān apy abhirūpa ucyate 
sadṛśāya jātyādibhiḥ 
varo voḍhā jāmātā 
aprāptām apy ayogyām api kāmāvaśatvena bālām aprāptaṃ kaumāraṃ vayaḥ smṛtyantare nagnikā ity ucyate 
kāmaḥ spṛhā yasyā notpannā sā cāṣṭavarṣā ṣaḍvarṣā vā na tv atyantabālaiva 
tathā hi liṅgam aṣṭavarṣām iti 
idam eva liṅgaṃ dharmaprayuktāyām api vivāhasyeti 
anyathā rāgasyaiva prayojakatve kuto 'prāptāyā vivāha ity āhuḥ 
tad ayuktam 
dhanārthino 'pi bālāṃ vivāhayanti 
na śastrīyaiva sarvā prayuktis tṛtīye nirūpitā 
kāmam ā maraṇāt tiṣṭhed gṛhe kanyartumaty api 
na caivaināṃ prayacchet tu guṇahīnāya karhicit 
prāg ṛtoḥ kanyāyā dānam 
ṛtudarśane 'pi na dadyād yāvad guṇavān varo na prāptaḥ 
guṇo vidyāśauryātiśayaḥ śobhanākṛtir vayomahatvopetatā lokaśāstraniṣiddhaparivarjanaṃ kanyāyām anurāga ityādiḥ 
trīṇi varṣāṇy udīkṣeta kumāry ṛtumatī satī 
ūrdhvaṃ tu kālad etasmād vindeta sadṛśaṃ patim 
reto ṛtukālam tadvaty api trīṇi varṣāṇi tadgṛhe āsīta 
ataḥ paramam utkṛṣṭābhāve sadṛśaṃ samānajātīyaṃ svayaṃ vṛṇuyāt 
adīyamānā bhartāram adhigacched yadi svayam 
nainaḥ kiṃcid avāpnoti na ca yaṃ sādhigacchati 
varṣatrayād ūrdhvam adīyamānā yaṃ bhartāraṃ vṛṇute tasya doṣo na 
kanyāyāḥ pūrveṇaiva doṣābhāva ukte vriyamāṇasya doṣārtham idam 
ṛtudarsanaṃ ca dvādasavarṣāṇām iti smaryate 
alaṃkāraṃ nādadīta pitryaṃ kanyā svayaṃvarā 
mātṛkaṃ bhrātṛdattaṃ vā stenā syād yadi tam haret 
bhrātrādibhir yad ādau dattaṃ svayaṃvaraṇābhiprāyaṃ tasyā ajānadbhis tad alaṃkaraṇaṃ teṣām eva pratyarpayet 
yadi tu tathāvidhāyā eva dadāti tadā na tyāgaḥ 
tenāsmai na vayam enāṃ dāsyāma ity evamabhiprāyaṃ yadbhūṣaṇaṃ na tasminn anyathātvam āpanne yuktam 
stenaḥ syād iti puṃliṅgena pāṭḥāntaram 
varasya cauratvam āhuḥ 
tasmāt tenālaṅkaras tyājayitavyaḥ 
pitre na dadyāc chulkaṃ tu kanyām ṛtumatīṃ haran 
sa ca svāmyād atikrāmed ṛtūnāṃ pratirodhanāt 
śulkadeyāyā ṛtumatyāḥ śulkanirodho 'yam 
sa ca svāmyād atikrāmet 
bālye pitur vaśe tiṣṭhet ity uktam 
vayontaraprāptau cādadataḥ pituḥ svāmyaṃ nāsti 
śulkādeyāyā api hetoḥ samānatvāt pituḥ svāmyanivṛttiḥ 
apakramaṇaṃ nivṛttiḥ 
pratirodhanaṃ pratirodho 'patyotpattikārye 
kecid āhuḥ amānavo'yaṃ ślokaḥ 
triṃśadvarṣo vahet kanyāṃ hṛdyāṃ dvādaśavārṣikīṃ 
tryaṣṭavarṣo 'ṣṭavarṣāṃ vā dharme sīdati satvaraḥ 
iyatā kālena yavīyasī kanyā voḍhavyā na punar etāvadvayasa eva vivāha ity upadeśārthaḥ 
athāpi na yathāśrutavarṣasaṃkhyaiva 
kiṃ tarhi bahunā kālena yavīyasī voḍhavyā 
na hy etad vivāhaprakaraṇe śrutam 
yena saṃskāryaviśeṣaṇatvena tadaṅgaṃ kālo daśādivarṣāṃ pañcaviṃśatyādivarṣaṃ ca nivartayet 
nanu ca vākyāntarasthasyāpy aṅgavidhir bhavaty eva 
satyam iha prakaraṇotkarṣeṇa pāṭhād ācāryasyābhiprāyāntaram anumīyate 
tathā śiṣṭasamācāraḥ 
sutasya ca punar dārakriyāyāṃ naiṣa kālaḥ saṃbhavatīti punardārakriyāṃ kuryāt iti nopapdyate 
devadattāṃ patir bhāryāṃ vindate necchayātmanaḥ 
tāṃ sādhvīṃ bibhṛyān nityaṃ devānāṃ priyam ācaran 
sādhvī bhāryā prātikūlyāpriyavādādidoṣayuktāpi bhartrā na tyājyeti ślokārthaḥ 
avaśiṣṭā praśaṃsā 
yāṃ tu nirundhyād ekaveśmani ity asādhvyā api vihitaṃ tat sakṛdvyabhicare 
abhyāse tu tyāga eva 
nānyathā tāṃ sādhvīṃ bibhṛyād ity anena kiṃcit kṛtaṃ syāt 
yad api
hṛtādhikārāṃ malināṃ piṇḍamātropajīvinīm 
paribhūtām adhaḥśayyāṃ vāsayed vyabhicāriṇīm 
tac ca satyāṃ śaktau patyur icchā sā 
anicchāyāṃ tu tyāga eva 
yac cedaṃ patitāsv api vastrānnapānaṃ deyaṃ ca ityādi vakṣyati tadbrahmahatyādiṣu prāyaścitteṣu bhaikṣyabhojanārambhe nivāsaprāptau pratiṣedhavacanam iti vakṣyāmaḥ 
sarvathā tu punar vyabhicāriṇyā bharaṇaṃ nāsti 
na cātra tyāgaḥ śruto yena saṃbhogaviṣayatayā kalpyeta 
somo 'dadat ityādimantrārthavadebhyo devatānāṃ datṛtvaṃ pratīyate 
atha vā vivāhe devatāyā bhāryā bhavaty ata ucyate devadattām iti 
vindeta nātmana icchayā 
yathānyad gohiraṇyādyāpaṇabhūmau labhyate tathā neyaṃ bhāryā 
ata ucyate necchayātmana iti 
devānāṃ priyam devebhyo hitam  tyaktāyāṃ bhāryāyāṃ vaiśvadevādikriyānimitte nāsti devahitam 
atas tāṃ dviṣatīm api bibhṛyāt 
pātitye tām adhikāraprāptāṃ patir adhivindeta 
prajanārthaṃ striyaḥ sṛṣṭāḥ saṃtānārthaṃ ca mānavāḥ 
tasmāt sādhāraṇo dharmaḥ śrutau patnyā sahoditaḥ 
prajanaṃ garbhagrahaṇam 
saṃtāno garbhādhānam 
tasmād dhetor apatyotpatter ubhayādhīnatvād vede strīpuṃsayoḥ sādhāraṇo dharmaḥ patnyā saha puṃsa uktaḥ 
ataḥ kevasyādhikarābhāvat striyo dveṣyā api na tyājyāḥ 
kanyāyāṃ dattaśulkāyāṃ mriyeta yadi śulkadaḥ 
devarāya pradātavyā yadi kanyānumanyate 
yasyāḥ pitrādibhir gṛhītaṃ śulka na ca dattā kevalavacanena deyatvena vyavasthitā atrāntare sa cen mriyeta tadā  anyaddravyavad devareṣu prāptā sarveṣu vā yudhiṣṭhirādivat tadabhāve sapiṇḍeṣu  ato viśeṣārtham idam ucyate devarāya pradātavyeti na sarvebhyo bhartṛbhrātṛbhyo nāpi sapiṇḍebhyaḥ kiṃ tarhy ekasmai devarāyaiva 
tatrāpi kanyāyā anumatau satyāṃ 
athāsatyāṃ kanyāyāḥ śulkasya ca kā pratipattiḥ 
yadi kanyāyai rocate brahmacaryaṃ tadā śulkaṃ kanyāpitṛpakṣāṇām eva 
atha patyantaram arthayate tadā prāggṛhītaṃ śulkaṃ tyaktvānyasmād ādāya dīyate 
nādadīta na śūdro 'pi śulkaṃ duhitaraṃ dadan 
śulkaṃ hi gṛhṇan kurute channaṃ duhitṛvikrayam 
icchātaḥ śulkagrahaṇe pūrveṇa vidhir uktaḥ 
kasyacit tata evāśaṅkā syāt  adoṣaṃ śulkagrahaṇaṃ śāstre gṛhītaśulkāyā viśeṣa ukto yataḥ  ata imām āśaṅkām apanetum āha nādadīta na śūdro 'pi śulkam iti 
icchātaḥ pravṛttau śāstrīyo niyamo na tu śāstreṇa padārthasyaiva kartavyatoktā 
yathā madyapītasya prāyaścittavidhānena na madyapānaṃ śāstreṇānujñātaṃ bhavati 
śulkasaṃjñena yad evoktam gṛhṇan hi śulkaṃ lobhena iti 
yena tu viśeṣeṇa punaḥ pāṭho 'sau pradarśita eva 
etat tu na pare cakrur nāpare jātu sādhavaḥ 
yad anyasya pratijñāya punar anyasya dīyate 
yad uktaṃ gṛhīte śulke kanyecchāyāṃ satyāṃ mṛte tu śulkade 'syā anyatra dānam iti tan niṣedhati 
yad anyasya śulkadasya pratijñāya punar anyasmai dīyate punaḥ śulkaṃ gṛhītveti varaṃ svayaṃvaraṃ tu kārayet kanyā 
eṣa evārthaḥ 
nānuśuśruma jātv etat pūrveṣv api hi janmasu 
śulkasaṃjñena mūlyena channaṃ duhitṛvikrayam 
na kutaścid asmābhiḥ śrutaṃ pūrveṣu janmasu kalpāntareṣv ity arthaḥ 
anyonyasyāvyabhīcāro bhaved āmaraṇāntikaḥ 
eṣa dharmaḥ samāsena jñeyaḥ strīpuṃsayoḥ paraḥ 
aviśeṣeṇa vacanavittyā sarvakriyāsv avyabhicāraḥ 
tathā cāpastambaḥ dharme cārthe ca kāme ca nābhicaritavyā iti 
etāvac ca śreyo dharmo 'rthaḥ kāmaḥ 
tathā coktam trivarga iti tu sthitiḥ iti 
yac cāhuḥ aparityāgo 'trāvyabhicāraḥ itarathā strīvat puruṣasyānekābhāryāpariṇayanaṃ na syāt 
tad ayuktam 
asti puruṣe vacanam kāmatas tu pravṛttānām tathā vandhyāṣṭame 'dhivettavyā iti 
na tu striyāḥ 
tathā ca liṅgāntaraṃ syāt ekasya bahvyo jāyā bhavanti naikasyai bahavaḥ saha patayaḥ iti 
āmaraṇānte bhava āmaraṇāntikaḥ 
anyataramaraṇe 'pi tasyānto 'stīty arthaḥ 
eṣa saṃkṣepeṇa strīpuṃsayoḥ prakṛṣṭo dharmo veditavyaḥ 
tathā nityaṃ yateyātāṃ strīpuṃsau tu kṛtakriyau 
yathā nāticaretāṃ tau viyuktāv itaretaram 
yateyātāṃ prayatnavantau tathā syātāṃ yathetaretaraṃ parasparaṃ nāticaretām 
aticāro 'tikramaḥ dharmārthakāmeṣv asahabhāvaḥ 
kṛtakriyau kṛtavivāhādisaṃskārau aviyuktau tataḥ param 
upasaṃhāraśloko 'yaṃ nānuktārthopadeśakaḥ 
pūrvottaraprakaraṇayoḥ saṃbandhaśloko 'yam 
eṣa strīpuṃsayor ukto dharmo vo ratisaṃhitaḥ 
āpady apatyaprāptiś ca dāyadharmaṃ nibodhata 
ukteṣu strīpuṃsayoś cāpatyotpattau ca dāyadharmasya vibhāgasyāvasaraḥ 
ūrdhvaṃ pituś ca mātuś ca sametya bhrātaraḥ samam 
bhajeran paitṛkaṃ riktham anīśās te hi jīvatoḥ 
bhajerann iti prāptakālatāyām liṅ 
tathā pañcame prapañcitam 
atha vā yasmin samaye saṃkrāmitam iti 
jyeṣṭha eva tu gṛhṇīyāt pitryaṃ dhanam aśeṣataḥ 
śeṣās tam upajīveyur yathaiva pitaraṃ tathā 
jyeṣṭhena jātamātreṇa putrī bhavati mānavaḥ 
pitṝṇām anṛṇaś caiva sa tasmāt sarvam arhati 
yasminn ṛṇaṃ saṃnayati yena cānantyam aśnute 
sa eva dharmajaḥ putraḥ kāmajān itarān viduḥ 
itarān ity arthavādo 'yam 
yathāśrutatātparyagrahaṇād dhi kanīyasām abhāgārhataiva syāt 
tataś ca vakṣyamāṇavirodhaḥ 
piteva pālayet putrān jyeṣṭho bhrātṝn yavīyasaḥ 
putravac cāpi varteran jyeṣṭhe bhrātari dharmataḥ 
putravat pālanīyā na tu bālā iti dhanādinā garhaṇīyāḥ 
tair apy ayaṃ piteti bhāvanīyam 
tad āha putravac cāpi varterann iti 
aparā praśaṃsā 
jyeṣṭhaḥ kulaṃ vardhayati vināśayati vā punaḥ 
jyeṣṭhaḥ pūjyatamo loke jyeṣṭhaḥ sadbhir agarhitaḥ 
ya eva guṇajyeṣṭhaḥ sa vardhayati kulam 
ayam eva nirguṇas tatkulaṃ vināśyati 
śīlavati jyeṣṭhe kanīyāṃso 'pi tathā vartante 
te 'pi guṇahīnena vivadante 
yo jyeṣṭho jyeṣṭhavṛttiḥ syān māteva sa piteva saḥ 
ajyeṣṭhavṛttir yas tu syāt sa saṃpūjyas tu bandhuvat 
jyeṣṭhasya vṛttiḥ putre iva snehaḥ pālanam śarīradhaneṣu tadīyeṣu svavad anupekṣā akāryebhyo nivartanam 
yas tv anyathā vartate tatre bandhuvat pratyutthānābhivādanaiḥ mātulapitṛvyavat saṃpūjā kartavyā 
anyathākaraṇe vidheyatānivṛttiḥ 
evaṃ saha vaseyur vā pṛthag vā dharmakāmyayā 
pṛthag vivardhate dharmas tasmād dharmyā pṛthakkriyā 
svecchāniyojyatvābhāvān nirapekṣyasvadravyasādhyeṣu jyotiṣṭomādiṣv asaṃbhavāt tatsiddhyartho 'yaṃ nyāyaprāpto vibhāga ucyate pṛthag vā dharmakāmyayeti 
na punar avibhāgād adharmaḥ vibhāga evāgnihotrādivad dharmaḥ 
nanu ca dharmānuṣṭhānapratibandhahetutvād adharmataivāvibhāgasya 
naiṣa doṣaḥ 
adhikṛtasyānanuṣṭhāne pratyavāyaḥ 
na cāvibhaktadhanasyādhikāro 'gnimatvābhāvāt vibhāgakāla evāgniparigrahasya vihitatvāt 
yas tu jīvaty eva pitari kṛtavivāhas tadaiva ca parigṛhītāgnis tasyādhikṛtatvān naivāvibhāgaḥ 
so 'pi yadi vicyutaḥ parigrahād anyato vā vihitānuṣṭhānaparyāptadhanas tadā naiva saha vasan pratyaveyāt 
na hi vibhāgāvibhāgayor dharmādharmatvaṃ svarūpeṇāstīty uktam 
nanu ca bhrātṝṇām avibhaktānām eko dharmaḥ pravartate iti vacanāt dampatyor iva sahānuṣṭhāne prāgvibhāgād asty eva dharmavyaktiḥ 
sādhāraṇyād dravyasya sarvaiḥ saṃbhūya kartavyam iti 
naitad agnihotrādau 
āhavanīyādiṣu hy agnihotrādayaḥ 
saṃskāranimittāś cāhavanīyādaya ātmanepadadarśanād anyatarasya saṃbandhitāṃ na pratipadyante 
parakīye vāgnau juhvataḥ pratiṣedhadarśanam asti nānyasyāgniṣu yajata iti 
na smārte hy api gṛhye 'gnau vidhānam 
gṛhaśabdasya viśiṣṭopādānād agnivacanatvād eṣa eva nyāyaḥ 
atithyādibhojanadāne mahāyajñamadhye pāṭhāt 
vaivāhike 'gnau kurvīta gṛhyaṃ karma yathāvidhi 
pañcayajñavidhānaṃ ca 
iti gṛhyata evādhikāraḥ 
tenaitad vacanam eko dharmaḥ iti śrāddhapūrtānnādimātraṃ vijñeyam 
jyeṣṭhasya viṃśa uddhāraḥ sarvadravyāc ca yad varam 
tato 'rdhaṃ madhyamasya syāt turīyaṃ tu yavīyasaḥ 
iyam uddhāraniyogasmṛtir atikrāntakālaviṣayā 
na tv adyatve 'nuṣṭheyā niyatakālatvāt smṛtīnām iti kecit 
anuṣṭheyatvavyapadeśo dīrghasatravaj jñānād abhyudayo yathā syād iti 
na hi dīrghasatram adyatve kecid āharamāṇā dṛśyante 
adhīyate tu tadupadeśaṃ brāhmaṇāḥ 
tathā ca anye kṛtayuge dharmāḥ ity uktam 
tena deśaniyamavat kālaniyamo 'pi dharmāṇāṃ draṣṭavyaḥ 
na hy upadiṣṭo dharmaḥ sarvatra deśe 'nuṣṭhīyate 
tathā hi deśadharmā niyatadeśavyavasthitā ucyante 
anyathā sarvānuṣṭhāne na deśavyapadeśyatā dharmāṇām 
tathā ca paṭhati ayaṃ dvijair hi vidvadbhiḥ ityādi 
tasmād uddhāraniyogagovadhasmṛtaya upadiṣṭā nānuṣṭheyāḥ 
tad etad apeśalam 
na hy evaṃvidhaḥ kālaniyamaḥ kvacid api śrūyate sāyaṃprātaḥparvādiniyamād anyatra 
yac ca anye kṛtayuge dharmāḥ iti tat prathama eva vyākhyātam 
na hīdaṃ yugabhedena dharmavyavasthāhetuḥ 
deśaniyamo 'pi prācīnapravaṇādivyatirekeṇa madhyadeśapūrvadeśakṛto naivāstīty uktam jātijānapadān dharmān sadbhir ācaritam ity atra 
dīrghasatreṣv adyatve 'py anuṣṭhānasaṃbhavaḥ 
saṃvatsaraśabdas tv ahaḥsu prathama eva darśitaḥ 
yat tu nādyatve kecid anutiṣṭhanto dṛśyanta iti upadiṣṭārthasya nityavad āmnātasyāpi bahubhiḥ prakārair anuṣṭhānasādhanāśaktyā phalānicchayā vā nāstikatayā vā 
yat tu vene rājyaṃ praśāsati tadāprabhṛtikaṃ mahāpaurvakālikam anuṣṭhānaṃ darśayatīty arthavādo 'sau na kālopadeśaḥ 
jyeṣṭhasya viṃśaḥ 
jyeṣṭhasya sarvadravyād viṃśatitamo bhāga uddhṛtya dātavya eva 
madhyamasya tadardhaṃ catvāriṃśattamo bhāgaḥ 
evaṃ kaniṣṭhasya turīyo jyeṣṭhāpekṣayāśītitamo bhāgaḥ 
evam uddhṛte pariśiṣṭaṃ tridhā kartavyam 
tatra sarvebhyo dravyebhyo yad varaṃ śreṣṭhaṃ taj jyeṣṭhasyaiva 
atha vā dravyeṣv api paraṃ varam iti pāṭhaḥ 
uttamādhamamadhyāni yāni dravyādīni santi tatas tasmād yad ekaṃ śreṣṭhaṃ tat tasyaiva tad uktaṃ bhavati 
yatra gāvo 'śvā vā santi ekaḥ śreṣṭho jyeṣṭhasya dātavyo na dravyāntareṇa mūlyena vā svīkartavyaḥ 
trayāṇāṃ sarveṣāṃ guṇinām ayam uddhāravidhiḥ guṇavatām uddhāradarśanāt 
jyeṣṭhaś caiva kaniṣṭhaś ca saṃharetāṃ yathoditam 
ye 'nye jyeṣṭhakaniṣṭḥābhyāṃ teṣāṃ syān madhyamaṃ dhanam 
tribhyo 'dhikaputrasya jyeṣṭhakaniṣṭhayor guṇavator yathoktam uddhṛtya bahūnām api madhyamānāṃ guṇavato madhamasya yaś catvāriṃśattamo bhāga ukto 'nantaraśloke bahubhir api madhyamaiḥ saṃvibhajanīyaḥ 
samaguṇānāṃ tu madhyamānāṃ sarveṣām ekaikasya pūrvavacanāc catvāriṃśattamo bhāga ukta uddhāryaḥ 
teṣāṃ syān madhyamaṃ dhanam iti ubhayathā vacanaṃ vyajyate 
madhaymadhanaṃ yad anantaraśloke nirdiṣṭaṃ tat sarveṣāṃ samavāyena datavyam 
yadi vā pratyekam eva jyeṣṭhakaniṣṭhatām apekṣya 
tatra prathamapakṣo nirguṇeṣu yuktaḥ 
te na bahudhanārhāḥ 
dvitīyo guṇavatsv eva 
sarveṣāṃ dhanajātānām ādadītāgryam agrajaḥ 
yac ca sātiśayaṃ kiṃcid daśataś cāpnuyād varam 
ādyenārdhaślokena sarvadravyāc ca yad varam ityuktam anuvadati 
jātaśabdo jātiparyāyaḥ prakāravacano vā 
agrajo jyeṣṭhaḥ 
agryaṃ śraṣṭham 
yac ca sātiśayam ekam api vastram alaṃkāraṃ vā 
daśato daśāvayavād vā varam ekam ādadīta 
yadi daśa gāvo 'śvā vā santi tadā ekaṃ śreṣṭham ādadīta 
arvāg daśāvayavād vā na labhate 
varge daśaśabdaḥ 
anye tu svārthe tasiṃ cācakṣyate 
daśaiva daśato varān iti bahuvacanaṃ paṭhanti 
daśa varān ādadīta 
anyas tadviśiṣṭān smaratidaśataḥ paśūnām ekaśaphadvipadānām iti 
uddhāro na daśasv asti saṃpannānāṃ svakarmasu 
yat kiṃcid eva deyaṃ tu jyāyase mānavardhanam 
daśasu paśuṣu yaḥ pūrvatroddhāra uktaḥ sa nāsti 
ye bhrātaraḥ svakarmasu śrutādhyayanādiṣu saṃpannā viśeṣavantaḥ 
daśasv iti copalakṣaṇaṃ vyākhyānayanti 
daśasu yatra śloka uddhāra uktaḥ sa sarva eva nāsti karmasaṃbandhāt 
kiṃ tu tair api yat kiṃcid evādhikam upāyavidhiṃ mānavardhanaṃ pūjākaraṃ jyatṣṭhāya deyam 
evaṃ samuddhṛtoddhāre samān aṃśān prakalpayet 
uddhāre 'nuddhṛte tv eṣām iyaṃ syād aṃśakalpanā 
samuddhṛte pṛthakkṛta uddhāre 'dhike bhāge 'vaśiṣṭe dhane samān aṃśān prakalpayet 
anuddhṛte vakṣyamāṇā bhāgakalpanā 
ekādhikaṃ harej jyeṣṭhaḥ putro 'dhyardhaṃ tato 'nujaḥ 
aṃśam aṃśaṃ yavīyāṃsa iti dharmo vyavasthitaḥ 
ekenāṃśenādhikaṃ svāṃśaṃ haret svīkuryāt dvāv aṃśau pratipadyetety arthaḥ 
tato 'nujas tadanantaram adhyardham ardhadvitīyam 
yavīyāṃsas tasmād arvāg jātāḥ sarve samam aṃśaṃ nādhikaṃ kiṃcin nālpam ity arthaḥ 
svābhyaḥ svābhyas tu kanyābhyaḥ pradadyur bhrātaraḥ pṛthak 
svāt svād aṃśāc caturbhāgaṃ patitāḥ syur aditsavaḥ 
kanyāśabdaḥ prāyo 'nūḍhāsu prayujyate 
kānīnaputraḥ smṛtyantare ca aprattānām iti paṭhyate 
ato 'nūḍhāyām ayaṃ bhāga ucyate 
svābhyaḥ svajātyapekṣayā svābhyo bhrātaraḥ kanyābhyaś caturbhāgam aṃśaṃ dadyuḥ svād aṃśāt 
yatra bahvyaḥ kanyāḥ santi tatra samānajātīyabhrātrapekṣayā caturthāṃśakalpanā kartavyā 
tathā cāyam arthaḥ 
trīn aṃśān putra ādadīta caturthaṃ kanyeti 
yad api kaiścid uktam mahān upakāraḥ pitṛkaraṇaṃ kanyānām adattānām yena jīvati pitari tadicchayā mūlyenāpi dhanena saṃskriyante mṛte tv aṃśaharā iti 
tatputre 'pi tulyam vācanike cārthe keyaṃ nodanā 
athābhiprāyaḥ samācāra udvāhamātraprayojanaṃ dānam iti ācāro durbalaḥ smṛter iti 
na caikāntikaḥ 
anaikāntikatve ca smṛtito 'yaṃ niyamo yuktaḥ 
yad apīdaṃ kenacid uktam udvāhamātraprayojanaṃ deyam na ca cāturtho bhāgo yathāśrutam iti 
sa idaṃ vācyaḥ 
nodvāhe parimitadhanadānam asti 
tasya dvādaśaśataṃ dakṣiṇetivat kevalam ācchādyālaṃkṛtāṃ vivāhayet 
saudāyikaṃ vāsyā dadyāt iti śrūyate 
alaṃkāras tu suvarṇamaṇimuktāpravālādir anekadhā bhinna iti 
tatra na jñāyate kiyad dātavyaṃ dhanaṃ kīdṛśo vālaṃkāra ity ataś ca parmāṇārtham evedaṃ yuktaṃ svād aṃśāc caturbhāgam iti 
na cāsminn arthe śāstravirodho yuktivirodho vā 
smṛtyantarāṇy evam eva pakṣam upodbalayanti 
asaṃskṛtās tu saṃskāryā bhrātṛbhiḥ pūrvasaṃskṛtaiḥ 
bhaginyaś ca nijād aṃśād datvāṃśaṃ tu turīyakam  iti 
tathā
ā saṃskārād dhared bhāgaṃ parato bibhṛyāt patiḥ  iti 
asyāyam arthaḥ 
yatra svalpaṃ dhanam asti bhrātur bhaginyāś ca na caturbhāge kanyāyā bharaṇaṃ bhavati tatra samabhāgaṃ kanyā hared ā saṃskārāt 
paratas tu smṛtyantarāc caturbhāgaṃ gṛhṇīyāt svalpam api 
kathaṃ tarhi bharaṇamātraṃ kuryāt ata utktam parato bibhṛyāt patiḥ iti 
bhrātṛgrahaṇam sodaryārthaṃ vyācakṣate 
ko 'bhiprāyaḥ 
bhrātṛśabdo nirupapadaḥ sodarya eva mukhyayā vṛttyā vartate 
pṛthakvacanaṃ ca liṅgam 
yasyās tu hi sodaryo nāsti tasyā dāyaḥ saudāyikaṃ vā na prāpnoti 
vaimātreyo dāsyatīti cen nāsati vacanāntare dadāty ayam 
bhrātṛśabdā ekapitṛkānekātmamātṛkāś ca gṛhyante 
paitṛṣvasreyādiṣu tūpacārād vartata iti yuktam 
evam ekaśabdasyānekārthatvaṃ nābhyupagataṃ bhavati 
smṛtyantarasamācāraś cetaḥ śreyān 
tatra hi paṭhyate yac chiṣṭaṃ pitṛdāyebhyaḥ datvarṇaṃ paitṛkaṃ ca yat 
bhrātṛbhis tad vibhaktavyam 
ya pitrāvaśyaṃ dātavyaṃ tad ṛktād uddhṛtya śeṣaṃ vibhajerann ity arthaḥ 
yathā ca ṛṇāpākaraṇādi vyāhriyate tadvat kanyādānam avaśyakartavyatvāt 
kanyābhyaś ca prādānikam iti 
nātra bhaginīśabdo bhātṛśabdo vā śrūyate 
yata iyam āśaṅkā syāt 
yat tu pṛthag iti tad ekaikasyaiva samūhabhāgaḥ sarvābhya ity evam api yujyate 
idam ucyate adadatāṃ pratyavāyān na tu haṭhād dāpyante 
yata ucyate patitāḥ syur aditsava iti 
yo hi yatra yāvaty āṃśe svāmī sa haret ity ucyate na punar anenāsmai dātavyam iti 
yathā nocyate bhrātā bhrātre dadyād iti 
yac cocyate tat punar asvāmibhyaḥ 
ajāvikaṃ caikaśaphaṃ na jātu viṣamaṃ bhajet 
ajāvikaṃ tu viṣamaṃ jyeṣṭhasyaiva vidhīyate 
ekaśapham aśvāśvataragardabhādayaḥ 
vibhāgakāle samasaṃkhyayā yad vibhaktum ajāvikaṃ na śakyate jyeṣṭhasyaiva syān na tad anyadravyāṃśapātena samatāṃ nayed vikrītaṃ vā tatas tanmūlyaṃ dāpayet 
ajāvikam iti paśudvandvavibhāṣaikavadbhāvaḥ 
yavīyāñ jyeṣṭhabhāryāyāṃ putram utpādayed yadi 
samas tatra vibhāgaḥ syād iti dharmo vyavasthitaḥ 
jyeṣṭhasya niyogadharmeṇa pitṛvat sodare 'tideśe prāpte tannivṛttyartham ucyate 
samas tatra vibhāgaḥ syāt 
na coddhāram na ca ekādhikaṃ harej jyeṣṛhaḥ iti nāpi yat kiṃcid eva deyam iti 
samaḥ syāt 
kena 
utpādakena pitṛvyakeṇa kanīyasā 
aniyuktāsutasya tv abhāgārhataiva vakṣyate 
idaṃ ca liṅgaṃ bhrātaraḥ sametya iti saty api bhrātṛśabde bhātṛputreṇāpy asati bhrātari saha vibhāgaḥ kartavyaḥ 
upasarjanaṃ pradhānasya dharmato nopapadyate 
pitā pradhānaṃ prajane tasmād dharmeṇa taṃ bhajet 
upasarjanam apradhānaṃ kṣetrajasya 
pradhānasya aurasasya tulya ity etad adhyāhṛtya tad dharmataḥ śāstrato na yujyate 
aurasaḥ kila pitṛvaj jyeṣṭhāṃśaṃ kṛtsnaṃ labhate 
ayaṃ tu kṣetrajo 'pradhānam tasmād dharmeṇa taṃ bhajet 
dharmaḥ pūrvoktā bhāgakalpanā 
nanu cāyam api jyeṣṭhaḥ putro bhavati kim ity aurasavan na labhate 
ata āha pitā pradhānaṃ prajane 
pitā janako 'trābhipretaḥ 
sa pradhānam apatyotpādane 
ayaṃ cāpradhānaḥ kanīyasā janitaḥ 
upasarjanaṃ pradhānasya samam ity evādhyāhṛtya śloko gamyate 
arthavādo 'yam pūrvasya jyeṣṭhāṃśaniṣedhasyārthavādatvāc ca pradhānopasarjanaśabdayor yat kiṃcid ālambanam āśritya vyakhyā kartavyā 
anye paṭhanti tasmād dharmeṇa taṃ tyajet iti 
tad ayuktam sarvatra samabhāgasyoktatvāt 
arthavādatvāc cāsya na vikalpāśaṅkā kāryā 
putraḥ kaniṣṭho jyeṣṭhāyāṃ kaniṣṭhāyāṃ ca pūrvajaḥ 
kathaṃ tatra vibhāgaḥ syād iti cet saṃśayo bhavet 
jyeṣṭhā prathamoḍhā 
paścād ūḍhā kaniṣṭhā 
tayor jātānām kiṃ mātur udvāhakrameṇa jyaiṣṭhyaṃ syāt svajanmakrameṇa veti saṃśayam upanyasyottaratra nirṇeṣyate saṃpratipattum 
ekaṃ vṛṣabham uddhāraṃ saṃhareta sa pūrvajaḥ 
tato 'pare 'jyeṣṭhavṛṣās tadūnānāṃ svamātṛtaḥ 
pūrvasyāṃ jātaḥ pūrvajaḥ kanīyān vṛṣabhasyokto bhāgavān 
tato vṛṣād anye ye vṛṣabhā ajyeṣṭhās te bahūnām ekaśaḥ kṛtvā deyāḥ 
ataś ca jyaiṣṭhine yasyaitāvad uktam adhikaṃ yac chreṣṭho vṛṣo guṇamātreṇādhikyaṃ na saṃkhyayā tadūnānāṃ tasmāt pūrvajād ūnānām 
kiyatām ity āha 
svamātṛtaḥ punar mukhyatoḍatvāt tenātra mātṛjyaiṣṭhyam āśritaṃ bhavati na janmataḥ 
jyeṣṭhas tu jāto 'jyeṣṭhāyāṃ hared vṛṣabhaṣoḍaśāḥ 
tataḥ svamātṛtaḥ śeṣā bhajerann iti dhāraṇā 
uddhārāntaraṃ vaikalpikam eṣām ucyate 
ajyeṣṭhāyāṃ jyeṣṭho jātaḥ pañcadaśa gā haret 
ṣoḍaśo vṛṣabho vṛṣabhasaṃbandhād gāvo labhyante 
yathāsya gor dvitīye nārtha iti 
anye śeṣā gā hareran svamātṛtaḥ yathaivaiṣāṃ mātā garīyasī sa garīyasīṃ yasya kanīyasī sa kanīyasīm āharet 
atha vā jyaiṣṭhine yasyāyam uddhāro 'dhika ucyate pūrvas tu sthita eva 
nātrānaḍutpraśleṣaḥ 
śeṣāḥ kanīyāmsaḥ svamātṛto hareran 
svamātṛta iti vivicyate 
ślokadvayasyārthavādatvān na viveke yatnaḥ 
upakramamātram etat 
siddhāntas tv ayam ucyate 
sadṛśastrīṣu jātānāṃ putrāṇām aviśeṣataḥ 
na mātṛto jyaiṣṭhyam asti janmato jyaiṣṭhyam ucyate 
sadṛśaḥ samānajātīyaḥ 
janmajyeṣṭhena cāhvānaṃ subrahmaṇyāsv api smṛtam 
yamayoś caiva garbheṣu janmato jyeṣṭhatā smṛtā 
arthavādo 'yaṃ janmajyeṣṭhatām abhyupagamayati 
subrahmaṇyā nāma mantro jyotiṣṭome chandogaiḥ prayujyate indrāhyanāya subrahmaṇyo indra āgaccha ityādiḥ prayogabahutvād bahuvacanam 
tatredam ucyate 
prathamaputreṇa pitaraṃ vyapadiśya hūyate devadattasya pitā yajate 
janmato jyaiṣṭhyaṃ mukhyam 
anyat tu mātṛvivāhasaṃbandhād gauṇam 
yamayor garbha ekakālaniṣiktayor api janmato jyaiṣṭhyam 
aputro 'nena vidhinā sutāṃ kurvīta putrikām 
yad apatyaṃ bhaved asyāṃ tan mama syāt svadhākaram 
yad apatyam asyāṃ jāyeta tan me mahyaṃ svadhākaram 
aurdhvadehikasya śrāddhādiputrakāryalakṣaṇārthaḥ svadhāśabdaḥ 
na tv ayam evoccāryaḥ 
tathā ca gautamaḥ pitotsṛjet putrikām anapatyo 'gniṃ prajāpatiṃ ceṣṭvāsmadartham apatyam iti saṃvādya 
abhisaṃdhimātrāt putrikety ekeṣām iti mantrādiyogena vināpi bhavati putrikā 
na tu saṃvādābhāvena 
yady apy abhisaṃdhiḥ hṛdayātkṛtam ucyate sa tu vacanena yāvan na jñāpitas tāvaj jāmātā vipratipadyeta 
kurvīta putrikām eṣa tasyā vyapadeśaḥ 
anena tu vidhānena purā cakre 'tha putrikāḥ 
vivṛddhyarthaṃ svavaṃśasya svayaṃ dakṣaḥ prajāpatiḥ 
prajotpādanavidhijñaḥ prajāpatir dakṣaḥ sa evodāhriyate 
arthavādo 'yaṃ parakṛtir nāma 
dadau sa daśa dharmāya kaśyapāya trayodaśa 
somāya rājñe satkṛtya prītātmā saptaviṃśatim 
satkṛtyeti 
etad atra vidhīyate 
daśetyādiliṅgād anekaputrikākaraṇam apīcchanti 
yathaivātmā tathā putraḥ putreṇa duhitā samā 
tasyām ātmani tiṣṭhantyāṃ katham anyo dhanaṃ haret 
yad apatyaṃ bhaved asyāṃ tan mama syāt ity uktam 
apatyaṃ ca ṛkthabhāk 
ataḥ pitari mṛte putrikāyā anutpannaputrāyā dhanaharatvam aprāptaṃ vidhīyate 'rthavādena 
tasyām ātmani putranimittaṃ tiṣṭhantyām eva dhanam na putrotpattis tadīyātra yujyate 
atha vā tasyām atmabhūtāyāṃ pitṛrūpāyām iti 
putreṇa duhitā sameti sāmānyavacano duhitṛśabdaḥ prakaraṇāt putrikāviṣayo vijñeyaḥ 
mātus tu yautakaṃ yat syāt kumārībhāga eva saḥ 
dauhitra eva ca hared aputrasyākhilaṃ dhanam 
yautakaśabdaḥ pṛthagbhāvena ca strīdhane 
tatra hi tasyā eva kevalāyāḥ svāmyam 
anye tu saudāyikam eva na saṃbandhastrīdhanam 
tatra hi tasyāḥ svātantryam saudāyikaṃ dhanaṃ prāpya strīṇāṃ svātantryam iṣyate 
itare tu bhaktabhūṣādyupayoginaḥ ānvāhikād bhartṛdattād dhanād upayuktaśeṣam eva 
yuvatyā svīkṛtaṃ yautakam āhuḥ 
kumārībhāga eva 
kumārīgrahaṇād yā nāsti kumārī tasyā nāsti 
evakārasya ca prasiddhānuvādakatvāt prakaraṇabādhakatvam 
ataś ca putrikākumārīviṣayam api yautakam 
evaṃ ca gautamaḥ strīdhanaṃ tadapatyānām ity uktvāha duhitṝṇām aprattānām apratiṣṭhitānāṃ ca iti 
tatrāpratiṣṭhitā yā ūḍhā anapatyā nirdhānā bhartṛghe yābhiḥ pratiṣṭhā na labdhā 
dauhitra eva ca hared aputrasyānaurasaputrasyākhilaṃ dhanaṃ haret 
sati tv aurase yāvān aṃśas taṃ vakṣyati 
atrāpi putrikāputra eva dauhitro na sarvatra pūrvavat prakaraṇatyāgasya yautakaviṣayatva eva pramāṇasaṃbhavāt 
dauhitro hy akhilaṃ riktham aputrasya pitur haret 
sa eva dadyād dvau piṇḍau pitre mātāmahāya ca 
aputramātāmahapramātāmahāya 
pūrveṇaiva pautrikeyadauhitrasyākhilaṃ rikthaharatvam uktam ato 'yaṃ ślokas tadanuvādena piṇḍadānavidhānārtha iti kaiścid vyākhyātam 
hared yadi iti ca te paṭhanti 
yasmin pakṣe sarvaṃ haret tasminn eva pakṣe dadyāt 
yadā tu samas tatra vibhāgaḥ syāt iti pakṣas tadā na dadyāt anyathā yo yata ādadīta sa tasmai dadyāt ity anenaiva piṇḍadāne siddhe punarvacanam anarthakam 
akhilarikthagrahaṇanuvādaś cānarthaka eva 
tad ayuktam 
aputrasya pitur hared ity ayam evārtho 'vagītaś cirantanapāṭhaḥ 
pitṛśabdaś ca janake prasiddhataro na mātāmahe 
ataś ca putrikāyā bhartā yadi tadanyabhāryāyām aputraḥ putrikā ca putravatī tadānenaiva putreṇa jātena pitā pitāmahaś cobhāv api putravantau veditavyau 
yadā tu bījītarāsu jātaputras tadā putrikāputraḥ samānajātīyāyām ūḍhāyāṃ jāto 'pi naiva bījino rikthaṃ haren nāpi piṇḍaṃ dadyāt 
anyo hi janyajanakabhāvo 'nyaś cāpatyāpatyavat saṃbandhaḥ 
ajanakā api kṣetrajādibhir apatyavanto janakāś ca vikrītāpaviddhādipitaro nīvājīgartādayaḥ putravantaḥ tathā caurasalakṣaṇe svakṣetre iti svagrahaṇam 
kṣetraṃ ca putrikā pitur eva bhartā hi tasya cānuvidheyavara iti mātṛkule svāmī 
tasmād evaṃ tad vaktavyam 
yasmin pakṣe 'vidyamānānyaputraḥ putrikābhartā putrikāputraś cākhiladravyahārī tasmin pakṣe 
yena kāryam ataḥ piṇḍadānam 
yadā tu bījī saputraḥ saṃpadyate tadā sa putrikāputro naiva bījine piṇḍaṃ dadyāt nanu dauhitra ity ucyate 
pautrikeya ity arthaḥ 
yathā mātāmahapakṣe pitur api yo haret tatrāpi sa ca dadyād iti śrūyate 
na punaḥ pakṣāntare 'pi pakṣāntareṣu dadyāt 
na ca sarvagrahaṇapakṣe dadyād iti nodanā pakṣāntare 'pi niṣedham anumāpayati 
pitre pitāmahāya cety ubhayor aprāptatvāt 
dyotanaṃ parisaṃkhyeti anūdyamāne dyotanam anyasmā eva dadyāt tad yugapad ubhābhyām anenāyam anuvādaḥ 
yathaive pitre mātāmahāya ca evaṃ pitāmahāya prapitāmahāya ca 
tathaiva ca tataḥ parābhyāṃ dvābhyāṃ 
pautradauhitrayor loke na viśeṣo'sti dharmataḥ 
tayor hi mātāpitarau saṃbhūtau tasya dehataḥ 
pūrvaśeṣo 'yam arthavādaḥ 
katham aviśeṣas tayor hi mātāpitarāv iti 
putrikāyāṃ kṛtāyāṃ tu yadi putro 'nujāyate 
samas tatra vibhāgaḥ syāj jyeṣṭhatā nāsti hi striyāḥ 
samas tatra tulyo vibhāgo jātena putreṇa jyeṣṭhāṃśaniṣedhaḥ 
jyeṣṭhatā nāsti hi striyāḥ rikthabhāga eva jyeṣṭhatā niṣidhyate na tv asyāṃ guruvṛttau 
aputrāyāṃ mṛtāyāṃ tu putrikāyāṃ kathaṃcana 
dhanaṃ tat putrikābhartā haretaivāvicārayan 
the commentary on this verse is corrupt and editors are often guessing at the meaning
asvāmitvāt tu putrikāyā bhartur aprāptadhanasaṃbandha ucyate 
atha kiṃ putrikā vivāhena saṃskriyate utāho na kiṃcana 
yadi saṃskriyate bhāryaivāsau bhavati 
bhāryākarano hi vivāhaḥ 
tataś ca tadhanaṃ na saṃskriyate kanyāgamanaṃ prāpnoti svadāranirataḥ sadā iti niyamātikramaś ca 
yathecchasi tathāstu 
nanu cāsmin pakṣe śloko 'yam anarthakaḥ 
naiṣa doṣaḥ 
paripūrṇatvāyārthavādasya yathaitadīyam apatyaṃ na bhartus tathā dhanaṃ na vety āśaṅkānivṛttyartho yukta eva ślokārambhaḥ 
bahavaś cārthavādino mānavāḥ ślokāḥ 
atha vā punar astu na saṃskriyata iti 
na tu cāsmin pakṣe kanyāgamanaṃ prāpnoti 
kiṃ kṛtam 
tathāvidhāyāṃ jāto mātāmahasya putra iti siddhe gantur vidhyarthātikramanirūpaṇena prākaraṇikam 
na ca tānīmāni na patanīyāni 
kiṃ punar bhavān kanyāśabdārthaṃ matvā codayati kanyāgrahaṇaṃ prāpnotīti 
tridhā hi kanyā 
ekā tāvad apravṛttapuṃprayogā 
tathā devahitāḥ prathame vayasi vartamānā ca 
tatra yadi tāvat puṃsāsaṃprayuktā añjasā ayaṃ prayuṅkta iti ūḍhāyā api prāthamikāt saṃprayogād anapagatam evānuṣajyeta 
prāyeṇa hy atra śāstre kanyāśabdaḥ puṃsāsaṃprayogam ācaṣṭe 
atha saṃskārahīneti 
tad api na 
yataḥ prathamam eva vacanam evaṃ smaraṇābhiprāyeṇa tatra saṃbhavipramāṇāntaravaśāl lakṣaṇayā hitā ity atra pratīyate 
yathoktam
pāṇigrahaṇikā mantrāḥ kanyāsv eva pratiṣṭhitāḥ 
nākanyāsu kvacin nṝṇāṃ luptadharmakriyā hi tāḥ  iti 
atra dharmalopavacanaliṅgāt puruṣopabhuktākanyety ucyate 
tadviparyayeṇānupabhuktā kanyeti sarvatraiva mukhyārtham anurudhya kriyamāṇā dharmā lakṣyante 
te ca na sarve 
kiṃ tarhi yāvatāṃ pramāṇam asti 
tathā hi kānīna iti pituḥ svatā saṃskārābhāvaś ca pratīyate 
kevale hi saṃskārābhāve coḍhāsvairiṇīputrāḥ kānīnāḥ 
kevalāyāṃ ca pitṛsvatālakṣaṇāyāṃ putrikāputro 'pi kānīna iti vyapadiśyate 
yac coktaṃ svadāratas tu niyamātikramaḥ prāpnoti iti 
na hy asyāyam arthaḥ svadārebhyo 'nyā gantavyeti 
parastriyaṃ ca na kāmayate na cāparān dārān 
tathā saty anenaiva gatatvāt paradārapratiṣedho 'narthakaḥ syāt 
kiṃ tarhi svadāreṣu ratir dhārayitavyā ratibhāvanayābhyāsāt prītyatiśayotpatteḥ 
striyaṃ ca na kāmayate na cāparān dārāṃs tathā sati dharmebhyo na hīyate ity anuvādo 'yam 
atha vā svadāranirato 'pi parvavarjanam enāṃ vrajeyuḥ 
asau suṣuptyaivam apatyaseṣa eva 
paradārāpratiṣedho 'pi nāsti 
anūḍhatvāt kenacid dāravyapadeśābhāvāt 
kiṃ punar atra yuktam avivāhyeti 
aṣṭau hi vivāhāḥ 
te ca svīkārabhedena brāhmādivyapadeśabhedaṃ pratipadyante 
na cāsyāḥ svakaraṇaṃ bhartur asti pitur eva svatvānativṛtteḥ 
abhrātṛkāyāṃ ca vivāhapratiṣedhe putrikām avivāhyāṃ darśayati 
yathā nābhrātṛkām upayaccheta tokaṃ hy asya tad bhavati iti 
prākaraṇikaś cāyaṃ pratiṣedhas tadatikrame vivāhasya saṃskārataiva nāsti śūdrādyādhānasyevāhavanīyādyarhatā raniginyādipratiṣedheṣūpalabhyamānamūlatvāt prakaraṇādhīno 'pi saṃskāratvam apanudati 
tathā ca śiṣṭā darśanīyakanyābhāve kapilādirūpām upayacchanti 
tathā ca sahadharmānuṣṭhānam ācaranti 
kṣatayonyanyapūrvābhāvo 'tra samānapravarādikayoḍhayāpi kathaṃcin na patnīkāryaṃ kurvanti 
etadartham eva kaiścin nodvahet kapilām ity atra dṛṣṭadoṣopavarṇanam prākaraṇikatve 'pi sapiṇḍādipratiṣedhasya caikarūpyaṃ mā vijñāyīti 
kathaṃ punaḥ spaṣṭapratiṣedho bhrātṛkām upayacchate tasmin noddvāhaśaṅkā 
ucyate 
asya pratiṣedhasya vākyaśeṣaḥ śrūyate apatyaṃ hy asya tad bhavati iti anena 
tataś cāpatyotpattāv eva putrikā na bhāryā dharmārtham 
arthakāmayos tv astv eva sahādhikāra iti 
bhavatv ayam aparihāras tu svakaraṇābhāvād avivāhaḥ 
nanu tasmin pakṣe kānīna eva putrikāputraḥ syāt 
na hy asau pituḥ svaṃ syād asaṃskṛtayaoś cāpatyam iti 
saṃskārapakṣe tu pitṛsvatāsaṃskārabhāvobhayalakṣaṇavān pratyakṣād anyataradharmābhāve kānīnād bhidyata iti yuktam 
atrocyate 
na vayaṃ putrikāputrasya kānīnasya lakṣaṇaṃ tad asya nātīti brūmaḥ 
idaṃ hi tasya lakṣaṇam 
pitṛveśmani kanyā tu yaṃ putraṃ janayed rahaḥ 
taṃ kānīnaṃ vaden nāmnā voḍhuḥ kanyāsamudbhavam  iti 
asya cārthaḥ 
ya evaṃlakṣaṇaḥ sa iha śastre kānīnagrahaṇeṣu grahītavyaḥ 
sa ca kasyāpatyam ity apekṣāyām voḍhuḥ kanyāsamudbhavam iti dvitīyaṃ vākyam 
atha vā neha padārtho lakṣyate 
kiṃ tarhi saṃbandhitā niyamyate 
ya evaṃvidhaḥ kānīnas taṃ voḍhuḥ saṃbandhinaṃ vaded ity ekavākyataiva 
saṃbandhitā ca padārthabhede cāpy upādhibhedād bhidyata eva rahaḥprakāśabhedena 
anye cāhur yady padārthaḥ sa eva tadā kānīnaśabdasya śabdārthasaṃbandho 'badhita evāvagantavyaḥ 
te ced apatyamātre kānīnaṃ smaranti bhavatu paitṛke kānīne vyavahāraḥ 
anye tu smṛtim eva viśeṣaniṣṭhām āhuḥ 
na hi kanyāpatyamātre sarvatra kānīnaśabdaḥ prayujyate 
kiṃ tarhi mānavasmṛtilakṣite 
etad apy anumanyāmahe 
niścite prayogābhāve 'vaśeṣasmaraṇe 'pi puṇyasiddhyāditadviśeṣāvagatiḥ prayogato nyayyaiva 
akṛtā vā kṛtā vāpi yaṃ vindet sadṛśāt sutam 
pautrī mātāhas tena dadyāt piṇḍaṃ hared dhanam 
adhastanoparitanavākyaparyālocanayā putrikāputraviṣaya evāyam atiśayoktyā pratīyate 
akṛtāyā api duhituḥ putro mātāmahadhanabhāg ity uktam kiṃ punaḥ kṛtāyā ity evam anyaśeṣatvāt putrikāyā vidhiṣv ānarthakyaprasaṅgān na dauhitrasya rikthaprāptyarthaḥ 
nanu ca smṛtyantare dauhitramātrasya piṇḍadānādhikāraḥ śrūyate mātāmahānām apy evam iti 
ihāpi prakaraṇaṃ hitvā śrutivākyasāmarthyena dauhitramātraviṣayataiva pratipattuṃ nyāyyā dadyāt piṇḍaṃ hared dhanam iti 
tathāparam uktam dauhitro hy akhilaṃ riktham ityādi 
atrocyate 
yad uktaṃ mātāmahānām iti tad bahuvacanaṃ kiṃ vyaktyapekṣyam uta lakṣaṇayā pramātāmāhādyabhiprāyeṇa 
vyaktipakṣa ekasyaiva mātāmahasya piṇḍadānaṃ prāpnoti śrāddhādivat 
tac ca sapiṇḍīkaraṇe kṛte viruddham 
evaṃ hy āhuḥ ata ūrdhvaṃ tribhyo dadyāt iti 
athāpi pitur anyasya sapiṇḍīkaraṇam eva na kariṣyata ity ucyate 
tad api na niṣedhābhāvāt 
lakṣaṇāyāḥ saṃnikarṣo viśeṣābhāvāl lakṣaṇaviśeṣāparijñāne 'navagatvam eva smṛtyādibalena ca prakaraṇatyāgasyeti virodhaprasaṅgas tadviśeṣo hi padārthaḥ prakaraṇād utkṛṣyate dvādaśopasado 'hīnasyetivat 
akṛtā vā ity asya cānyaparatvam uktam 
tasmāt pautrikeyaviṣayam etat 
putreṇa lokāñ jayati pautreṇānantyam aśnute 
atha putrasya pautreṇa bradhnasyāpnoti viṣṭapam 
putreṇa jātena takṛtenopakāreṇa lokān svargādīn daśa viśokān jayati prāpnoti 
tatrotpadyata iti yāvat 
evaṃ pautreṇānantyaṃ teṣv eva cirantanakālam avasthānaṃ labhate 
pautrasya putreṇa bradhnasya viṣṭapam ādityalokaṃ prāpnoti 
prākāśyam aśnute na kenacit tamasā vriyate 
puṃnāmno narakād yasmāt trāyate pitaraṃ sutaḥ 
tasmāt putra iti proktaḥ svayam eva svayaṃbhuvā 
apatyotpādanavidhiśeṣo 'yam arthavādaḥ 
puṃnāmanarakaṃ caturvidhabhūtotpattiḥ pṛthivyāṃ vyapadiśyate 
tatas trāyate putro jātaḥ devayonau jāta ity arthaḥ 
tasmād dhetoḥ putra iti vyapadiśyate 
pautradauhitrayor loke viśeṣo nopapadyate 
dauhitro 'pi hy amutrainaṃ saṃtārayati pautravat 
atrāpi dauhitraḥ putikāputra eva vijñeyaḥ 
dauhitro 'pi hy amutrainaṃ saṃtārayati pautravat 
ayam apy arthavāda eva vihitatvād arthasya 
etayor viśeṣo nāsti 
ekasya mātānyakulīnāparasya pitā 
tasmād dauhitro 'py amutra loka enaṃ pretaṃ santaṃ satataṃ saṃtārayati narakāt pūrvasmāt 
mātuḥ prathamataḥ piṇḍaṃ nirvapet putrikāsutaḥ 
dvitīyaṃ tu pitus tasyās tṛtīyaṃ tatpituḥ pituḥ 
sa eva dadyāt dvau piṇḍau pitre mātāmahāya ca ity atra putrikāputrapiṇḍadānaṃ mātāmahaprakramam uktam 
tasmād ayam aparaḥ kramaḥ putrikāputrapiṇḍadānasya 
mātuḥ prathamataḥ piṇḍaṃ nirvaped ity evamādi 
dvitīyaṃ tu punaḥ pituḥ 
tasyā eva pitur ity anumantavyam 
ye tu paṭhanti pitus tasya iti tat prathamaṃ putrikāyai nirūpya janakāya nirvapanti 
tatpituḥ pitur iti ca janakasyaiva pitre tṛtīyam 
asmiṃs tu pakṣe mātāmahāya piṇḍadānaṃ noktaṃ syāt 
upapanno guṇaiḥ sarvaiḥ putro yasya tu datrimaḥ 
sa haretaiva tadrikthaṃ saṃprāpto 'py anyagotrataḥ 
na bhrātaro na pitaraḥ putrā rikthaharāḥ pituḥ iti sarvaputrāṇāṃ rikthaharatvam uktam 
sati tv aurase prajīvanamātrabhāktaṃ kṣetrajādīnām 
eka evaurasaḥ putraḥ pitryasya vasunaḥ prabhuḥ 
śeṣāṇām ānṛśaṃsyārthaṃ pradadyāt tu prajīvanam  iti 
ato 'sti siddham eva datrimasya rikthaharatvam 
idaṃ tu vacanaṃ saty evaurase prāptyartham anyathā na kiṃcid anena kriyate 
kiyāṃs tu tasya bhāga iti 
viśeṣādeśābhāvāt sama auraseneti kecit 
tad ayuktam 
sāmye hy abhidhīyamāne yathaiva putrikāprakaraṇe paṭhitam evam atrāpy apaṭhiṣyat samas tatra vibhāgaḥ syāt iti 
tasmāt kṣetrajavat ṣaṣṭhāṣṭamādibhāgakalpanā kāryety ucyate 
atrāpy asti vaktavyam 
yathaiva bhāgaviseṣa uktaḥ kṣetrajasya ṣaṣṭhaṃ tu kṣetrajasyāṃśam iti tathaiva datrime vakṣyati 
tasmāt punarvacane prayojanaṃ cintyam 
upādhyāyas tv āha punarvacanād viśeṣanirdeśābhāvāc ca kṣetrajān nyūnā kalpanā yuktā na tv abhāgatā nāpi samabhāgatā na kṣetrajatulyateti 
gotrarikthe janayitur na hared datrimaḥ kvacit 
gotrarikthānugaḥ piṇḍo vyapaiti dadataḥ svadhā 
itaś ca bhāgaharatvaṃ datrimasya tūktam 
yato janayituḥ sakāśād gotraṃ dhanaṃ ca na harati vaṃśād apetatvāt 
gotrarikthagrahaṇābhāve ca piṇḍam api janayitre na dadāti 
gotrarikthānugo hi piṇḍo gotrarikthe 'nugacchati 
yadīye gotrarikthe gṛhyete tasmai piṇḍodakadānādyaurdhvadehikaṃ kriyate 
vyapaiti tasmān nivartate 
svadhākārasādhanaṃ piṇḍaśrāddhādi lakṣyate 
tad etad yo 'nyasmin svaputraṃ dadāti tasmān nivartate 
na tasya kartavyam ity arthaḥ 
eṣa eva nyāyaḥ kṛtrimādīnāṃ sahoḍhāpaviddhadvyāmuṣyāyaṇānām ubhayopakārakatvam 
anye tu na haren na hārayed ity antarbhāvitaṇyarthaṃ vyācakṣate 
tenobhayasyāpi dvyāmuṣyāyaṇavad upakartavyam ity āhuḥ 
uttaras tūpakāropakramaḥ 
tam evaṃ gamayanti 
yadi gotrarikthe na haret putras tadā tu vyākhyeyam 
na caitad yuktam 
na hy arthāntarabhāve pramāṇaṃ vaktavyam 
aniyuktāsutaś caiva putriṇyāptaś ca devarāt 
ubhau tau nārhato bhāgaṃ jārajātakakāmajau 
aputre bhartari mṛte putrotpādane striyā guruniyogo 'pekṣitavya ity uktam 
tasyaivāyam anuvādaḥ 
yā gurubhir aniyuktā putrārthinī putram utpādayet  kṣetraṃ kilāhaṃ bhartuḥ kṣetrajaś ca putras tadarthaharaḥ ity anayā bhrāntyā  sa tasyāṃ samutpanno na rikthaharaḥ 
yataḥ kṣetrajādiviśiṣṭena vidhinotpannasya śāstre kṣetrajavyapadeśāt 
tenaiva cāsya kṣetrajasya rikthaharatvam atra vāryate 
piṇḍadānaṃ tu na niṣidhyate yady api patitotpanno bhavati 
nāradas tu viśeṣaṃ smarati 
jātā ye tv aniyuktāyām ekena bahubhis tathā 
arikthabhājas te sarve bījinām eva te sutāḥ 
dadyus te bījine piṇḍaṃ mātā cec chulkato hṛtā 
aśulkopanatāyāṃ tu piṇḍadā voḍhur eva te  iti 
sutavacanāt kṛtrimādivad utpattividhyabhāvāt putramadhye cāparigaṇitatvāt traivarṇikānāṃ ca bījajāḥ prajīvanamātrabhāgā na rikthaharāḥ 
yato 'viśeṣeṇa sarvaputrāṇāṃ bhartari prete smaryate 
ūrdhvam api pituḥ putropakartavyaśiṣṭasya dhanasya vibhājyatvāl labherann eva prajīvanam 
evam evaurasādiputrasya sapiṇḍabījakāḥ prajīvanamātrabhāgāḥ kartavyāḥ 
rikthaharatvaṃ tu nāsti parigaṇitaputraviśeṣoddeśena rikthaharatvasya śravaṇāt 
uktaṃ caitat uktānāṃ yady ekarikthinau syātām iti 
atrānena ca darśanenāniyuktāsūtādaya itaratrānaṃśatvād bījino rikthaṃ labherann iti 
rikthaṃ prajīvanaparyāptam etad vijñeyam 
uktatvād asyā bhāgārtha eva dāsīva bhaṇyate 
yā saptaitā dāsayonayaḥ iti nirūpitā yāsāṃ prayogārtham avagantavyaṃ kriyate 
tasyāṃ jāto na dāsaḥ sutavyapadeśābhāvaḥ śūdrasyāpi tajjā brāhmaṇādivat prajīvanabhājaḥ 
anyas tv āha 
niyatakarmakarā api dāsā bhavanti 
yathā snāpakaḥ prasādhakaḥ pācakaḥ pāvaka iti 
evaṃ kāmato 'py avaruddhā bhaktācchādanena poṣyamāṇā dāsyo bhavanti 
evaṃ putriṇyāvidyamāne putre āpto devarān niyuktayāpi 
kathaṃ punaḥ putravatyā niyogaḥ 
devara eva kāmārthaṃ niyuktaḥ putrotpādanavyapadeśenety abhiprāyaḥ 
jārajātakatvam ubhayoḥ kāmajatvaṃ tu putravatyāṃ jātasya 
ādyārthāyāṃ putrārthaiva pravṛttir na kāmato lobhena 
niyuktāyām api pumān nāryāṃ jāto 'vidhānataḥ 
naivārhaḥ paitṛkaṃ rikthaṃ patitotpādito hi saḥ 
avidhānataḥ śuklavastrādiniyamatyāgo vidhānābhāvaḥ 
sa nārhati rikthaṃ nāsau kṣetraja ity arthaḥ 
niyamatyāgena devarabhrātṛjāyayoḥ putrotpādane pravartamānayor yuktaṃ patitatvam śāstreṇa niyamitayor gamanānujājātāt 
haret tatra niyuktāyāṃ jātaḥ putro yathaurasaḥ 
kṣetrikasya tu tad bījaṃ dharmataḥ prasavaś ca saḥ 
yathaurasa ity etad atra vidhīyate jyeṣṭhāṃśaprāptyartham anyadā nocyate 
anena vidhānena jyeṣṭhāṃśa uddhāraḥ kṣetrajasya prāpyate jyeṣṭhabhāryājātasya 
ataś ca yat putrasamāṃśabhāktvam upasarjanaṃ pradhānasya ity anena tasyāyam apavādaḥ 
ubhayasya ca prāmāṇyāt vikalpitasya ca guṇāpekṣayā vyavasthā 
na hy anyad asya ślokasya proyojanam asti prāg uktatvāt sarvasya 
kṣetrikasya kṣetrasvāminas tad bījaṃ tatkāryakaratvāt praśaṃsayaivam ucyate 
ata evāha dharmataḥ dharmeṇa śāstrīyayā vyavasthayā 
tatra pramāṇāntaraṃ dṛśyena rūpeṇa prasavaḥ apatym 
arthavādaḥ ślokaḥ 
dhanaṃ yo bibhṛyād bhrātur mṛtasya striyam eva ca 
so 'patyaṃ bhrātur utpādya dadyāt tasyaiva tad dhanam 
vibhaktadhanasya bhrātur abhāve vidhir ayam ucyate 
purvas tu saha vasataḥ 
etāvān pūrvottarayor vidhyor viśeṣaḥ 
so 'patyaṃ bhrātur utpādya niyogadharmeṇeti vyākhyeyam 
dadyāt tasyaiva na punas tadīyāyai ca mātre 
anenaiva ca darśanena striyo bharaṇārhā 
na tu patidhanaiśvarya iti anyathaiva vakṣyamāṇatvāt 
tasya tad dhanam 
tasya vibhaktadhanasya dhanaṃ dadyād iti 
yāniyuktānyataḥ putraṃ devarād vāpy avāpnuyāt 
taṃ kāmajam arikthīyaṃ mithyotpannaṃ pracakṣate 
aniyukteti praśleṣo draṣṭavyaḥ 
pūrvoktena ca virodho yatas tathā saty anarthaka iti ced uktaḥ paunaruktyaparihāras tatra tatra 
pūrve tu na tam icchanti 
tataś ceyaṃ vyākhyā 
niyuktāyām api jātaḥ paitṛkaṃ rikthaṃ nārhati 
kāmajam iti 
yat tu uttara ucyate yady api niyogāt pravartate na kāmāt tathāpi tatra kāmo 'vaśyabhāvī ata ucyate taṃ kāmajam iti 
mithyotpannaṃ yadartham utpāditas tat kāryānarhatvād evam ucyate 
evaṃ ca pūrvoktasya bhāgārhatvasya pratiṣedho 'yam ataś ca vikalpitam 
aniyukteti pāṭhe punaḥ pāṭhān na saṃgacchetetarām ity upādhyāyaḥ 
etad vidhānaṃ vijñeyaṃ vibhāgasyaikayoniṣu 
bahvīṣu caikajātānāṃ nānāstrīṣu nibodhata 
ekayoniṣu ekajātīyajānāṃ sarvaharatvam eva 
nānāstrīṣu nānājātīyāsv idānīṃ vyācakṣate 
bahvīṣv ity anuvādaḥ 
anye tu vivakṣitaṃ manyante 
nānājātīyāsu bahvīṣu jātānāṃ vakṣyamāṇā caturo 'ṃśān haret ityādi bhāgavyavasthā 
ekasyāṃ tu vijātīyāyāṃ jātānāṃ sarvaharatvam eva 
brāhmaṇasyānupūrvyeṇa catasras tu yadi striyaḥ 
tāsāṃ putreṣu jāteṣu vibhāge 'yaṃ vidhiḥ smṛtaḥ 
anupūrvagrahaṇaṃ tṛtīye darśitasya kramasyānuvādaḥ 
ayam api vakṣyamāṇasaṃkṣepapratijñānārthaḥ 
kīnāśo govṛṣo yānam alaṅkāraś ca veśma ca 
viprasyauddhārikaṃ deyam ekāṃśaś ca pradhānataḥ 
kīnāśo karṣakaḥ kadarye 'pi prayujyate 
tasyehāsaṃbhavād agrahaṇam 
tathā ca mantraḥ indra āsīt sīrapatiḥ kīnāśā āsan marutaḥ yathā sutaṃ kīnāśā abhiyantu vāhaiḥ iti 
yānaṃ gantryādiḥ 
alaṃkāraḥ pitṛdhṛtāṅgulīyakādiḥ 
veśma pradhānam 
ekāṃśaś ca yāvanto 'ṃśās tata ekaḥ pradhānabhūtas tasya dātavyaḥ 
etan madhyakād uddhṛtya jyeṣṭhasya śiṣṭaṃ vakṣyamāṇakalpanayā vibhajanīyam 
tryaṃśaṃ dāyād dhared vipro dvāv aṃśau kṣatriyāsutaḥ 
vaiśyājaḥ sārdham evāṃśam aṃśaṃ śūdrāsuto haret 
saty apy ekatvaśravaṇād dvibahuṣv api samāṃśeṣv eṣaiva kalpanā darśitā 
viṣamasaṃkhyeṣu tu kalpanā 
sarvaṃ vā rikthajātaṃ tad daśadhā parikalpya ca 
dharmyaṃ vibhāgaṃ kurvīta vidhinānena dharmavit 
rikthajātaṃ dhanarūpam 
dharmapravacanād dharmyam 
pūrvoktaṃ nānumanyate vakṣyamāṇapratijñāślokāt 
caturo 'ṃśān hared vipras trīn aṃśān kṣatriyāsutaḥ 
vaiśyāputro haret dvyaṃśam aṃśaṃ śūdrāsuto haret 
ihāviśeṣeṇāpi kṣatriyādiputrāṇāṃ bhāgaśravaṇe smṛtyantare viśiṣṭayor āgamayor anyo bhāgaviśeṣaḥ śrūyate 
na pratigrahabhūr deyā kṣatriyāyāḥ sutāya vai 
yady apy eṣāṃ pitā dadyān mṛte viprāsuto haret  iti 
pratigrahopāttā pratigrahabhūḥ 
krayādyupāttāyā na niṣedhaḥ 
tathānyatra paṭhyate śūdrāyāṃ tu dvijāj jāto na bhūmer bhāgam arhati iti bhūmimātrasya śūdrāputre niṣedhaḥ 
etac ca yatrānyad dhanam asti tadviṣayaṃ draṣṭavyam 
anyathā daśamāṃśavacanam upatiṣṭheta 
dhanāntarābhāve ca jīvikaiva na syāt 
ahaṃ tu bruve bhāgadānaṃ tu niṣidhyate 
prajīvanārthatvaṃ copakalpanam anivāritam eva 
ko viśeṣa iti cet bhāgapakṣe sarveṇa sarvatra svarikthotpattau dānavikrayādiṣv api yujyate 
itaratra tūpajīvanaṃ tadutpannasya 
vrīhyodanaṃ ca prajīvanaṃ brāhmaṇīputrād eva śūdro labhyate kiṃ bhūmibhāgakalpanayā 
tathā coktam labhate tadvṛttimūlam antevāsividhinā iti 
satyam 
pitṛdhananimittaṃ tu tasya prajīvanaṃ kalpayitavyam 
bhāgakāle ca yadi na kalpeta tadā dvijātayo bhrātaraḥ kadācid asadvṛttayo nimittāntarato vā dānavikrayādināpahareyuḥ 
ucchidyeta tadāsya jīvanam 
vikalpite tu tadīyām anujñām antareṇa na labhate 'nyatra niyuktam 
yady api syāt tu satputro yady asatputro 'pi vā bhavet 
nādhikaṃ daśamād dadyāc chūdrāputrāya dharmataḥ 
satputro vidyamānaputraḥ brāhmaṇīputra eva vā 
vidyamāno vivakṣito na dvijātiputramātram ataś cāsati brāhmaṇaputre kṣatriyavaiśayoḥ sator apy aṣṭamāṃśaṃ labhate kevale ca vaiśyaputre tṛtīyam 
anye tv aviśeṣeṇa dvijātiputrābhāvo 'putrapadenokta ity āhuḥ 
asmin pakṣe sapiṇḍagāmi daśamāṃśaśeṣadhanam 
iyaṃ tv aduṣṭā vyāvasthā 
yadā bahuvacanaṃ yogakṣeme tadā daśamāṃśaṃ harc chaudraḥ 
atha katipayajanajīvanaparyāptaṃ tadā śūdraputrasyaiva 
kṣatriyādīnāṃ samānāsamānajātīyāstrījātānāṃ smṛtyantare vidhir darśitaḥ kṣatrajās tridvyekabhāgā viḍjāḥ syur dvyekabhāginaḥ 
kṣatriyājātāḥ svajātīyavijātīyāsu śūdraparyantāsu varṇakrameṇa tryādibhāgaharāḥ 
tadā tena svadhanaṃ kṣatriyasya śūdrāḥ ṣaṣṭham aṃśaṃ labhante viśaś ca tṛtīyam 
anye tv asya ślokasya sāmarthyam āhuḥ 
śūdraputrāya yadā dadāti tadānena dhanaṃ saṃkalayya daśo 'ṃśo dātavyo na tadadhikaḥ saty api svātantrye 
yathā vakṣyati yad evāsya pitā dadyāt iti 
asmin pakṣe saputro dadyāt iti samānādhikaraṇe pade upapannatare 
itarathā yasya sadasatputraḥ pitā sa dadyāt iti saṃbandho duśliṣṭaḥ syāt 
saputrapadenāsya putrāder abhidhānam dadyād iti jīvataḥ putrasapinḍādeḥ 
tataś ca yadi kṣatriyavaiśyāputrau na staḥ kevalau brāhmaṇaśūdrau tadā na śūdrasya daśama evāṃśaḥ kiṃ tarhy atyalpaṃ nādhikataraṃ dhanaṃ labhate 
yatra daśa gāvaḥ santi tatra catasro brāhmaṇasyaikā śūdrasya pañca kṣatriyavaiśyayoḥ 
yadā tau na staḥ tadā pañcagāvas tayaiva kalpanayā brāhmaṇaśūdrābhyāṃ vibhajanīyāḥ 
yadi sarvā brāhmaṇa ādadyān na cāṃśaharaḥ syān na caturaṃśaharaḥ 
tasmāt caturo 'ṃśān haret iti caturṣu bhrātṛṣu satsu kalpanā 
śūdrasyāpi daśamāṃśaharatvaṃ caturṣv eva 
dvayos triṣu caturṣūbhayor bhāgādhikyam 
brāhmaṇakṣatriyaviśāṃ śūdrāputro na rikthabhāk 
yad evāsya pitā dadyāt tad evāsya dhanaṃ bhavet 
na rikthabhāk dvijātīnāṃ śūdrāputraḥ 
kiṃ sadā 
netyāha yad evāsya pitā dadyāt tat 
asya pitrā daśamāṃśakalpanā kṛtā tad eva tat tasya tadadhikaṃ paitrikaṃ nānyal labhate 
tatrāpi śaṅkhenoktam na śūdraputro 'rthabhāgī 
yad evāsya pitā dadyāt sa eva tasya bhāgo gomithunaṃ tv aparaṃ dadyuḥ 
vibhāgakāle bhrātaraḥ iti vākyaśeṣaḥ 
anye tv anūḍhāyāḥ śūdrāyāḥ putrasyemaṃ vidhim icchanti 
na hy atra vivāhaliṅgaṃ kiṃcid astīti vadantaḥ 
jātiviśeṣavacanaḥ śūdrāśabdaḥ 
ato yad evāsya pitā dadyāt ato yad asya prajīvanaṃ pitrā dattaṃ tad eva dātavyam 
atha tena kācid vibhāgakalpanā kṛtā yāvajjīvaṃ jīvanāya tadā tad evāsya dhanaṃ na bhrātṛbhiḥ kiṃcid dātavyam 
yathā gautamaḥ śūdrāputraprakaraṇa evāha aparigrahītāsv api śuśrūṣuś cel labheta vṛttimūlam antevāsividhinā iti 
teṣāṃ mate kṣatriyavaiśyayor anūḍhayor jātā rikthaharāḥ prāpnuvanti 
tatra ca kiyān aṃśa iti na jñāyate 
yāvān aṃśa ūḍhayoḥ iti cet tatrāpi noḍhāgrahaṇaṃ na liṅgaṃ vacanaṃ nāsti 
kathaṃ nāsti 
eka evaurasaḥ putraḥ iti dharmapatnīṣv auraso na cānūḍhayor jātānām aurasalakṣaṇam asti 
uktaṃ ca aniyuktāsutaś caiva ityādi 
atha abhrātṛjāyāviṣayam etat 
tatra kila niyoge vihate aniyuktāsutaḥ iti pratiṣedhe 'pi tadviṣayā buddhir upajāyate 
atrāpy asti tarhi jātamātreṣv iti 
tasmāt parastrīṣu niyogena vinā aniyuktāsutāḥ sarveṣāṃ ca teṣāṃ prajīvanam uktam 
samavarṇāsu vā jātāḥ sarve putrā dvijanmanām 
uddhāraṃ jyāyase datvā bhajerann itare samam 
vāśabdo dvitīyaṃ vikalpam antareṇānupapadyamānaḥ prakṛtam apekṣya nirākāṅkṣo bhavati 
samavarṇāsv asamavarṇāsu vā śūdrasaiva sarvadhanaharatvaniṣedhād dvijātiviṣayam eva vijñāyate 
tena brāhmaṇasyāsati brāhmaṇīputre kṣatriyādijātāḥ sarvadhanaharā bhavantīty uktaṃ bhavati 
evaṃ kṣatriyasya vaiśyāputraḥ 
na tv ayam arthaḥ uddhāraṃ jyāyase datvā sarve 'savarṇājātāḥ samaṃ savarṇāputrair bhajeran prāguktaikāṃśāpacayavirodhāt 
yady apy uktaṃ nirguṇeṣu savarṇāputreṣu guṇavatsv itareṣu yuktam eva sāmyam 
tathā coktam uktam savarṇāputro anyāyavṛtto na labhataikeṣām iti 
tad etad asat jāter atyantamānyatvāt 
utpanno vārthasvāmyam ity ācāryāḥ iti 
teneyam atra vyākhyā 
asatsu savarṇāsv asavarṇāsv api ye jātās te 'pi jāyāṃśam uddhāreṇa savarṇavad vibhajeran 
śūdrasya tu savarṇaiva nānyā bhāryā vidhīyate 
tasyāṃ jātāḥ samāṃśāḥ syur yadi putraśataṃ bhavet 
pratilomavivāhaḥ śūdrasya neṣyate 
uktānuvādo 'yam 
tasyāṃ jātāḥ samāṃśāḥ syur iti 
pañcamasya jātyantarasyābhāvād evam uktam 
savarṇaiva tasya bhāryā nānyāstīti 
putrān dvādaśa yān āha nṛṇāṃ svāyaṃbhuvo manuḥ 
teṣāṃ ṣaḍ bandhudāyādāḥ ṣaḍ adāyādabāndhavāḥ 
vakṣyamāṇasūtrasthānam etat 
bandhuśabdo bāndavaparyāyaḥ 
gotraharā dāyaharāś ca ṣaḍ itare viparītāḥ 
yad atra tattvaṃ tadupariṣṭān nidarśayiṣyate 
aurasaḥ kṣetrajaś caiva dattaḥ kṛttrima eva ca 
gūḍhotpanno 'paviddhaś ca dāyādā bāndhavāś ca ṣaṭ 
kānīnaś ca sahoḍhaś ca krītaḥ paunarbhavas tathā 
svayaṃdattaś ca śaudraś ca ṣaḍadāyādabāndhavāḥ 
ślokadvayena saṃkhyānirdeśo vargadvayapradarśanārthaḥ   
yādṛśaṃ phalam āpnoti kuplavaiḥ saṃtaraṃ jalam 
tādṛśaṃ phalam āpnoti kuputraiḥ saṃtaraṃs tamaḥ 
kṣetrajādīnām aurasena sahopadeśāt tulyatvāsaṅkā 
tanniṣedhartham idam 
na tulyam aurasenopakāraṃ kartuṃ śaktāḥ kuputrāḥ kṣetrajādayaḥ 
asaty api viśeṣaśravaṇe prakṛtatvād evaṃ vyākhyānayanti 
anye tu kuputrān aniyuktāsutān manyante 
etad uktaṃ bhavati 
naiteṣu satsu putravān aham iti kṛtinam ātmānaṃ manyeta 
kiṃ tarhi aurasotpādane punar api yatnavatā bhavitavyam 
tamaḥ pāralaukikaṃ duṣkṛtakarmajaṃ duḥkham ṛṇāpākaraṇanimittam prajayā pitṛbhyaḥ iti 
yady ekarikthinau syātām aurasakṣetrajau sutau 
yasya yat paitṛkaṃ rikthaṃ sa tad gṛhṇīta netaraḥ 
klībasya prāg upātte kṣetraje yas talpajaḥ pramītasya vyādhitasya vā iti paścād auṣadhe kathaṃcit klībatvanivṛttau saṃbhavati kṣetrajaurasayor yugapadbhāvaḥ 
kiṃ tu tayor yad yasya pitryam iti nopapadyate kṣetrika eva tasya pitā tadīyam evāsau rikthaṃ labheteti 
janayitur yadi nāma pitṛvyapadeśaḥ syād api jananahetukaḥ tasmād api putraḥ suto 'yam upacārāt kṣetraja ity uktaḥ 
tatraurase bāle mātrā dhane gṛhīte kathaṃcid apacāriṇā pumapatyam utpāditaṃ bhavatīti 
tena ca tadāyattam eva prītyādinā dhanaṃ kṛtam na cāsya sapiṇḍāḥ santi 
asyām avasthāyāṃ yady asya pitryam upapadyate etad eva liṅgam 
aniyuktāsutādayo 'satsu sapiṇḍeṣu janayitū rikthaharā bhavantīti 
anye tu vyācakṣate 
sati dāyāde samutpannaḥ kṣetrajaḥ sa janayitur labhate riktham na kṣetrikāt saty aurase 
uktaś ca tasya saty aurase bhāgaḥ aurasakṣetrajau putrau pitū rakthasya bhāginau iti 
tathā ṣaṣṭhaṃ tu kṣetrajasyāṃśam iti 
ekarikthinau ekahastasthadhanau yathā ca tau bhavatas tathā darśayati 
eka evaurasaḥ putraḥ pitryasya vasunaḥ prabhuḥ 
śeṣāṇām ānṛśaṃsyārthaṃ pradadyāt tu prajīvanam 
saty aurase kṣetrajādayaḥ sarve 'dāyādāḥ prajīvanam aurasāl labheran 
ānṛśaṃsyam apāpam 
adadat pāpam āpnoti 
ṣaṣṭhaṃ tu kṣetrajasyāṃśaṃ pradadyāt paitṛkād dhanāt 
auraso vibhajan dāyaṃ pitryaṃ pañcamam eva vā 
krītādiputravat prajīvanamātre prāpte kṣetrajasya bhāgavikalpo 'yam ucyate 
sa ca guṇāpekṣaḥ 
aurasakṣetrajau putrau pitṛrikthasya bhāginau 
daśāpare tu kramaśo gotrarikthāṃśabhāginaḥ 
ādyo 'rdhaślokaḥ pūrvoktavidhyanuvāda eva na punar vidhyantaram 
aurasena sāmyaṃ kṣetrajasya neṣyate 
gotrabhāgino rikthāṃśabhāginaś ca 
rikthāṃśaḥ prajīvanasaṃmita ity uktaḥ 
dattake ca kṣetrajavat smṛtyantaram udāharanti 
kramaśaḥ 
aurasakṣetrajau yugapad bhāgaharau anyeṣāṃ tu pūrvābhāva uttarasya bhāgaharatvam 
yady eṣāṃ ṣaṭ dāyādāḥ ṣaḍadāyādāḥ iti vargadvayapratibhāgena dāyādādāyādayor anayo rikthavacanam anupapannam saty aurase 'dāyādā iti 
ādyāḥ ṣaṇ mahopakārā itare ṣaṭ nyūnā iti 
ādyā aurasād anye samānāphalāḥ 
evam uttare ṣaṭ tato nyūnāḥ 
avāntarāpekṣayā tulyā eva 
na pūrvottarapaṭhitānāṃ bhedo 'sti 
svakṣetre saṃskṛtāyāṃ tu svayam utpādayed dhi yam 
tam aurasaṃ vijānīyāt putraṃ prathamakalpikam 
ātmīyavacanaḥ svaśabdo na samānajātīyatām āha 
etena svayaṃ saṃskṛtāyāṃ jāta aurasa itarathāsaṃskṛtāyāṃ nivṛttiparaḥ saṃskṛtaśabdaḥ saṃbhāvyate 
tataś cānyena saṃskṛtāyām apy aurasaḥ syāt 
uktārthe ca svaśabde kṣatriyādiputrā apy aurasā bhavanti 
na hi teṣām anyat putralakṣaṇam asti 
anye tu prāthamakalpikam aurasaviśeṣaṇaṃ manvānāḥ kṣatriyāputrān aurasān asaṃpūrṇalakṣaṇān manyante 
evaṃ tu vyākhyāne yathā svakṣetre saṃskṛtāyām asaṃpūrṇalakṣaṇa aurasas tac ca sve 'saṃskṛtāyāṃ prāpnoti kiṃ punaḥ kṣatriyādīnām aurasatvena putrās tāvad bhavanti parimitāṃśabhājaś ca 
athocyate 
asaty aurasakṣetrajādilakṣaṇe dvādaśasaṃkhyāniyamāt kathaṃ putratvam iti 
atrocyate 
kim u lakṣaṇena lokato vyavahāraprasiddheḥ 
tathā hi yo yato jātaḥ sa tasya putra iti laukikā vyavaharanti 
tathā cājanake kaścit pitṛvyavahāraṃ kurvann anyeneti bodhyate naiṣa te pitā na hi tvam anena jātaḥ iti 
anvayavyatirekābhyāṃ janakaḥ pitā janyaś ca putra ity etad avagamyate 
viśeṣavyapadeśārthas tu lakṣaṇārambhaḥ 
yat tu kṣetrajādijanake vā putratvam iti tatkāryanibandhanam aputrasyāpi kāryavidhānāt putratvam putratvasya tanniṣedhān na jatatvam iti 
tathā caite pratinidhaya ucyante taiḥ 
atrāyaṃ janmanibandhe hi putratve aurasapunarbhavaniyuktāsutānāṃ viśeṣo na syāt janmanas tulyatvāt 
kiṃ ca putrakāryakāraṇān naiva kaścid aputraḥ syāt 
yas tu laukiko vyavahāraḥ asau janake 'pi pitṛvyavahāradarśanād vyabhicārī 
tena saty api prayoge indrādiśabdaval lokato 'rthātiśayāc chāstre cotpattividhānād bhāryādivyavahāravat putravyavahāro 'vagantavyaḥ 
tatra ca yad aurasasya prāthamakalpikatvavacanaṃ tatra vyavahāro 'vagantavyaḥ 
na vyavahāre kiṃ tarhy upakāre 'pi pitur upakāreṇa dṛṣṭaṃ yathauraso bhūyāṃsaṃ śaknoty upakartum iti prāthamakalpikam iti jñāpayati 
upakārāpacayābhiprāyāc ca pratinidhivyavahāraḥ 
na hy eṣāṃ pratinidhitā saṃbhavati prārabdhasya karmaṇo 'ṅgopacārapratinidheḥ 
na ca putraḥ karmāṅgam apatyotpādanakarmaṇo guṇakarmatvāt 
tena saty eva kṣetrajādīnāṃ putratve pratinidhitvavacanam aurasatvapraśaṃsārtham 
yathā apaśavo vānye go'śvebhyaḥ paśavo go'śvāḥ iti paśūnām apaśutvavacanaṃ gavāśvānāṃ praśaṃsitum 
yadā ca yo yadīyād bījāj jātaḥ sa tasya putra iti tathā ca darśitaṃ mahābhārate 
dvaipāyanāj jātāḥ pāṇḍudhṛtarāṣṭravidurādayo naite vyāsyaputrā iti vyapadiśyante 
yathā ca saprayojanaṃ kṣatriyādiputrāṇām aurasatvaṃ tathopapāditam 
putrikāputrasya putratve dvādaśasaṃkhyātireka āpnoti 
bhavatu ko doṣaḥ 
trayodaśo 'yaṃ putro 'stu 
aurasena tulyaphalatvāt tadgahaṇam tatsāmyāc ca 
tathā ca smṛtyantaram tatsamaḥ putrikāsutaḥ iti 
yas talpajaḥ pramītasya klībasya vyādhitasya vā 
svadharmeṇa niyuktāyāṃ sa putraḥ kṣetrajaḥ smṛtaḥ 
vyādhitasyāpratīkārarājayakṣmādivyādhitasya 
avaśiṣṭaṃ spaṣṭam 
mātā pitā vā dadyātāṃ yam adbhiḥ putram āpadi 
sadṛśaṃ prītisaṃyuktaṃ sa jñeyo datrimaḥ sutaḥ 
caśabdaḥ patḥituṃ vā yuktaḥ mātā pitā ca iti 
na hy ubhayor apatyam anyatarānicchāyāṃ dātuṃ yuktam 
athāpi vāśabdaḥ paṭhyate 
tathā coktam mātā pitā vā dadyāt tayor api pitā śreyān iti kāryāntaraviniyogaviṣayam etat 
nanu svatvāpattau mātuḥ svam iti pitari putraṃ prati dātṛtvaṃ nāsti 
satyam pitṛta iti vacane abhāve bījino mātā iti viniyogaviśeṣaviṣayatvāt sadṛśam ity uktam 
āha ca vasiṣṭhaḥ na strī putraṃ dadyāt pratigṛhṇīyāc ca iti 
sadṛśaṃ na jātitaḥ kiṃ tarhi kulānurūpair guṇaiḥ 
kṣatriyādir api brāhmaṇasya dattako yujyate 
prītigrahaṇaṃ lobhādinā pratiṣedhārtham 
sadṛśaṃ tu prakuryād yaṃ guṇadoṣavicakṣaṇam 
putraṃ putraguṇair yuktaṃ sa vijñeyaś ca kṛtrimaḥ 
atrāpi sadṛśo guṇata eva vijñeyaḥ 
ye tu sadṛśaṃ savarṇaṃ vyācakṣate teṣāṃ sajātīya iti eṣa pāṭho yukto yady ayam artho 'bhipretaḥ 
na tu jātyā sādṛśyam api tūktam eva 
guṇadoṣavicakṣaṇam 
kecid āhuḥ tāvan na kriyate yāvan na prāptavyavahāraḥ 
na hy asau guṇadoṣān jānāti 
tadā tv evaṃ jānāti yenāhaṃ jāto yena ca saṃprati putratayā bharaṇaṃ me kriyate 
tasyāpy ahaṃ putraḥ iti 
abhyupagataputrābhāvāt tathaiva grahītavyaḥ 
api tv anyataratve viseṣo nāsti 
utpadyate gṛhe yasya na ca jñāyeta kasya saḥ 
sa gṛhe gūḍha utpannas tasya syād yasya talpajaḥ 
na ca jñāyeta mātā yady udbhrāntyā bahuśo gatā vā tadā na jñāyate kā punas tasya jātir yataḥ pūrvair uktam avijñātabījino mātṛtaḥ 
etac ca yatra hīnajātīyapuruṣaśaṅkā nāsti 
tdāśaṅkāyāṃ hi pratilomasaṃbhavaḥ 
pratilomatvān na kvacit putrakāryādhikārī saḥ 
mātāpitṛbhyām utsṛṣṭaṃ tayor anyatareṇa vā 
yaṃ putraṃ parigṛhṇīyād apaviddhaḥ sa ucyate 
bahuprajātayā bharaṇāsamarthenātyantadurgatyā kenacid vā doṣayogena mātāpitṛbhaktihīnatvādinā na punaḥ pātityena tasya na kvacid api putrakārye 'dhikāra iti darśitam 
ayam apy anyatareṇotsargaḥ 
parigrahaḥ putrabuddhyā na tu tajjīvitecchayā 
pitṛveśmani kanyā tu yaṃ putraṃ janayed rahaḥ 
taṃ kānīnaṃ vaden nāmnā voḍhuḥ kanyāsamudbhavam 
ayaṃ ślokaḥ prāg vyākhyātaḥ 
svayaṃdattakṛtrimāpaviddheṣu asya ca bhāgakalpanā prāṅ nirūpitā 
pratigrahabhūminiṣedhaś ca saty anyasmin dhane tāvat 
yā garbhiṇī saṃskriyate jñātājñātāpi vā satī 
voḍuḥ sa garbho bhavati sahoḍha it cocyate 
krīṇīyād yas tv apatyārthaṃ mātāpitror yam antikāt 
sa krītakaḥ sutas tasya sadṛśo 'sadṛśo 'pi vā 
yā patyā vā parityaktā vidhavā vā svayecchayā 
utpādayet punar bhūtvā sa paunarbhava ucyate 
sā ced akṣatayoniḥ syād gatapratyāgatāpi vā 
paunarbhavena bhartrā sā punaḥ saṃskāram arhati 
mātāpitṛvihīno yas tyakto vā syād akāraṇāt 
ātmānaṃ sparśayed yasmai svayaṃdattas tu sa smṛtaḥ 
yaṃ brāḥmaṇas tu śūdrāyāṃ kāmād utpādayet sutam 
sa pārayann eva śavas tasmāt pāraśavaḥ smṛtaḥ 
kāmād ity anuvādaḥ kāmatas tu pravṛttānām ity asya 
pārayan piṇḍadānādinā upakurvann api śavatulyaḥ anupakārakaḥ asaṃpūrṇopakārakatvāt 
dāsyāṃ vā dāsadāsyāṃ vā yaḥ śūdrasya suto bhavet 
so 'nujñāto hared aṃśam iti dharmo vyavasthitaḥ 
śūdrasyānūḍhāyām aniyuktāyām api jātaḥ suta eva 
evaṃ yady api dāsasya dāsītyarthas tathāpi vacanāt tasyāṃ jāto na dāsasya api tu dāsasvāminaḥ 
so 'nujñātaḥ pitrā samam aṃśam aurasena harej jīvitabhāge kriyamāṇe anyathā vā yadi bhrūyād eṣa vaḥ samāṃśa iti 
yadā tu pitā nānujānāti tat smṛtyantare paṭhitam jāto 'pi dāsyāṃ śūdreṇa kāmato 'ṃśaharo bhavet 
kāmato yāvantam aṃśaṃ pitānujānāti 
mṛte pitari kuryus taṃ brātaras tv ardhabhāgikam 
taṃ kuryuḥ svāṃśāpekṣayā ātmanā dvau dvau parigṛhṇīyur bhāgau tasyaikaṃ dadyuḥ 
abhrātṛko haret sarvam duhitṝṇāṃ sutād ṛte 
asatsv auraseṣu sarvaṃ rikthaṃ sa eva hared yadi dauhitro na syāt 
sati tasminn aurasavat kalpanā dauhitrasya anyasyāśrutatvāt tasya ca prakṛtatvena buddhau saṃniveśāt 
brāhmaṇādīnāṃ tu dāsīsutāḥ prajīvanamātrabhājo na rikthabhāja iti sthitiḥ 
kṣetrajādīn sutān etān ekādaśa yathoditān 
putrapratinidhīn āhuḥ kriyālopān manīṣiṇaḥ 
mukhyābhāve pratinidhiḥ 
ato 'saty aurasa ete kartavyā ity uktaṃ bhavati 
eteṣāṃ smṛtyantare
'nyādṛśaḥ krama uktaḥ 
yathā gūḍhotpannaḥ kaiścit pañcamo 'paraiḥ ṣaṣṭha iti 
tatra pāṭhakramo nātrāṅgam ata evāniyamapāṭhāt 
prayojanaṃ cottaratrānaṅgatve darśayiṣyāmaḥ 
kriyālopād dhetoḥ kriyate apatyam utpādayitavyam iti vidhis tasya lopo mā bhūd iti 
nityo hy ayaṃ vidhiḥ 
sa yathā kathaṃcid gṛhasthena saṃpādyaḥ 
tatra mukhyaḥ kalpa aurasaḥ 
tadasaṃpattāv ete 'nukalpā āśrayitavyāḥ 
ya ete 'bhihitāḥ putrāḥ prasaṅgād anyabījajāḥ 
yasya te bījato jātās tasya te netarasya tu 
pūrvoktasyābhāve vidhipratiṣedho 'yam iti vyācakṣate 
ya ete aurasābhāve pratinidhayaḥ kartavyatayā uktāḥ te na kartavyāḥ 
yatas te 'nyabījajātās tasyaiva te putrā netarsya 
yena kriyante tasya te na bhavantīty arthaḥ 
ataś ca pūrveṇa vidhir anena pratiṣedha iti vikalpaḥ 
sa ca vyavasthito rikthagrahaṇe 
kānīnasahoḍhapunarbhavagūḍhotpannā na rikthabhājaḥ 
dattakādayas tu rikthabhājaḥ asaty aurase 
kānīnādayaś cāsaty apy aurase na pitṛdhanaharāḥ grāsācchādanabhājaḥ kevalaṃ saty asati caurase 
yata uktam
sarveṣām api ca nyāyyaṃ dātuṃ śakyā manīṣiṇā 
grāsācchādanam atyantaṃ patito hy adad bhavet  
bhātṝṇām ekajātānām ekaś cet putravān bhavet 
sarvāṃs tāṃś tena putreṇa putriṇo manur abravīt 
sarvāsām ekapatnīnām ekā cet putriṇī bhavet 
sarvās tās tena putreṇa prāha putravatīr manuḥ 
śreyasaḥ śreyaso 'lābhe pāpīyān riktham arhati 
bahavaś cet tu sadṛśā sarve rikthasya bhāginaḥ 
na bhrātaro na pitaraḥ putrā rikthaharāḥ pituḥ 
pitā hared aputrasya rikthaṃ bhrātara eva ca 
trayāṇām udakaṃ kāryaṃ triṣu piṇḍaḥ pravartate 
caturthaḥ saṃpradātaiṣāṃ pañcamo nopadayate 
anantaraḥ sapiṇḍādyas tasya tasya dhanaṃ bhavet 
ata ūrdhvaṃ sakulyaḥ syād ācāryaḥ śiṣya eva vā 
sarveṣām apy abhāve tu brāhmaṇā rikthabhāginaḥ 
taividyāḥ śucayo dāntās tathā dharmo na hīyate 
ahāryaṃ brāhmaṇadravyaṃ rājñā nityam iti sthitiḥ 
itareṣāṃ tu varṇānāṃ sarvābhāve haren nṛpaḥ 
saṃsthitasyānapatyasya sagotrāt putram āharet 
tatra yad rikthajātaṃ syāt tat tasmin pratipādayet 
dvau tu yau vivadeyātāṃ dvābhyāṃ jātau striyā dhane 
tayor yad yasya pitryaṃ syāt tat sa gṛhṇīta netaraḥ 
jananyāṃ saṃsthitāyāṃ tu samaṃ sarve sahodarāḥ 
bhajeran mātṛkaṃ rikthaṃ bhaginyaś ca sanābhayaḥ 
yās tāsāṃ syur duhitaras tāsām api yathārhataḥ 
mātāmahyā dhanāt kiṃcit pradeyaṃ prītipūrvakam 
adhyagnyadhyāvāhanikaṃ dattaṃ ca prītikarmaṇi 
bhrātṛmātṛpitṛprāptaṃ ṣaḍvidhaṃ strīdhanaṃ smṛtam 
anvādheyaṃ ca yad dattaṃ patyā prītena caiva yat 
patyau jīvati vṛttāyāḥ prajāyās taddhanaṃ bhavet 
brāhmadaivārṣagāndharvaprājāpatyeṣu yad vasu 
aprajāyām atītāyāṃ bhartur eva tad iṣyate 
yat tv asyāḥ syād dhanaṃ dattaṃ vivāheṣv āsurādiṣu 
aprajāyām atītāyāṃ mātāpitros tad iṣyate 
striyās tu yad bhaved vittaṃ pitrā dattaṃ kathaṃcana 
brāhmaṇī tad dharet kanyā tadapatyasya vā bhavet 
na nirhāraṃ striyaḥ kuryuḥ kuṭumbād bahumadhyagāt 
svakād api ca vittād dhi svasya bhartur anājñayā 
patyau jīvati yaḥ strībhir alaṃkāro dhṛto bhavet 
na taṃ bhajeran dāyādā bhajamānāḥ patanti te 
anaṃśau klībapatitau jātyandhabadhirau tathā 
unmattajaḍamūkāś ca ye ca kecin nirindriyāḥ 
sarveṣām api tu nyāyyaṃ dātuṃ śaktyā manīṣiṇā 
grāsācchādanam atyantaṃ patito hy adadad bhavet 
sarveṣām api klībādīnāṃ ca prakṛtatvena darśitam iti 
atyantaṃ yāvajjīvam ity arthaḥ 
śarīradhāraṇārthatvād grāsācchādanasya bhṛtyādes tadupayoginaḥ paricārakasyāpi vetanadānaṃ vijñeyam 
na hy andhādeḥ paricārakam antareṇa jīvanasaṃbhavaḥ 
yeṣāṃ dārakaraṇaṃ mataṃ teṣāṃ sabhāryāṇāṃ bharaṇaṃ dātavyam 
śaktyā dhanānurūpeṇa bhojanavastrādi deyam 
patita ity arthavādaḥ 
yady arthitā tu dāraiḥ syāt klībādīnāṃ kathaṃcana 
teṣām utpannatantūnām apatyaṃ dāyam arhati 
arthitā saṃprayogecchā ratinimittam 
tasyāṃ satyāṃ vivahet 
tatrotpannasaṃtānānām apatyaṃ putro duhitā vā dāyaṃ rikthavibhāgam arhati 
duhitur yāvān bhāgaḥ prāg uktaḥ 
vātaretās tu yaḥ klības tasya bhavaty eva maithunecchā 
kutaḥ punas tasya tantūtpattiḥ 
uktaṃ ca yas talpajaḥ pramītasya klībasya vyādhitasya iti 
rāgaprayuktatā vānena ślokena vivāhasya darśitā 
dharmaprayuktatve hy anadhikṛtānāṃ karmasu kuto vivāhaḥ 
upaneyatā ca jātyandhapaṅgūnāṃ vātaretasaḥ klībasya darśitā 
unmattādayas tv anupaneyāḥ kutas teṣāṃ vivāhaḥ 
ādigrahaṇaṃ coktaviṣaye caritārtham 
yadi hi ādigrahaṇāsāmarthyāt sarva eva gṛhyeran patito 'pi gṛhyeta 
tac ca smṛtivorodhān neṣṭam 
atha vā kṛtādhyayanānām kṛtavivāhānām unmattādirūpe samupajāte vidhir eṣa vijñeyaḥ 
nanu ca kṛtavivāhānāṃ yady arthitā tu dārair iti nopapadyate 
naitad evam kṛtavivāhānām jāyārthitāyāḥ saṃbhavāt 
pūrvais tu dharmye 'pi vivāhe 'sya prayojanaṃ dṛṣṭam 
tataś ca klībasya smārteṣv adhikārāt tadartho vivāho 'satyām apy arthitāyāṃ yukta eva 
śrauteṣu tu jātaputrasyādhānāt klībasya nādhikāraḥ 
yasya ca prayojakatvaṃ yuktaṃ tad darśayitavyam 
yat kiṃcit pitari prete dhanaṃ jyeṣṭho 'dhigacchati 
bhāgo yavīyasāṃ tatra yadi vidyānupālinaḥ 
pitṛkramāgatān mitrād rājāmātyapurohitāder vā kṣetrād vā kayācid yuktyādhikotpattiṃ janayet tat sarveṣāṃ sādhāraṇam 
naiva mantavyam mayaitadbuddhyā pitrā prāg anupārjitaṃ mayaital labdhaṃ mamaivaitat iti 
vidyānupālina iti vacanād vidyājīvināṃ śilpikārukaprabhṛtīnām eṣa vidhir vaidyanaṭagāyanādīnām 
avidyānāṃ tu sarveṣām īhātaś ced dhanaṃ bhavet 
samas tatra vibhāgaḥ syād apitrya iti dhāraṇā 
avidhyā kṛṣivāṇijyārājopasevādi 
tatra īṣannyūnādhikabhāvo na gaṇayitavyaḥ 
tatrāpi yadi kenacid api bahvarjitaṃ tadāsty evāvibhāgatā 
jyeṣṭhasya tu jyeṣṭhāṃśaniṣedhārthaṃ vacanam 
īṣadādhikye tu sarveṣāṃ samāṃśakalpanā 
apitrya iti hetuvacanād anapatyadhanasyāpy eṣa eva vidhiḥ 
vidyādhanaṃ tu yady asya tat tasyaiva dhanaṃ bhavet 
maitryam audvāhikaṃ caiva mādhuparkikam eva ca 
vidyayā adhyāpanādinā śilpakauśalena vā tathā mitrāt arjitam 
audvāhikaṃ sāntānikatayā labdhaṃ caiva 
mādhuparkikam ārtvijyena 
yady apy etad api vidyādhanaṃ bhavati tathāpi yājanena nimittenopādīyamānatvād bhedena vyapadiśyate 
śvaśuragṛhalabdham audvāhikam apare udvāhanimittena yatas tal labyate 
bhrātṝṇāṃ yas tu neheta dhanaṃ śaktaḥ svakarmaṇā 
sa nirbhājyaḥ svakād aṃśāt kiṃcid datvopajīvanam 
ye bhrātaraḥ saha vasanti vidyamānapitṛdhanāś ca kṛṣyādinā vyavaharanti teṣāṃ yady eko na vyavaharet tasyeyaṃ nirbhājyatā paṭhyate 
sa nirbhājyaḥ svakā aṃśād iti 
bhāgān netavyo 'pasārayitavyaḥ 
svakād aṃśād yāvad adhikaṃ tadīyād dhanād vyavahāreṇotpannaṃ tat tasya na dātavyam na tu mūlasya paitṛkasya niṣedhaḥ 
tatrāpi na sarveṇa sarvaṃ nirbhājyam kiṃcid anyopajīvanaṃ kleśaphalam ātmano gṛhītvā śiṣṭam asmai dātavyam 
atha vā nirbhājyaḥ pṛthak kāryaḥ saha vastuṃ na deyam 
kadācid uttarakālaśaktisādhāraṇyena dhanenārjitatvāt samāṃśatā 
tatra bhāgakalpanā nāradena darśitā 
tatra vacanenodgatasya nirgatasya bhūyān bhāgo gṛhyate 'nuktasya svalpa iti 
anupaghnan pitṛdravyaṃ śrameṇa yad upārjitam 
svayam īhitalabdhaṃ tan nākāmo dātum arhati 
vidyānimittasya svayam arjitasyādānam uktam 
anena vyatiriktasya kṛṣyādilabdhasyādātavyatocyate 
nanu cāyam eva śloko na vaktavyaḥ 
svayam īhitena svayaṃ ceṣṭayā yal labdhaṃ tan nākāmo dātum arhatīti 
kiṃ vidyādhanādiślokena 
ucyate 
mantre vivāhādau na sarvasya svayam īhopapattir iti bhedena vyapadeśaḥ 
paitṛkaṃ tu pitā dravyam anavāptaṃ yad āpnuyāt 
na tat putrair bhajet sārdham akāmaḥ svayam arjitam 
grahaṇād anyad arthayan pitrā svayam arjitaṃ tad ākāmo na vibhajanīyo 'dhikāraprāptair api putraiḥ 
kaḥ punar jīvati pitari putrāṇāṃ vibhāgakālaḥ 
ucyate 
yadā tāvat svayaṃ pitā putrān vibhajate tadoktam mātur nivṛtte rajasi iti jīvati vecchati iti 
tathā pitary apagataspṛhenivṛtte vāpi ramaṇe iti 
anyathā tu yadaiva prāptāḥ putrā bhavanti tadaiva te pitāmahadhanasyeśate 
tathā coktam
bhūr yā pitāmahopāttā nibandho dravyam eva vā 
tatra syāt sadṛśaṃ svāmyaṃ pituḥ putrasya cobhayoḥ 
saty api ca putrasya svāmye yāvad aprāptās tāvat 
sarvathā viśeṣābhāvāt sarve pitāmahadhanabhājaḥ svatvapūrvakatvād vibhāgasya 
bandhakrayādikriyāsu pitṛdhanaṃ jātaputreṇa na niyoktavyam 
yogakuṭumbhabharaṇādau tu viniyogo darśitaḥ 
ācāreṇa saty api cāsyām avasthāyāṃ putrāṇāṃ svāmye pitrā cākāmena vibhaktān iti nindādarśanād balād vibhājayantaḥ pāpā ity anumīyate 
yathāsatpratigraheṇa bhavati svāmyam doṣas tu puruṣasya tenānvayāgatam itīdṛśam aśuddham eva 
ataḥ saṃbhavaty upāyāntare na pitārthanīyaḥ 
adharmo hi tathā syāt 
svayam arjitam api dhanam adhikāraprāptān guṇavataḥ putrān jñātvā vibhaktavyam eva 
uktaṃ ca vayasi sthitaḥ pitā putrān vibhajet 
jyeṣṭhaṃ śreṣṭhāṃśenetarān samair aṃśaiḥ iti 
na caitat pitāmahadhanaviṣayam 
na hi tatra pitā jyeṣṭhasyādhikāṃśadānāya prabhavati tulyātvād ubhayoḥ svāmyasya 
yat tv idam nyūnādhikavibhaktānāṃ dharmyaḥ pitṛkṛtaḥ smṛtaḥ iti tat pitāmahe 'pi svalpayā mātrayecchanti 
yatra na paripūrṇaṃ bhāgadvayaṃ gṛhītaṃ svayam arjitaviṣaye hy apavāda eva syāt 
vibhaktāḥ saha jīvanto vibhajeran punar yadi 
samas tatra vibhāgaḥ syāj jyaiṣṭhyaṃ tatra na vidyate 
spaṣṭārthaḥ ślokaḥ 
vibhāgadharme vibhāgasyoddhārapratyāśaṅkānivṛttyartham apitrya iti dhāraṇā iti vacanāt 
pitryasya sarvadhanasyoddhāraḥ 
iha tu bhūtapūrvagatyā pitryaṃ nastītyāśaṅkayā vacanam 
yeṣāṃ jyeṣṭhaḥ kaniṣṭho vā hīyetāṃśapradānataḥ 
mriyetānyataro vāpi tasya bhāgo na lupyate 
yeṣāṃ bhrātṝṇāṃ jyeṣṭḥaḥ kaniṣṭho vā bhrātā aṃśapradānād dhīyate 
aṃśapradānaṃ vibhāgakālaḥ 
hīyate pātityādyavibhāgārthaṃ ca hetum āsādayet 
mriyeta vā 
tasya bhāgo na lupyate 
tasyeyaṃ pratipattiḥ 
sodaryā vibhajeraṃs taṃ sametya sahitāḥ samam 
bhrātaro ye ca saṃsṛṣṭā bhaginyaś ca sanābhayaḥ 
sodaryā bhrātaro yeṣāṃ saṃsṛṣṭā arthās te gṛhṇīyuḥ 
bhaginyaś ca sanābhayaḥ 
sodaryā aprattās tā hi sanābhivyapadeśyāḥ 
prattāḥ punaḥ pratigotrabhāvam anubhavantīti na bhrātṝṇāṃ sanābhayaḥ 
ye ca saṃsṛṣṭā iti 
caśabdo bhaginīṃ samuccinoti 
na tv iyam āśaṅkā kartavyā sodaryā gṛhṇīyur ye ca bhrātaraḥ saṃsṛṣṭāḥ iti 
tathā saty asodaryāṇām api saṃsṛṣṭānāṃ bhāgaḥ prasajyeta 
santy eva sodaryā asaṃsṛṣṭāḥ saṃsṛṣṭāś ca sodaryā yatra santi tatrobhayor api vibhāgena vibhāgaṃ gṛhṇīyuḥ 
na cedaṃ virudhyeta 
anyodaryas tu saṃsṛṣṭī nānyodaryo dhanaṃ haret 
asaṃsṛṣṭo 'pi vādadyāt sodaryo nānayamātṛkaḥ 
asyāyam arthaḥ 
sāpatno bhrātā saty api saṃsṛṣṭitve na gṛhṇāti yadā sodaryo 'saṃsṛṣṭo 'pi vidyate 
sodaryāṇāṃ madhyād yena saṃsṛṣṭaḥ sa eva nānyāh saty api sodaryatve 
tad uktam saṃsṛṣṭinas tu saṃsṛṣṭī sodaryasya tu sodaraḥ iti 
yadā tu sodarā naiva santi tadā yair eva sāpatnaiḥ saṃsṛṣṭas ta eva gṛhṇīyur na tv itare 
nodaryavibhaktānāṃ saha vasatāṃ mahānikaṭam āvasaty api sāṃnidhyaṃ viśeṣakāryaṃ sāmānyotthaṃ vibhaktānām api vijñāyata ity āhuḥ 
tena vibhaktānām apy anyatarasmin pramīte sodarya eva gṛhṇīyān nāsya bhāgaḥ parilupyate 
na caitac codanīyam naivāsya tadānīṃ bhāga utthitaḥ parilopo vā cintyate 
yata uktam samutpanne vācyaḥ svāmī iti 
anīśās te hi jīvatoḥ iti 
tatra putur ūrdhvaṃ samanantaram eva putrāṇāṃ svāmyaṃ darśayati 
yo jyeṣṭho vinikurvīta lobhād bhrātṝn yavīyasaḥ 
so 'jyeṣṭhaḥ syād abhāgaś ca niyantavyaś ca rājabhiḥ 
vinikāro rājapūjādiṣv avajñā pare dhanena vañcanam 
ajyeṣṭho bandhuvat pūjya ity uktam 
na sarveṇa sarvajyeṣṭhavṛttiniṣedhaḥ 
abhāgakatvaṃ ca jyeṣṭḥāṃśānarhatvam 
niyantavyaḥ aviśeṣopadeśāt vāgdaṇḍadhigdaṇḍābhyām dhanadaṇḍaṃ cārthānurūpe 'parādhe 
sarva eva vikarmasthā nārhanti bhrātaro dhanam 
na cādatvā kaniṣṭhebhyo jyeṣṭhaḥ kurvīta yautakam 
vikarmasthāḥ pratiṣiddhācaraṇāḥ anādeśakṛtā akṛtadārā dāsībhāryāḥ 
patitasya pṛthak pratiṣedhāt abhyāse vartamānānām eṣāṃ pratiṣedhaḥ 
na cādatvā upayuktam eṣāṃ dhanādānīyam aṅgīkṛtya yadi yautakaṃ yāṃ vṛddhiṃ nayet 
kuṭumbārthe cānutiṣṭhamānānāṃ teṣām anyeṣāṃ bhrātṝṇāṃ saṃbandhyupaviṣṭaṃ sthāpayet yadā te vakṣyante kutas tad dhanam iti tadā mūlaṃ darśayiṣyāmi iti tādṛśaṃ vṛddhisahitam api sarveṣām api dāpayet 
yadi tu tasminn eva kāle bhrātṝṇāṃ darśayet idam adhikaṃ dṛśyate tad yathāṃśaṃ gṛhṇīta aham api svatas tat pṛthakkṛtya vṛddhiṃ neṣyāmi iti tadā nāsti teṣāṃ bhāgaḥ tasyaiva tad yautakam 
bhrātṝṇām avibhaktānāṃ yady utthānaṃ bhavet saha 
na putrabhāgaṃ viṣamaṃ pitā dadyāt kathaṃcana 
yad uktam nyūnādhikavibhaktānāṃ dharmyaḥ pitṛkṛtaḥ smṛtaḥ iti tasyāsmin viṣaye pratiṣedhaḥ 
sahotthānam sarva eva dhanam arjayantīty arthaḥ 
kaścit kṛṣyādinā kaścit pratigraheṇa kaścit sevayā kaścid yathāhṛtaṃ parirakṣati yathopayogam asaṃnihiteṣu viniyukte 
tat sarvam ekīkṛtya samaṃ vibhajanīyam 
na snehādinā kasmaicit pitrādhikaṃ deyam 
ūrdhvaṃ vibhāgāj jātas tu pitryam eva hared dhanam 
saṃsṛṣṭās tena vā ye syur vibhajeta sa taiḥ saha 
vibhāgottarakālaṃ pitrā yad vibhāge bhāgadvayaṃ gṛhītam dvāv aṃśau pratipadyeta iti tad eva satyāṃ pitur icchāyāṃ grahītavyam 
pitur ūrdhvaṃ vā 
na tatra bhrātṛbhir vācyam kim ity ayaṃ dvāv aṃśau gṛhṇāti iti 
atha ca nāsti pitur icchā tadā samaṃ ca svasamo 'sya bhāga uddhartavyaḥ 
ye pitur ūrdhvaṃ saṃsṛṣṭās teṣām eva sa paitṛko 'ṃśaḥ 
tad uktam dadyād apaharec cāṃśaṃ jātasya ca mṛtasya ca iti 
jātasya saṃsṛṣṭina eva dadyuḥ 
pitur ūrdhvaṃ tadīyam aṃśaṃ ca samam eva 
vibhaktāḥ saha ity anayā buddyā 
bhaginyā ā prasavān naiva vibhāgo 'sti iti vasiṣṭhena darśitam 
anapatyasya putrasya mātā dāyam avāpnuyāt 
mātary api ca vṛttāyāṃ pitur mātā hared dhanam 
vyākhyāto 'yaṃ ślokaḥ 
ṛṇe dhane ca sarvasmin pravibhakte yathāvidhi 
paścād dṛśyeta yat kiṃcit tat sarvaṃ samatāṃ nayet 
avijñānān nyūnam adhikaṃ vā vibhaktaṃ parato jñātaṃ samāṃśakīkartavyam 
kiṃ ca vibhāgottarakālaṃ labdhe nāsti jyeṣṭhasyoddhara iti 
vastraṃ patram alaṃkāraṃ kṛtānnam udakaṃ striyaḥ 
yogakṣemaṃ pracāraṃ ca na vibhājyaṃ pracakṣate 
vastrapatrālaṃkārakṛtānnodakānām ekatvaṃ vivakṣitam 
patraṃ vāhanaṃ gantrīśakaṭādi 
alaṃkāraḥ aṅgulīyakādi 
vastraṃ samamūlyam na tu mahārgham 
udakaṃ kūpavāpyādi 
striyo dāsyaḥ 
yogakṣemaṃ yato yoge kṣemo bhavati mantripurohitāmātyavṛddhāḥ vāstu ca 
caurādibhyas tato rakṣā bhavati 
smṛtyantare ca paṭhyate vāstuni vibhāgo na vidyate 
pracāraṃ yatra gavāś caranti 
pravetrety āha 
tena yat paitṛkenoktaṃ na hy atra dharmātikramaḥ kaścid asti iti tad anupapannaṃ darsayati 
adṛṣṭāsu hi te pratiṣedhāḥ tadatikramād adharmo na syāt 
ayam ukto vibhāgo vaḥ putrāṇāṃ ca kriyāvidhiḥ 
kramaśaḥ kṣetrajādīnāṃ dyūtadharmaṃ nibodhata 
dyūtaṃ samāhvayaṃ caiva rājā rāṣṭrān nivārayet 
rājāntakaraṇāv etau dvau doṣau pṛthivīkṣitām 
prakāśam etat tāskaryaṃ yad devanasamāhvayau 
tayor nityaṃ pratighāte nṛpatir yatnavān bhavet 
aprāṇibhir yat kriyate tal loke dyūtam ucyate 
prāṇibhiḥ kriyate yas tu sa vijñeyaḥ samāhvayaḥ 
dyūtaṃ samāhvayaṃ caiva yaḥ kuryāt kārayeta vā 
tān sarvān ghātayed rājā śūdrāṃś ca dvijaliṅginaḥ 
kitavān kuśīlavān krūrān pāṣāṇḍasthāṃś ca mānavān 
vikarmasthān śauṇḍikāṃś ca kṣipraṃ nirvāsayet purāt 
ete rāṣṭre vartamānā rājñaḥ prachannataskarāḥ 
vikarmakriyayā nityaṃ bādhante bhadrikāḥ prajāḥ 
dyūtam etat purākalpe dṛṣṭaṃ vairakaraṃ mahat 
tasmād dyūtaṃ na seveta hāsyārtham api buddhimān 
pracchannaṃ vā prakāśaṃ vā tan niṣeveta yo naraḥ 
tasya daṇḍavikalpaḥ syād yatheṣṭaṃ nṛpates tathā 
vividhaḥ kalpo vikalpaḥ 
sama eva rājñocyate 
dyūtadharmaṃ nibodhata iti tata ārabhya dvitrāḥ ślokā vidhāyakāḥ 
sarvo 'py arthavādaḥ   
kṣatraviṭśūdrayonis tu daṇḍaṃ dātum aśaknuvan 
ānṛṇyaṃ karmaṇā gacched vipro dadyāc chanaiḥ śanaiḥ 
kṣatriyādayo nirdhanā na saṃbandhenāvasādayitavyāḥ 
kiṃ tarhi karmaṇā yad yasyocitaṃ karma rājopayogi tena daṇḍadhanaṃ saṃśodhayitavyāḥ 
brāhmaṇas tu kuṛumbānām avirodhena śanair dāpyaḥ 
bandhatāḍanakarmaṇī tasya niṣidhyete 
dhanikaviṣayaḥ prāguktaḥ ślokaḥ 
daṇḍaviṣayo 'yam 
apaunaruktyam 
strībālonmattavṛddhānāṃ daridrāṇāṃ ca rogiṇām 
śiphāvidalarajjvādair vidadhyān nṛpatir damam 
damam 
karmakaraṇe 'py asamarthā daridrā eva gṛhyante 
mahāpātakināṃ sāmyāt tacchiphādibhis tāḍanam 
śiphā latā 
vidalaṃ vṛkṣatvak 
ye niyuktās tu kāryeṣu hanyuḥ kāryāṇi kāryiṇām 
dhanoṣmaṇā pacyamānās tān niḥsvān kārayen nṛpaḥ 
ye kāryiṇām arthipratyarthināṃ kāryeṣu vyavahāradarśanādiṣu niyuktā adhikṛtā rājasthānīyaprabhṛtayas te dhanoṣmaṇā pacyamānā anyatarasmād dhanaṃ gṛhītvā kāryāṇi nāśayeyuḥ tān niḥsvān kārayet sarvasvaharaṇaṃ teṣāṃ kāryam 
sabhyānām abhyāsena vartamānānāṃ saty api vakṣyamāṇadaṇḍāntaravidhāv eṣa eva daṇḍo nyāyyaḥ 
ye 'py anye senāpatiprabhṛtayaḥ kasyacit sāhāyyake niyujyante tataś cārthaṃ gṛhītvā nāśayanti te 'py evam eva daṇḍyāḥ 
anye tu ye 'niyuktāḥ ity akārapraśleṣaṃ paṭhanti 
ye rājavāllabhyād balātiśayād vānyasya sāhāyyaṃ kurvanti kāryanāśanārthaṃ dvitīyasya teṣām ayaṃ daṇḍaḥ 
dhanoṣmaṇety avivakṣitam 
aniyuktā ity etad eva pradhānam 
kūṭaśāsanakartṝṃś ca prakṛtīnāṃ ca dūṣakān 
strībālabrāhmaṇaghnāṃś ca hanyad dviṭsevinas tathā 
kūṭaśāsanasya kartāro yan naiva rājñādiṣṭaṃ tad rājakṛtam iti vadanti 
śāsanaṃ rājādeśaḥ 
etasya gṛhe na bhoktavyam asya cāyaṃ prasāda ājñātaḥ iyaṃ vā sthitī rājñā kṛtā iti patrakaṃ rājādhikṛtalekhakalikhitam iti śāsanam rājādeśasaṃbādhena śāsanam 
tat kūṭaṃ kurvanti pālayanti 
prakṛtīnāṃ kruddhalubdhānāṃ dūṣakā bhedakāḥ 
strībālayor brāhmaṇasyāpi hantāraḥ 
dviṭsevino rājaśatrusevinaḥ pracchannaṃ gatāgatikān 
tīritaṃ cānuśiṣṭaṃ ca yatra kvacana yad bhavet 
kṛtaṃ tad dharmato vidyān na tad bhūto nivartayet 
yatra kvacana rājādhikaraṇe vyavahārapadaṃ tīritam pāratīrakarmasamāptau niścitam 
asau yatra prayuñjīteti na kevalaṃ vācā satyair uktaṃ yāvad anuśiṣṭam daṇḍapraṇayanaṃ kṛtam 
tad rājā kṛtam eva vidyān na punar nivartayed antareṇa dviguṇaṃ daṇḍam 
yathāha dviguṇaṃ daṇḍam āsthāya tat kāryaṃ punar uddharet iti 
dhanagrahaṇasaṃbandhena pūrvaṃ niḥsvīkaraṇam 
ayaṃ tu nimittāntareṇājñanādinā 
amātyāḥ prāḍvivako vā yat kuryuḥ kāryam anyathā 
tat svayaṃ nṛpatiḥ kuryāt tān sahasraṃ ca daṇḍayet 
āmātyo rājasthānīyādiḥ 
taṃ sahasraṃ ca daṇḍayet 
gargaśatadaṇḍanavat samudāyena vākyaparisamāptiḥ 
brahmahā ca surāpaś ca taskaro ca gurutalpagaḥ 
ete sarve pṛthak jñeyā mahāpātakino narāḥ 
surāpo brāhmaṇa eva mahāpātakī 
taskaro brāhmaṇasuvarṇāpahārī 
na yaḥ kaścit 
uktārthakathanam uttarārtham 
caturṇām api caiteṣāṃ prāyaścittam akurvatām 
śārīraṃ dhanasaṃyuktaṃ daṇḍaṃ dharmyaṃ prakalpayet 
nanu ca surāpo brāhmaṇa eva pātakī 
tasya ca śarīrasaṃyukto daṇḍo nāsti na śārīro brāhmaṇadaṇḍaḥ iti 
tatra caturṇām apīti katham 
kecid āhuḥ 
patitaḥ saṃprayukto gṛhyate pūrvam anupātto 'pi catuḥsaṃkhyāsāmarthyāt 
anye tv aṅkanaṃ śarīrasaṃyuktam ity āhuḥ 
tac ca brāhmaṇasyāpy asti 
anye tv apiśabdāt pañcānām ayaṃ daṇḍa ity āhuḥ 
caturṇām api 
apiśabdāt pañcamasyāpi tatsaṃsargiṇaḥ 
brāhmaṇasya vadhe pūrvatra śarīradaṇḍa ukta eva 
strībālabrāḥmaṇaghnāṃś ca hanyāt iti 
anenāntaḥśarīrayuktam aṅkanam evocyate 
dharmyam ity aparādhānurūpeṇa gurutaralāghavaṃ kāryam ity arthaḥ 
gurutalpe bhagaḥ kāryaḥ surāpāne surādhvajaḥ 
steye ca śvapadaṃ kāryaṃ brahmahaṇy aśirāḥ pumān 
lalāṭāṅkanam apratiṣedhavidhau nāṅkyā rājñā lalāṭeṣu iti tacchravaṇāt 
asaṃbhojyā hy asaṃyājyā asaṃpāṭhyāvivāhinaḥ 
careyuḥ pṛthivīṃ dīnāḥ sarvadharmabahiṣkṛtāḥ 
sarvadharmagrahaṇād evāsaṃbhojanādīnāṃ siddhe pratiṣedhe doṣagurutvakhyāpanārtham eṣām upādānam 
saṃbhoga ekatra grasanaṃ gītādiśravaṇaṃ ca 
saṃyājanaṃ teṣām eva yājanaṃ taiḥ saha yājanaṃ vā 
evaṃ saṃpāṭho 'pi draṣṭavyaḥ 
asaṃpāṭhyāvivāhina iti 
asaṃpāṭhyāś ca avivāhinaś ceti dvandvaḥ 
dīnā iti 
saty api svavatve tatsaṃbandhiniṣedhabhikṣādibhojanena parayāvajñayā ca vastrakhaṇḍādivarjanam 
jñāti saṃbandhibhis tv ete tyaktavyāḥ kṛtalakṣaṇāḥ 
nirdayā nirnamaskārās tan manor anuśāsanam 
kṛtalakṣaṇā iti niścite kāryakāraṇatve ity arthaḥ 
vyādhyādiyoge 'py eṣu dayā na kartavyā 
jyeṣṭhyādiguṇayoge 'pi ca naite namaskāryāḥ pratyuttānādibhiḥ 
eṣa eva vacanasāmarthyād dharmo vijñeyaḥ 
prāyaścittaṃ tu kurvāṇāḥ pūrve varṇā yathoditam 
nāṅkyā rājñā lalāṭe syur dāpyās tūttamasāhasam 
śūdrād anye pūrve varṇās teṣāṃ prāyaścittaṃ kurvatām aṅkanaṃ nāsti 
daṇḍas tūttamasāhasaṃ paṇasahasraṃ dāpyāḥ 
āgaḥsu brāhmaṇasyaiva kāryo madhyamasāhasaḥ 
vivāsyo vā bhaved rāṣṭrāt sadravyaḥ saparicchadaḥ 
prāyaścittaṃ tu kurvāṇāḥ ity etad atra nāpekṣate 
eteṣu brahmahatyādiṣv aparādheṣu brāhmaṇo madhyamasāhasaṃ daṇḍyaḥ 
akāmataḥ ity uttaraślokād apakṛṣyate 
daṇḍayitvā prāyaścittaṃ kārayitavyaḥ 
saparicchadaḥ 
guṇavato brāhmaṇasyānugrāhyasyaitat 
akāmaṃ vānirvāsyaḥ  
itare kṛtavantas tu pāpāny etāny akāmataḥ 
sarvasvahāram arhanti kāmatas tu pravāsanam 
itare kṣatriyādayo varṇā etāni pāpāni mahāpātakāny akāmato 'nicchayā kṛtavantaḥ sarvasvaharaṇāḥ kāryāḥ 
kecit prāyaścittam api kurvatām etad daṇḍaṃ pūrveṇa vaikalpikam icchanti kāmatas teṣāṃ vadha uktaḥ 
śūdrasyākāmato 'ṅkanasarvasvaharaṇe kāmato vadhaḥ 
nādadīta nṛpaḥ sādhur mahāpātakino dhanam 
ādadānas tu tal lobhāt tena doṣeṇa lipyate 
nanu dhanena daṇḍanaṃ rājño vṛttir iti sthāpitam 
katham iha taddhanasyāgrahaṇam 
uktam rājanirdhūtadaṇḍāḥ ity atrāntare 
apsu praveśya taṃ daṇḍaṃ varuṇāyopapādayet 
śrutavṛttopapanne vā brāhmaṇe pratipādayet 
varuṇāyedam iti manasā dhyāyann apsu dadyād apsu nikṣipet 
brāhmaṇāya vā vidyāśīlasaṃpannāya dadyāt 
īśo daṇḍasya varuṇo rājñāṃ daṇḍadharo hi saḥ 
īśaḥ sarvasya jagato brāhmaṇo vedapāragaḥ 
pūrvasya pratipattividher arthavādo 'yam 
mahāpātakino daṇḍasya varuṇa īṣṭe 
yato rājñāṃ sa daṇḍadharo netā īśiteti yāvat 
evaṃ brāhmaṇo 'pi taddhanasyeśo 'nena grāhyaḥ 
yatra varjayate rājā pāpakṛdbhyo dhanāgamam 
tatra kālena jāyante mānavā dīrghajīvinaḥ 
niṣpadyante ca sasyāni yathoptāni viśāṃ pṛthak 
bālāś ca na pramīyante vikṛtaṃ na ca jāyate 
prasiddhāv imāv apy arthavādaślokau 
kālena jāyanta iti vartamānajanma na vivakṣitam jātā janiṣyamāṇāś ca 
vikṛtaṃ karacaraṇākṣivihīnam   
brāhmaṇān bādhamānaṃ tu kāmād avaravarṇajam 
hanyāc citrair vadhopāyair udvejanakarair nṛpaḥ 
avaravarṇajaḥ śūdraḥ 
bādhanaṃ dhanādyāharaṇaṃ śarīropapīḍanaṃ ca 
citrā vividhopāyāḥ śūlāropaṇaṃ raktachedaḥ aṅgakalpanaṃ khaḍgaprahārakartṛkā ityādyāḥ 
udvejanakarair dīrghakālapīḍākaraiḥ 
yāvān avadhyasya vadhe tāvān vadhyasya mokṣaṇe 
adharmo nṛpater dṛṣṭo dharmas tu viniyacchataḥ 
avadhyavadhe yo doṣas tattulyo vadhyamokṣaṇe rājña uparyuktasya ṣaḍbhāgaharasya svakarmākurvataḥ pratyavāyena avaśyam eva bhavitavyam 
kurvatas tu na kadācid adṛṣṭasiddhiḥ 
yas tv ayaṃ dharmas tu viniyacchata iti evamādidharmapravādaḥ sarvo 'sau svakarmānuṣṭhānapraśaṃsārtho 'rthavādaḥ 
nigrahopasaṃhārārthas tv ayaṃ vadhopadeśaḥ 
ato yathāśruticitravadhopayaiḥ kartavyaḥ 
dṛṣṭārtheṣu rājyatantrasiddhyartham upadeśeṣu pravacanam yathādṛṣṭaṃ yodhāṃś ca hanyād ity uktam 
tatra dṛṣṭaprayojanatvād upadeśasya na niyato vadhaḥ 
evaṃ ca saty upāyāntareṇāpi bandhanādinā viniyacchato na doṣaḥ
udito 'yaṃ vistaraśo mitho vivadamānayoḥ 
aṣṭādaśasu mārgeṣu vyavahārasya nirṇayaḥ 
sarvavyavahāropasaṃhārārthaḥ ślokaḥ 
evaṃ dharmyāṇi kāryāṇi samyak kurvan mahīpatiḥ 
deśān alabdhān lipseta labdhāṃś ca paripālayet 
alabdhāṃl lipseteti saṃtoṣapareṇa na bhavitavyam ity arthaḥ 
samyaṅniviṣṭadeśas tu kṛtadurgaś ca śāstrataḥ 
kaṇṭakoddharaṇe nityam ātiṣṭhed yatnam uttamam 
deśaniveśo durgakaraṇaṃ ca yat saptamādhyāye uktam tat kṛtvā kaṇṭakoddharaṇam 
tenāpi rāṣṭrarakṣā kriyate 
kaṣṭakaśabdaḥ pīḍāhetusāmānyāt taskarādiṣu prayuktaḥ 
etad eva darśayati 
rakṣaṇād āryavṛttānāṃ kaṇṭakānāṃ ca śodhanāt 
narendrās tridivaṃ yānti prajāpālanatatparāḥ 
āryaṃ śāstranoditam kartavyam itarānuṣṭhānaniṣedhaḥ 
tadvṛttaṃ yeṣām ity uttarapadalopī samāsaḥ 
tena dīnānāthaśrotriyā akaraśulkadā gṛhyante 
tadrakṣaṇād dhi tridivagamanaṃ yuktam 
anyeṣāṃ tu vṛttiparikrītatvād akaraṇe pratyavāyaḥ yathottaratra vakṣyate svargāc ca parihīyate iti 
rakṣānuvṛttiniṣkrayaṇena pratyavāyābhāvamātram na tu svargaḥ 
atha vā vṛttiniyamāpekṣaṃ tridivaprāptivacanam yathoktaṃ prāk 
anyeṣāṃ tu vṛttiparikrītatvadarśanam 
arthavādamātraṃ rājñaḥ svargavacanam 
avṛttidaparipālanam api vṛttiprayuktaṃ svarājyabhāgasthānīyasya tadrājñaḥ 
yathaiva ca śilpijīvinaḥ śilpino māsi māsy ekaikaṃ karma kuryuḥ iti vṛttyarthaṃ śilpaṃ kurvāṇā rājñā karma kāryante karagrahaṇāya evaṃ rājāpi vṛttiyuktaḥ prajāpālanapravṛtto nityakarmavad āryaparipālanaṃ kāryate śāstreṇa 
yathaiva hi kāmaśrutito 'gnyāhito nityāny anutiṣṭhati na svargādilābhāya 
na hi tāni phalārthatayā noditāni atha ca kriyante 
tadvad etad draṣṭavyam 
ato yāvatī kācit phalaśrutiḥ sā sarvārthavāda iti kovaraviṣṇusvāmī 
yad atra tattvaṃ tad darśitam adhastāt 
aśāsaṃs taskarān yas tu baliṃ gṛhṇāti pārthivaḥ 
tasya prakṣubhyate rāṣṭraṃ svargāc ca parihīyate 
śāsanaṃ yathāśāstraṃ vadhādidaṇḍam antareṇa taskarāṇāṃ nigraho rakṣā ca na śakyate 
ato vṛttiṃ gṛhītvā yas taskaravadhāj jugupsate tasyobhayo doṣaḥ iha rāṣṭrakṛtaḥ amutra svargaparihāniḥ 
yuktā ca baliparigṛhītasya tanniṣkṛtim akurvato doṣavattā 
nirbhayaṃ tu bhaved yasya rāṣṭraṃ bāhubalāśritam 
tasya tad vardhate nityaṃ sicyamāna iva drumaḥ 
prasiddham evaitac chloke taskaravadhavidhiśeṣatayā anūdyate 
dvividhāṃs taskarān vidyāt paradravyāpahārakān 
prakāśāṃś cāprakāśāṃś ca cāracakṣur mahīpatiḥ 
cārāḥ pracchannā rāṣṭre rājakṛtyajñāninaḥ 
te cakṣuṣī iva yasya sa cāracakṣuḥ 
prakāśataskarāṇāṃ nāsti taskaravyavahāro yathā loke 'nyeṣām aṭavīrātricarāṇām asti 
taiḥ sāmānyopādānaṃ tadvan nigrahārthaṃ kriyate 
prakāśavañcakās teṣāṃ nānāpaṇyopajīvinaḥ 
pracchannavañcakās tv ete ye stenāṭavikādayaḥ 
tatra ye krayārthaṃ mānatulāviśeṣeṇa muṣṇanti dravyāṇām āgamasthānanirgamanāpekṣārthaṃ kurvanti te prakāśavañcakā vāṇijakāḥ 
pracchannās tu ye rātrau muṣṇanti te stenā āṭavikā vijane pradeśe vasanti 
apare tu prasahya hāriṇo na kevalam eta eva kiṃ tarhīme cānye yān ūrdhvaṃ vakṣyāmaḥ 
utkocakāś caupadhikā vañcakāḥ kitavās tathā 
maṅgalādeśavṛttāś ca bhadrāś cekṣaṇikaiḥ saha 
utkocakā ye kasyacit kāryeṇa kasyacid rājāmātyādeḥ pravṛttau arthagrahaṇena kāryasiddhau pravartate 
aupadhikāḥ chadmavyavahāriṇaḥ 
anyad bruvanty anyad ācaranti 
pratyakṣaṃ prītiṃ darśayitvā haṭhopakāre vartante 
vināpy arthagrahaṇena nimittāntarataḥ anyato 'parasya kāryasiddhim avaśyaṃ vijñāya mayā tavaitat kriyate iti paraṃ gṛhṇanti 
bhīṣikāpradarśanaṃ vā upadhiḥ 
vañcakāḥ kitavā dhanagrahaṇārthe sadā devina ity arthaḥ 
pṛthag arthe vā padaṃ vañcakā vipralambhakāḥ 
idaṃ kāryaṃ vayam eva kariṣyāmas tava nānyatrasthā ity uktvā na kurvate 
upetya nānākārair nānāvidhair upāyair grāminān muṣṇanti 
śivamādhavādayaḥ śivam ādityaṃ upajīvanti 
maṅgalādeśavṛttā śāntyupadeśikā jyotiṣikādayaḥ 
atha vā etāṃ devatāṃ tvadarthenāhaṃ prīṇayāmi durgāṃ mārtaṇḍaṃ ca iti tathāḍhyānāṃ dhanam upajīvanti 
atha vā maṅgalaṃ tavāstu iti vādinaḥ maṅgalādeśavṛttāḥ 
abhadrā bhadrāḥ 
prekṣaṇikāḥ sarvasya karadarśanena praśaṃsanti puruṣalakṣaṇāni 
asamyakkāriṇaś caiva mahāmātrāś cikitsakāḥ 
śilpopacārayuktāś ca nipuṇāḥ paṇyayoṣitaḥ 
mahāmātrā mantripurohitādayo rājanikaṭikāḥ te ced asamyakkāriṇaḥ 
cikitsakā vaidyāḥ 
śilpopacārayuktāḥ citrapatrachedarūpakārādayaḥ 
upacāra upāyanam anupayujyamānasvaśilpakauśalaṃ darśayitvānuṣṭhāya dhanaṃ nayanti 
evaṃ paṇyayoṣito nipuṇāś copacāreṇāsatprītidarśanena 
asamyakkāriṇa iti sarvatrānuyujyate 
evamādyān vijānīyāt prakāśāṃl lokakaṇṭakān 
nigūḍhacāriṇaś cānyān anāryān āryaliṅginaḥ 
evamādyān na śakyante dhūrtānāṃ paradravyāpahāriṇāṃ prakārān saṃkhyātum ity ādyagrahaṇam 
tathā hy āsaktaṃ kathayanti avadhīrayantīm anurāgiṇīm tathābhṛtyo bhṛtyavad ātmānaṃ darśayitvā nayati hiraṇyam ṛjuprakṛter na cārthabhṛtaḥ tvaṃ brahmā tvaṃ bṛhaspatiḥ ity uktvā mūrkhāḍhyān nayanti dehi prasādena katipayair vāhobhiḥ pratyarpayāmi iti siddhe prayojane tanutaro bhavati priyavādy apriyavādī saṃpadyate nigūḍhacāriṇaḥ 
tān viditvā sucaritair gūḍhais tatkarmakāribhiḥ 
cāraiś cānekasaṃsthānaiḥ protsādya vaśam ānayet 
tatkarmakāribhiḥ tulyakarmakāribhir vidyāpūrvaṃ ye tatkarma kṛtavantaḥ 
atha vā saṃpraty eva tatkarma kāryante antarbhāvasiddhyarthaṃ labdhāntarā āgatya kathayiṣyanti 
tathānyair api cāraiḥ anekasaṃsthānaiḥ 
teṣāṃ doṣān abhikhyāpya sve sve karmaṇi tatvataḥ 
kurvīta śāsanaṃ rājā samyak sārāparādhataḥ 
na hi daṇḍād ṛte śakyaḥ kartuṃ pāpavinigrahaḥ 
stenānāṃ pāpabuddhīnāṃ nibhṛtaṃ caratāṃ kṣitau 
sabhā prapāpūpaśālāveśamadyānnavikrayāḥ 
catuṣpathāś caityavṛkṣāḥ samājā prekṣaṇāni ca 
jīrṇodyānāny araṇyāni kārukāveśanāni ca 
śūnyāni cāpy agārāṇi vanāny upavanāni ca 
evaṃvidhān nṛpo deśān gulmaiḥ sthāvarajaṅgamaiḥ 
taskarapratiṣedhārthaṃ cāraiś cāpy anucārayet 
tatsahāyair anugatair nānākarmapravedibhiḥ 
vidyād utsāhayec caiva nipuṇaiḥ pūrvataskaraiḥ 
bhakṣyabhojyopadeśaiś ca brāhmaṇānāṃ ca darśanaiḥ 
śauryakarmāpadeśaiś ca kuryus teṣāṃ samāgamam 
ye tatra nopasarpeyur mūlapraṇihitāś ca ye 
tān prasahya nṛpo hanyāt samitrajñātibāndhavān 
na hoḍhena vinā cauraṃ ghatayed dhārmiko nṛpaḥ 
sahoḍhaṃ sopakaraṇaṃ ghatayed avicārayan 
grāmeṣv api ca ye kecic caurāṇāṃ bhaktadāyakāḥ 
bhāṇḍāvakāśadāś caiva sarvāṃs tān api ghātayet 
rāṣṭreṣu rakṣādhikṛtān sāmantāṃś caiva coditān 
abhyāghāteṣu madhyasthān śiṣyāc caurān iva drutam 
yaś cāpi dharmasamayāt pracyuto dharmajīvanaḥ 
daṇḍenaiva tam apy oṣet svakād dharmād dhi vicyutam 
grāmaghāte hitābhaṅge pathi moṣābhidarśane 
śaktito nābhidhāvanto nirvāsyāḥ saparicchadāḥ 
śaktau satyām ālasyādinā 
te nirvāsyāḥ 
ye tu cauraiḥ kṛtasaṃketās teṣāṃ pūrvatra vadha ukto ghātayet iti 
paricchado gavāśvādiḥ 
tad api nirvāsyaṃ nāpahartavyam nāsatparicchadaḥ kartavyo dhanaṃ tu hartvyam 
rājñaḥ kośāpahartṝṃś ca prātikūleṣv avasthitān 
ghātayed vividhair daṇḍair arīṇāṃ copajāpakān 
kośo rājñāṃ dhanasaṃcayasthānam tatrāpahartāro dravyajātiparimāṇānapekṣam eva vadhyāḥ 
ye ca prātikūlyena vartante 
yad rājñāṃ deśāntarād ānetum abhipretaṃ taddeśadurlabham ājāneyāśvādi prācyānām udīcyānāṃ kaliṅgadeśodbhavahastyādi tadānayanapratibandhe ye vartante 
tathā yāni mitrāṇi tāni śatrūn kurvate kṛtvā śatrubhiḥ saṃyojayanti 
arīṇām upajāpakāḥ protsāhakāḥ 
tān ghātayet 
svatantraprayojanatvān nāvaśyaṃ ghātanam ity uktam 
saṃdhiṃ bhitvā tu ye cauryaṃ rātrau kurvanti taskarāḥ 
teṣāṃ chitvā nṛpau hastau tīkṣṇe śūle niveśayet 
aṅgulīr granthibhedasya chedayet prathame grahe 
dvitīye hastacaraṇau tṛtīye vadham arhati 
granthiṃ bhinattīti granthibhedaḥ 
bhedanaṃ mokṣo grantheḥ vastraprāntādau granthiḥ 
yad vā yad dravyaṃ gṛhītaṃ tat kenacic chalena granthim avamocya ye ninīṣanti te granthibhedāḥ 
teṣāṃ prathamāyāṃ pravṛttāv aṅgulīnāṃ chedaḥ dvitīyasyāṃ pravṛttau hastacaraṇayoḥ tṛtīyasyāṃ māranam 
agnidān bhaktadāṃś caiva tathā śastrāvakāśadān 
saṃnidhātṝṃś ca moṣasya hanyāc cauram iveśvaraḥ 
agnidāḥ sītāpanodanādyarthaṃ ye 'gniṃ dadati 
śastraṃ kartarikādi 
moṣasya saṃnidhātāraḥ kartāraḥ 
sarve cauravat jñeyāḥ 
śastrāvakāśadagrahaṇaṃ prāg uktam apy upasaṃhārārtham ucyate 
taḍāgabhedakaṃ hanyād apsu śuddhavadhena vā 
yad vāpi pratisaṃskuryād dāpyas tūttamasāhasam 
taḍāgagrahaṇam upalakṣaṇārtham 
nadyudakaharaṇe 'py ayaṃ doṣa iti kecit 
tad ayuktam 
mahān hi taḍāgabhedane 'parādhaḥ 
svalpo nadībhedane 
taḍāgasya hi vaprabhedanenodakharaṇe 'py ayam eva vidhiḥ 
koṣṭhāgārāyudhāgāradevatāgārabhedakān 
hastyaśvarathahartṝṃś ca hanyād evācivārayan 
yas tu pūrvaniviṣṭasya taḍāgasyodakaṃ haret 
āgamaṃ vāpy apāṃ bhidyāt sa dāpyaḥ pūrvasāhasam 
samutsṛjed rājamārge yas tv amedhyam anāpadi 
sa dvau kārṣāpaṇau dadyād amedhyaṃ cāśu śodhayet 
rājamārge grāmanagare rathyāyām amedhyaṃ mūtrapurīṣaṃ samutsṛjed anyato vānīya caṇḍālādir nikṣipet 
anāpadi āpadvegenātyartham uktaṃ bhavati 
caṇḍālāder mūlyaṃ datvāpāsayet svayaṃ vānyāsaṃbhave 
āpadgato 'tha vā vṛddhā garbhiṇī bāla eva vā 
paribhāṣaṇam arhanti tac ca śodyam iti sthitiḥ 
āpadgataḥ pūrvoktaḥ 
vṛddhādayo ye bahir grāmaṃ nirgantum aśaktā te gṛhyante 
śoṇitam api kartum ity āśaṅkyante 'medhyam api vyapadeṣṭum 
na punar evaṃ kartavyam 
punaḥ karaṇe rājato mahān pratyavāyo bhavati 
krodhagarbham īdṛśavacanaṃ paribhāṣaṇaṃ tac ca śodhyam iti rājña upadeśaḥ 
yady utsraṣṭāro na jñāyante tathā ca rathyā caṇḍālādibhir apāsanīyā 
cikitsakānāṃ sarveṣāṃ mithyāpracaratāṃ damaḥ 
amānuṣeṣu prathamo mānuṣeṣu tu madhyamaḥ 
cikitsakā bhiṣajaḥ 
teṣāṃ mithyāpracārāṇām auṣadhadānam ubhayathā saṃbhavati 
yadi vāvijñātaśāstraprayogatayā śāstre paricite 'pi vātatparatayārthalipsayā 
amānuṣeṣu gavāśvahastyādiṣu prathamaḥ sāhasaśabdo 'nuṣaktavyaḥ 
evaṃ mānuṣeṣu tu madhyama iti 
tathāpracāreṇa yady āśveva vipadyeta tadā mahān daṇḍaḥ kalpanīyaḥ 
saṃkramadhvajayaṣṭīnāṃ pratimānāṃ ca bhedakaḥ 
pratikuryāc ca tat sarvaṃ pañca dadyāc chatāni ca 
saṃkramaḥ yena saṃkrāmanti mārgeṇāvataranti jalopasparśādinā nimittena 
śubhraṃ vāsaḥ dhvajaḥ cihnaṃ rājāmātyādīnām 
devāyataneṣu ca yaṣṭiḥ īdṛśe ca pratimānām iti vyākhyātam 
pratikuryāt samadadhīta pratyāpattiṃ nayet 
adūṣitānāṃ dravyāṇāṃ dūṣaṇe bhedane tathā 
maṇīnām apavedhe ca daṇḍaḥ prathamasāhasaḥ 
yāni svayam aduṣṭāni dravyāṇi lābārthī dūṣayati tathā dhānyavikrayī kṣetre nirdoṣaṃ dhānyam uttamaṃ tṛṇabusair yojayati kuṃkumādeś ca tena akuṃkumādinā dravyāntreṇāikīkaraṇam 
maṇayo muktās teṣāṃ bhedanaṃ dvidhākaraṇam 
avedhitavyapradeśena vidhyate iti apavedhaḥ 
atra vedhatir bhedane vidyate anekārthatvād dhātūnām 
vedhateḥ rūpam etat 
maṇayo hīnamadhyamotkṛṣṭatamā bhavanti 
tatra daṇḍakalpanā kartavyā 
madhyameṣu madhyama uttameṣūttamaḥ 
samair hi viṣamaṃ yas tu cared vai mūlyato 'pi vā 
samāpnuyād damaṃ pūrvaṃ naro madhyamam eva vā 
yeṣāṃ dravyāṇāṃ samatvena vinimaya ukto yathā tilā dhānyena tatsamāḥ iti tatra yadi viṣamam ācarati vyavahārārthaṃ tilaṃ datvā bahudhānyaṃ vrīhyādi gṛhṇīyāt 
asati vā vinimaye mūlyataḥ krayavyavahāreṇa vrīhyādidhānyebhyo 'dhikena mūlyena krīṇāti 
atha vā kasyacid uttarīyam upabarhaṇam asti vikretavyaṃ kasyacid anyatare śāṭakāḥ tatra yasyopabarhaṇam asti tasyāntara upayujyante 
upabarhaṇena ca te samamūlāḥ 
tatra tadīyāṃ kāryavattāṃ jñātvā samatvena dadāty adhikamūlyaṃ gṛhṇāti 
sa ucyate samair viṣamaṃ carati mūlyena 
tayoḥ kretur vikretuś ca tau daṇḍau 
carati mūlyataḥ ity ekārthaḥ tathaiva vāśabdo 'smin pakṣe pādapūraṇa eva 
prathamamadhyamoktau krayavikrayau vikalpitau dravyasārāpekṣayā 
bandhanāni ca sarvāṇi rājamārge niveśayet 
duḥkhitā yatra dṛśyeran vikṛtāḥ pāpakāriṇaḥ 
prasiddhe rājarathyāpradeśe bandhagṛhāṇi saṃniveśayet kuryāt 
duḥkhitā yatra dṛśyerann ity anyatrāpi saṃniveśanaṃ tatpradeśabhramaṇaṃ darśayati 
etenānyā api bandhasaṃsthānāṃ pīḍāḥ kartavyā ity āha 
śarīrātyantakārśādyavasthāntarāpattyā vikṛtāḥ abhojaneneṣadbhojanādinā 
śeṣaṃ spaṣṭam 
prākārasya ca bhettāraṃ parikhāṇāṃ ca pūrakam 
dvārāṇāṃ caiva bhaṅktāraṃ kṣipram eva pravāsayet 
durgagatānāṃ prākārādīnāṃ vināśane pravāsanaṃ daṇḍaḥ 
parikhā bhūbhāgāḥ khātāḥ 
abhicāreṣu sarveṣu kartavyo dviśato damaḥ 
mūlakarmaṇi cānāptaiḥ kṛtyāsu vividhāsu ca 
adṛṣṭenopāyena mantrādiśaktyā māraṇam abhicāraḥ 
tatra pravṛttānām amṛte 'bhicāraṇīye daṇḍo 'yam 
anabhivāraṇīyābhicāreṣu naitāvatā mucyate 
tatra manuṣyamāraṇadaṇḍaḥ sa vijñeyaḥ 
sarvagrahaṇaṃ laukikavaidikayor aviśeṣeṇa daṇḍārtham 
vaidikā śyenādayaḥ 
laukikāḥ pādapāṃśugrahaṇasūcībhedanādayaḥ 
mūlakarma vaśīkaraṇādi 
āptāḥ putrabhāryādayas tato 'nye 'nāptāḥ 
kṛtyā abhicāraprakārā eva mantrādiśaktayaḥ uccāṭanasuhṛdbandhukuladveṣavicittīkaraṇādihetavo bhūtādyādiṣu prasiddhāḥ 
abījavikrayī caiva bījotkraṣṭā tathaiva ca 
maryādābhedakaś caiva vikṛtaṃ prāpnuyād vadham 
abījaṃ bījam ity uktvā vikrīṇīte svarūpalopena 
dhānyaśākādīnāṃ bījāni ciraprokṣitāni kṣetre prarohanti na ca tāni śakyante vandhyānīti 
kṣetrāt tu bījam utkarṣati śobhanaṃ yad bījaṃ kṣipraṃ prarohati tad utkṛṣya tadābhāsaṃ pratidhānyādi kṣiptvā vikrīṇīte 
atha vā nyuptaṃ bījaṃ kṣetrād evoddhṛtya nayanti 
maryādā śāstradeśācāranirūḍhā sthitiḥ 
vikṛtaṃ karṇānāsādikartanam 
sarvakaṇṭakapāpiṣṭhaṃ hemakāraṃ tu pārthivaḥ 
pravartamānam anyāye chedayet khaṇḍaśaḥ kṣuraiḥ 
yāvantaḥ kecana kaṇṭakāḥ pūrvam uktās teṣāṃ pāpatamaḥ suvarṇakāraḥ 
yadi nirdhāraṇe ṣaṣṭhī 
kathaṃ na na nirdhāraṇe iti samāsābhāvaḥ 
tasya ca pāpatamatvaṃ svalpenaivāpaharaṇena mahata enasa utpattir brāhmaṇasvarṇāpaharaṇe ca mahāpātakam 
atas tam anyāye pravartamānaṃ chedayet khaṇḍaśaḥ 
parivartanatulāntaratāpacchedādibhiḥ apaharanti gṛhṇate 
na cātra hriyamāṇadravyaparimāṇāpekṣā na svāmijātyapekṣā 
abhyāsas tv apekṣyata iti mahattvād daṇḍasya 
ādyāyāṃ tu pravṛttau dhanadaṇḍena kṣuramāṃsalavacchedo vinimātvyaḥ 
śārīranigrahe nigṛhyamāṇānāṃ pāpam apaitīti pratipāditam 
sītādravyāpaharaṇe śastrāṇām auṣadhasya ca 
kālam āsādya kāryaṃ ca rājā daṇḍaṃ prakalpayet 
kṛṣyamāṇā bhūmiḥ sītā 
taddravyāṇi lāṅgalakuddālakādīni 
tadapaharaṇe daṇḍaḥ prakalpyaḥ 
kiṃ icchayaiva 
nety āha kālam āsādya kāryaṃ ca 
karṣaṇakāle pratyāsanne mahān daṇḍaḥ 
akṛṣṭe ca yadā tasmin mahataḥ phalasya nāśas tadā bhūyān eva 
āsādya āsannaṃ jñātvaty arthaḥ 
anyadā tu dravyajātyādyanurūpaḥ 
evaṃ śastrāṇāṃ ca khaḍgādīnāṃ yuddhakāle 
auṣadhasya bheṣajārtham upayogakāle 
tena cauṣadhena hṛtenānupayuktena yady āturasya mahatī pīḍā jāyate anyac ca tasmin kāle na labhyate tal labhyam api bādhakādisaṃskārāpekṣayā cireṇopayogārtham evamādyapekṣā rājadaṇḍaprakalpanāyai prabhavet 
śastrāṇāṃ rājopakaraṇānām 
anyathāpi janapadasya bhrātṛvyataskarāśaṅkinas tadā mahān daṇḍaḥ 
svaspe svalpaḥ 
svāmyamātyau puraṃ rāṣṭraṃ kośadaṇḍau suhṛt tathā 
sapta prakṛtayo hy etāḥ saptāṅgaṃ rājyam ucyate 
samāptāyāṃ kaṇṭakaśuddhau kevalaṃ rājyatantropayogī rājadharma ucyate 
yathaitasminn anuṣṭhīyamāne rājyānāśaḥ evaṃ vyavahāradarśane kaṇṭakaśuddhau vā kriyamāṇāyāṃ tulyo rājyānāśaḥ 
kiṃ ca mahiṣīkumārarājavallabhasenādhyakṣāśritāḥ prāyeṇa bhavanti kaṇṭakāḥ 
tān kadācid anayā buddhyā noddharet prakṛtikṣobhaśaṅkāyāṃ mahattamam prayojanaṃ senādhyakṣeṇa sāmantena ca 
kim anena nigṛhītena rāṣṭrāparādhinā  tadartham ucyate tulyaṃ rāṣṭraṃ svāmyādineti rājyaprakṛtitvena 
gurulaghubhāvaś ca prākṛtīnām evamartham ucyate 
yadi mahān kṣobho 'mātyāt tatparihartavyam 
rāṣṭraṃ tato durbalaṃ kenacid upāyena vā bodhayitvā kaṇṭakaśuddhiṃ kariṣyāmīti na sahasā pravartitavyam 
ataḥ saptamādhyāyopadeśato 'py utkṛṣyāsminnavadhā budhyate 
svāmī rājaiva 
amātyo mantripurohitaḥ senānī 
puraṃ nivāsanagaraṃ 
rāṣṭraṃ janapadāḥ 
kośo rūpyasuvarṇarūpakādidhanasaṃcayaḥ 
hastyaśvarathapādātaṃ daṇḍaḥ dharmadaṇḍādi vā 
suhṛt samānakāryaḥ 
yathoktam mitraṃ tasmād anantaram iti 
etā rājyasya prakṛtayaḥ kāraṇam avayavā yathā ghaṭasya kāpālini 
svabhāvavacano vā prakṛtiśabdaḥ 
evaṃ tadātmakam eva rājyaṃ samastaṃ kṣiptam 
asyaiva bhedavistāro dvāsaptatis tatrāpi yo 'nyo bhedaḥ sa ukta eva 
saptānāṃ prakṛtīnāṃ tu rājyasyāsāṃ yathākramam 
pūrvaṃ pūrvaṃ gurutaraṃ jānīyād vyasanaṃ mahat 
mitravyasanāt svabalavyasanaṃ garīyaḥ 
svabalasaṃpanno hi śaknoti mitram anugrahītum 
evaṃ daṇḍakośayoḥ 
kośanāśe hi daṇḍo 'pi naśyaty eva 
evaṃ kośarāṣṭrayoḥ 
rāṣṭranāśe hi kutaḥ koṣotpattiḥ 
punaḥ rāṣṭravināśaṅkāyāṃ puraṃ yatnato rakṣitavyam 
tatra hi sarvāvayavasādhanādi saṃbhavati 
purād amātyaḥ pradhānam 
pradhānāmātyanāśe hi sarvaṃ balaṃ bhajyate 
ātmanāśe sarvanāśa ity etat prasiddham eva 
tad uktam ātmā tu sarvato rakṣyaḥ iti 
tathā ca dṛṣṭāntaḥ 
saptāṅgasyeha rājyasya viṣṭabdhasya tridaṇḍavat 
anyonyaguṇavaiśeṣyān na kiṃcid atiricyate 
viṣṭabdhasya tridaṇḍavad iti 
viṣṭabdhasyānyonyasyādhārabhāvena 
etad evāha 
anyonyaguṇavaiśeṣyāt parasparasyopakāryopakārakabhāvenaikaikasya ca vināśotpatteḥ bhūmibījodakasāmagryā iva aṅkurajanane 
tasmāt sarveṣāṃ pūjyatātrocyate 
asty evātra gurulaghubhāvaḥ 
yat tu na kiṃcid atiricyata iti tan mahatādareṇa mitrādirakṣāyāṃ vartitavyam ity evaṃparam etat 
mitranāśe cireṇa rājyanāśo yadā balavatoparodhaḥ na tu tadānīm evaty ālambanaṃ laghīyastāyāḥ 
teṣu teṣu tu kṛtyeṣu tat tad aṅgaṃ viśiṣyate 
yena yat sādhyate kāryaṃ tat tasmin śreṣṭham ucyate 
nāsti tad vastu yad rājño nopayujyate 
bhavati hi tat kāryaṃ yannikṛṣṭena sādhyate na mahatā 
tasmāt sarvāḥ prakṛtayo yatnataḥ pālanīyāḥ asaddaṇḍādinā na rāṣṭraṃ karśanīyam caurādyupadravebhyaś ca yatnato rakṣyam iti tātparyārthaḥ 
ataḥ kaṇṭakaśuddhiśeṣo 'yam 
cāreṇotsāhayogena kriyayaiva ca karmaṇām 
svaśaktiṃ paraśaktiṃ ca nityaṃ vidyāt parātmanoḥ 
parasyātmanaś ca nityaṃ śaktiṃ vidyāt 
kim ayaṃ pāripsate kiṃ ca mayi kartuṃ śakyam kiṃ cāham asmin iti etan nityaṃ veditavyam 
kathaṃ caitac chakyate veditum 
cāreṇa saptamādhyāyoktena 
utsāhayogena dānādiparitoṣitā utsāhena yujyante saṃpannakṛṣyādiphalāś ca 
kriyayaiva ca karmaṇām 
karmāṇi niveśādīni tadārambhena śaktimān ripur avagamyate 
tāni hy arthasaṃpatkarāṇi tataḥ sāmarthyotpatteḥ 
pīḍanāni ca sarvāṇi vyasanāni tathaiva ca 
ārabheta tataḥ kāryaṃ saṃcintya gurulāghavam 
pīḍanāni narakadurbhikṣapātādīni tathā avarṣātivarṣaparyayamūṣikaśalabhāśaniprabhṛtayaḥ 
vyasanāni kāmakrodhasamutthāni svaputrasaṃprāptadaivavighaṭanayopanyāsena vā 
tathāpi na nityam utsāhena bhavitavyam 
atha vā na saṃtoṣiṇā bhavitavyam 
atha tāvat ṣāḍguṇyacintā anvāhikau cāyavyayau kayācin mātrayā gatau ca rāṣṭravṛttaṃ prakṛtisamīhitaṃ caramukhād avadhṛtam nṛtyagītādisukhānubhavavyāpārāntareṇa vā punaḥ karmāṇi veditavyāni 
ārabhetaiva karmāṇi śrāntaḥ srāntaḥ punaḥ punaḥ
karmāṇy ārabhamāṇaṃ hi puruṣaṃ śrīr niṣevate 
karmasūdyuktaḥ puruṣaḥ śriyā yujyate iti siddhānuvādaḥ 
yady api kutaścit karmaṇo 'nuṣṭhitāt kathaṃcit phalaṃ na saṃprāptam tathāpi na nirutsāhena bhavitavyam 
atha vā na saṃtoṣiṇā bhavitavyam 
atha tāvat ṣāḍguṇyacintā kṛtā anvāhikau cāyavyayau kayācin mātrayāvagatau rāṣṭravṛttaṃ ca prakṛtisamīhitaṃ caramukhād avadhṛtam nṛtyagītādisukhānubhavavyāpārāntareṇa vā punaḥ karmāṇi veditavyāni 
puruṣagrahaṇam  tiṣṭhatu tāvad rājā anyo 'pi jānapada udyogaśriyopacīyante 
etam uktam ā mṛtyoḥ śriyam anvicchet iti 
kṛtaṃ tretāyugaṃ caiva dvāparaṃ kalir eva ca 
rājño vṛttāni sarvāṇi rājā hi yugam ucyate 
itaś ca karmārambhapareṇa bhavitavyam 
anārambhī kaliḥ syāt 
sa ca mahān doṣaḥ 
na caivaṃ mantavyaṃ rājñā kalir nāma kālaviśeṣa itihāsaprasiddhaḥ katham ahaṃ syām iti 
yato rājño vṛttāni sarvāṇy etāni yugāni 
tad uttareṇa nirdiśyate 
kaliḥ prasupto bhavati sa jāgrad dvāparaṃ yugam 
karmasv abhyudyatas tretā vicaraṃs tu kṛtaṃ yugam 
anutthānaśīlaḥ prasuptaḥ kalir bhavati 
jānānaś cotkarṣābhyupāyān anutiṣṭhan sa jāgrad dvāparaṃ bhavati 
vyavasitakarmaprayogas tretāyugaṃ bhavati 
viśvasya sarvarūpāṇi yathāśāstraṃ karmaphalasaṃpadā kṛtayugaṃ bhavati 
indrasyārkasya vāyoś ca yamasya varuṇasya ca 
candrasyāgneḥ pṛthivyāś ca tejovṛttaṃ nṛpaś caret 
tejaḥ śukraṃ kāryaṃ sāmarthyam ity arthaḥ 
vārṣikāṃś caturo māsān yathendro 'bhipravarṣati 
tathābhivarṣet svaṃ rāṣṭraṃ kāmair indravrataṃ caran 
nātra prakaraṇe māsaniyamo 'bhipretaḥ 
kevalaṃ caturṣu māseṣu saṃtatavarṣī parjanyo bhavati 
ataḥ saṃtataṃ sarvakālaṃ svaṃ rāṣṭraṃ kāmaiḥ pūrayed ity uktaṃ bhavati 
tathā kartavyaṃ yathā svarāṣṭriyā anuraktā bhavanti 
aṣṭau māsān yathādityas toyaṃ harati raśmibhiḥ 
tathā haret karaṃ rāṣṭrān nityam arkavrataṃ hi tat 
toyaṃ stokam api rasam īṣattāpenādatte yathādityas tathā karam ādadyād ity eṣa upamārthaḥ 
praviśya sarvabhūtāni yathā carati mārutaḥ 
tathā cāraiḥ praveṣṭavyaṃ vratam etad dhi mārutam 
yathā yamaḥ priyadveṣyau prāpte kāle niyacchati 
tathā rājñā niyantavyāḥ prajās tad dhi yamavratam 
aparādhe priyadveṣyayor nigrahasamatvena vartitavyam 
varuṇena yathā pāśair baddha evābhidṛśyate 
tathā pāpān nigṛhṇīyād vratam etad dhi vāruṇam 
aviśeṣitā eva akāryakāriṇo nigrahītavyā yathā na palāyante 
paripūrṇaṃ yathā candraṃ dṛṣṭvā hṛṣyanti mānavāḥ 
tathā prakṛtayo yasmin sa cāndravratiko nṛpaḥ 
akrodhanena prasādhanālaṃkāravatā prahṛṣṭavadanena prajādarśanakāle bhavitavyam 
nirvātaparitāpā bhavantīty arthaḥ 
pratāpayuktas tejasvī nityaṃ syāt pāpakarmasu 
duṣṭasāmantahiṃsraś ca tad āgneyaṃ vrataṃ smṛtam 
bhṛśam udvejanīyo duṣṭa ity āgneyavratam 
sāmantā amātyā eva bahusādhanayuktāḥ 
yathā sarvāṇi bhūtāni dharā dhārayate samam 
tathā sarvāṇi bhūtāni bibhrataḥ pārthivaṃ vratam 
dharā pṛthvī 
tadvad dīnānāthāś ca vaṃśāś ca bharaṇīyāḥ 
etair upāyair anyaiś ca yukto nityam atandritaḥ 
stenān rājā nigṛhṇīyāt svarāṣṭre para eva ca 
upasaṃhāraślokaḥ 
etair devavrataiḥ 
anyair lokato 'vagamyaiḥ 
parām apy āpadaṃ prāpto brāhmaṇān na prakopayet 
te hy enaṃ kupitā hanyuḥ sadyaḥ sabalavāhanam 
yaḥ kṣīṇakośo balīyasā ca rājñā daṇḍyate tathāpi na brāhmaṇadhanam apy āpadi grahītavyam 
na cāvajñānādinā prakopanīyāḥ 
yaiḥ kṛtaḥ sarvabhakṣyo 'agnir apeyaś ca mahodadhiḥ 
kṣayī cāpyāyitaḥ somaḥ ko na naśyet prakopya tān 
prāguktārthasiddhaye brāhmaṇamāhātmyam itihāsaṃ lokaprasiddham anuvadati 
eṣv artheṣv ākhyānāni mahābhāratād avagamayitavyāni 
lokān anyān sṛjeyur ye lokapālāṃś ca kopitāḥ 
devān kuryur adevāṃś ca kaḥ kṣiṇvaṃs tānt samṛdhnuyāt 
kṣiṇoti chādayati 
tadaviśeṣāt smṛtīnāṃ kṣiṇvan hi saṃkṣepo 'py uttamānām eveti yudhiṣṭhireṇa gāṇḍīve vikṣipte vyāsamuninā darśitam 
yān upāśritya tiṣṭhanti lokā devāś ca sarvadā 
brahma caiva dhanaṃ yeṣāṃ ko hiṃsyāt tāñ jijīviṣuḥ 
lokās trayaḥ pṛthivyādayaḥ 
devā āhutidvāreṇa brāhmaṇopāśritāḥ 
adhyāpanādhikyena karmabahutvena brāhmaṇo devānām āśrayaḥ na tathā kṣatriyavaiśyau 
avidvāṃś caiva vidvāṃś ca brāhmaṇo daivataṃ mahat 
praṇītaś cāpraṇītaś ca yathāgnir daivataṃ mahat 
jātimātrāśrayāṇām anavajñānaṃm na vidvattām apekṣeta dānādikriyāsv iva 
yathā caitan na pādataḥ kuryāt ity agnau 
śmaśāneṣv api tejasvī pāvako naiva duṣyati 
hūyamānaś ca yajñeṣu bhūya evābhivardhate 
gatārtho 'yam 
durācāro 'py anavajñeya ity arthaḥ 
evaṃ yady apy aniṣṭeṣu vartante sarvakarmasu 
sarvathā brāhmaṇāḥ pūjyāḥ paramaṃ daivataṃ hi tat 
aniṣṭeṣu pratiṣiddheṣu vartamānā mṛdūpakramair yathāśāstraṃ daṇḍyāḥ na sahasākramya varṇāntaravat 
kṣatrasyātipravṛddhasya brāhmaṇān prati sarvaśaḥ 
brahmaiva saṃniyantṛ syāt kṣatraṃ hi brahmasaṃbhavam 
kṣatriyasya brāhmaṇān prati bādhituṃ pravṛttasya brāhmaṇā eva saṃniyantāraḥ 
śrīmadāvaliptā vyavasthābhaṅgena vartamānāḥ kṣatriyā japahomādiśāpādinā brāhmaṇair mārge vyavasthāpyante 
atra hetuḥ kṣatraṃ brahmasaṃbhavam 
brāhmaṇajāteḥ sakāśāt kṣatriyāṇāṃ saṃbhavaḥ 
atrārthavāda evāyam 
nanu yo yasyotpattihetur nāsau tasya nāśakaḥ 
naivam 
adbhyo 'gnir brahmataḥ kṣatram aśmano loham utthitam 
teṣāṃ sarvatragaṃ tejaḥ svāsu yoniṣu śāmyati 
adbhya oṣadhivanaspatibhya eva jāyata ity evam agnir adbhya eva utpannaḥ 
tasya sarvagaṃ tejaḥ sarvadāhyaṃ dahati tejasābhibhavati 
apaḥ prāpya tad asya tejaḥ śāmyati 
aśmano lohaṃ khaḍgādi 
tena sarvaṃ vidāryate aśmasaṃpātāt sphuṭati 
evaṃ kṣatriyāḥ sarvatra jigīṣavo vijayante brāhmaṇeṣu ced auddhatyena vartante tadā vinaśyanti 
nābrahma kṣatram ṛdhnoti nākṣatraṃ brahma vardhate 
brahma kṣatraṃ ca saṃpṛktam iha cāmutra vardhate 
yat kṣatraṃ yad brāhmaṇarahitaṃ rājyam mantripurohitādayo yatra na brāhmaṇāḥ tatra kutaḥ samṛddhiḥ 
evaṃ brāhmaṇā api rājopāśritāḥ kutaḥ saṃpattiṃ labhante 
ubhau yuktau jagaj jayataḥ 
brahmakṣatraśabdau brāhmaṇakṣatriyajātivacanau 
datvā dhanaṃ tu viprebhyaḥ sarvadaṇḍasamutthitam 
putre rājyaṃ samāsādya kurvīta prāyaṇaṃ raṇe 
yadā tu jarasābhibhūyeta kṛtakṛtyaḥ syāt tadā vasuni dhane sati sarvadaṇḍasamudbhūtaṃ brāhmaṇebhyo dadyāt 
mahāpātakidhanasya varuṇāya pratipādanam uktam 
na rājñā tad grahītavyam 
anyat tu daṇḍadhanaṃ rājñaḥ 
dṛṣṭādṛṣṭakāryārthavādād bahudhanam asti prayāṇakālaś ca tadā sarvasyāyaṃ viniyogaḥ 
anye tu daṇḍagrahaṇaṃ karaśulkādīnām api pradarśanārthaṃ vyācakṣate 
tathā sati sarvasvaṃ dadyād ity uktaṃ bhavati 
vāhanāyudhabhūmipuruṣavarjaṃ sarvaṃ dātavyam 
evaṃ tu vyākhyāne putre rājyaṃ samāsādya iti na ghaṭate 
na hi tasyākośasya rājakaraṇasaṃbhavaḥ 
kurvīta prāyaṇaṃ raṇe 
ātmatyāge saṃgrāmaṃ kuryāt 
yadi kathaṃcid antyāvasthāyāṃ raṇaṃ nopalabheta tadāgnyudakādinā śarīraṃ jahyāt 
phalātiśayasaṃpattis tu raṇe 
samāsañjanam āropaṇam 
evaṃ caran sadā yukto rājadharmeṣu pārthivaḥ 
hiteṣu caiva lokebhyaḥ sarvān bhṛtyān niyojayet 
evaṃ caran viharan rājadharmeṣu yathāśāstropadiṣṭeṣu sadā yuktas tatparaḥ lokebhyaḥ lokebhyaḥ svarāṣṭrīyebhyo hiteṣu sarvān bhṛtyān niyojayet 
eṣo 'khilaḥ karmavidhir ukto rājñaḥ sanātanaḥ 
imaṃ karmavidhiṃ vidyāt kramaśo vaiśyaśūdrayoḥ 
ādyenānena kaṇṭakaśuddhiparyanto rājadharma upasaṃhriyate 
dvitīyena vaiśyaśūdropacāraṃ ca ity uktam anusmārayanti 
vaiśyas tu kṛtasaṃskāraḥ kṛtvā dāraparigraham 
vārtāyāṃ nityayuktaḥ syāt paśūnāṃ caiva rakṣaṇe 
kṛtasaṃskāra upanītaḥ kṛtavivāhaś ca 
vārtāyāṃ vakṣyamāṇakālasamudāyo vārtā 
tatra niyuktaḥ syāt 
yathā bārhaspatye vārtā samupadiṣṭā 
prajāpatir hi vaiśyāya sṛṣṭvā paridade paśūn 
brāhmaṇāya ca rājñe ca sarvāḥ paridade prajāḥ 
paśurakṣaṇaṃ vaiśyasya na kevalaṃ jīvikāyai yāvad dharmāyāpīti darśayaty arthavādena 
kathaṃ punar dṛṣṭe saty adṛṣṭam uktam 
prajāpālanavan niyamāt paripālanīyaṃ tvayā iti niyogaparidānam 
kṣatriyasya prajāpālane 'dhikāro nirūpitaḥ 
brāhmaṇasya prāyaścittopadeśādinā japahomādinā ca ādityāj jāyate vṛṣṭiḥ iti sarvādhikāraḥ 
dṛṣṭāntārthaṃ caitat 
tathaiva dharma eva vaiśyasya paśurakṣaṇādiḥ 
na ca vaiśyasya kāmaḥ syān na rakṣyeyaṃ paśūn iti 
vaiśye cecchati nānyena rakṣitavyāḥ kathaṃcana 
nanu ko 'jīvitārthaṃ kāmaḥ 
yad uktaṃ yady apy adṛṣṭaṃ tad api dṛṣṭāśritam eva bhojane prāṅmukhatāyām iva 
tatra katham idam ucyate na ca vaiśyasya kāmaṃ syād iti 
na hy abubhukṣamāṇaḥ pratyavaiti 
satyam evam kṛṣyādyutkṛṣṭaṃ pāśupālyam iti jñāpyitum 
kaścin manyate sarvāṇy etāni niyamārthāni tulyaphalānīti 
tatra tulyaphalatve ca pakṣe 'kāmo 'pi syāt karmāntaraṃ kāmayamānasya 
yadā tv anyebhyo guṇavattaras tadā tu tenājīvet na karmāntare pravṛttiḥ 
ata eva tadālaṃbano jīvet 
maṇimuktāpravālānāṃ lohānāṃ tāntavasya ca 
gandhānāṃ ca rasānāṃ ca vidyād arghabalābalam 
lohaśabdena tāmrāyaskāṃsyāny āha 
arghabalābalam arghasya nyūnatādhikye deśakālāpekṣe kasmin deśa idaṃ mahārgham kasmin vāpacitārgham 
evaṃ kāle 'pi 
bījānām uptivic ca syāt kṣetradoṣaguṇasya ca 
mānayogaṃ ca jānīyāt tulāyogāṃś ca sarvaśaḥ 
idaṃ bījaṃ vistṛtam upyate idaṃ saṃhatam upyate ity enām uptiṃ vidyāt 
idaṃ bījam asmin kṣetre prarohati idaṃ na idaṃ ca balavat phalati evamādayo guṇadoṣāḥ 
droṇaśūrpāḍhakadayo mānaviśeṣāḥ teṣāṃ yogā ye hastena mīyante 
sārāsāraṃ ca bhāṇḍānāṃ deśānāṃ ca guṇāguṇān 
lābhālābhaṃ ca paṇyānāṃ paśūnāṃ parivardhanam 
bhāṇḍaśabdena vikreyavastrājināny ucyante 
tatra sārāsāratā yat kālāntare sthitaṃ ca na naśyati tat sāram taditarad asāram 
asmin deśe vrīhayo bhūyāṃsaḥ asmin deśe yavāḥ asminn īdṛśa ācāraḥ īdṛśo jānapadānāṃ svabhāva evamādayo deśe guṇāguṇāḥ 
anena ca yavasenedṛśena ca lavaṇenāsmin kāle prayuktena paśavo vardhanta iti 
bhṛtyānāṃ ca bhṛtiṃ vidyād bhāṣāś ca vividhā nṛṇām 
dravyāṇāṃ sthānayogāṃś ca krayavikrayam eva ca 
bhṛtyā dāsāḥ preṣyādayaḥ gopālājapālamahāmātrādyāḥ 
teṣāṃ ca kiyatī bhṛtir iti vidyāt 
mālavakamagadhadraviḍādideśabhāṣāḥ etaddeśā asminn artha īdṛśam uccārayanti 
idaṃ dravyam evaṃ sthāpyate evaṃ saṃvartate evam āvriyate anena yojyate iyatā vikrīyate  
dharmeṇa ca dravyavṛddhāv ātiṣṭhed yatnam uttamam 
dadyāc ca sarvabhūtānām annam eva prayatnataḥ 
bahu annaṃ dātavyam ity arthaḥ 
anyathā rājñā daṇḍyaḥ 
evamartham atrocyate 
mahādhanasya caitat 
viprāṇāṃ vedaviduṣāṃ gṛhasthānāṃ yaśasvinām 
śuśrūṣaiva tu śūdrasya dharmo naiśreyasaḥ param 
yaśasvinām iti sādhvācāro lakṣyate 
śuśrūṣā paricaryaiva 
tasya dharmaḥ paraṃ śreya āvahati 
śucir utkṛṣṭaśuśrūṣur mṛduvāg anahaṃkṛtaḥ 
brāhmaṇādyāśrayo nityam utkṛṣṭāṃ jātim aśnute 
śuci mṛdvāriśuddhyendriyasaṃyamanena ca 
utkṛṣṭānt traivarṇikān śuśrūṣur mṛduvāk na tarkādiśāstragandhitayā paruṣabhāṣī 
utkṛṣṭām brāhmaṇādijātim āpnotīty arthaḥ 
spaṣṭam uktaṃ prayojanam 
punar brāhmaṇāpāśrayagrahaṇāt anyān apy āśritasyānyaśuśrūṣakasyaitad avirodhena dharma eva 
eṣo 'nāpadi varṇānām uktaḥ karmavidhiḥ śubhaḥ 
āpady api hi yas teṣāṃ kramaśas tan nibodhata 
spaṣṭam uktaṃ prayojaṃ ca 
iti mānave dharmaśāstre bhṛguproktāyāṃ saṃhitāyāṃ
navamo 'dhyāyaḥ 
iti bhaṭṭavīrasvāmisūnor bhaṭṭamedhātithikṛtau
manubhāṣye navamo 'dhyāyaḥ 
atha daśamo 'dhyāyaḥ
adhīyīraṃs trayo varṇāḥ svakarmasthā dvijātayaḥ 
prabrūyād brāhmaṇas tv eṣāṃ netarāv iti niścayaḥ 
vedaḥ kṛtsno 'dhigantavyaḥ sarahasyo dvijanmanā iti grahaṇārthaṃ traivarṇikānāṃ svādhyāyavidhir uktaḥ 
gṛhītasya cāvismaraṇam apy uktaṃ sarvāśramiṇām 
svādhyāye nityayuktaḥ syāt tathā nityaṃ śāstrāṇy avekṣeta 
śāstraṃ pramukhyayā vṛttyaiva śāsanād dhi śāstraṃ pramāṇāntarānavagatavidhipratipādanāc ca veda eveti 
tad eva śāstram 
anyatra granthasaṃdarbhasāmānyāc chāstraśabdaprayogaḥ 
tathā niyato vedam abhyaset brahmojjhatā vedanindā iti 
yas tu brahmayajñaḥ sa ekenāpi sūktena sāmnānuvākena khaṇḍena kāṇḍikayā vaikayaiva yāvajjīvam adhītayā sidhyati 
na tena brahmasmaraṇam ākṣipyate 
tad evaṃ nirviṣayatvād asya vidher anuvādārthataiva 
prabrūyād brāhmaṇas teṣāṃ netarāv iti kṣatriyavaiśyayoḥ pravacanaṃ nivartayitum 
nanu ca adhyāpanaṃ brāhmaṇasya ityādinā tayos tad aprāptam eva 
naiṣa doṣaḥ 
vṛttikaraṇasya śrutatvāt tadarthaiva nivṛttiḥ saṃbhāvyate 
dharmārthaṃ tu vidyādānaṃ tayor apy asty evety āśaṅkāṃ nivartayati 
athāsti sāmānyena niṣedhaḥ 
evaṃ tarhi jñātilakṣaṇaprasaṅgajananārthaṃ siddham evocyate 
evaṃ ca kṛtvānukramaṇīyaḥ saṃbandho na hātavyo 'yam iti bhaviṣyati vaiśyaśūdropacāraṃ ca saṃkīrṇānāṃ ca saṃbhavaḥ iti 
kaścid āha 
adhyāpanaṃ śabdoccāraṇaśikṣaṇam pravacanaṃ tu tadarthavyākhyānam api 
ato bhinnatvān nādhyāpananivṛttyā tadarthavyākhyānanivṛttir bhavatīty ataḥ punar upadeśaḥ 
nanu ca nātra vedaśabdo 'sti 
kutas tatkarmatā adhyayanakriyayāḥ 
atha laukikagadyapadyaviṣayam apīdam adhyayanam ucyate 
ucyate 
tathā saty adṛṣṭārtho vidhiḥ syāt 
ataś cādhikārakalpanā prasajyeta mūlakalpanā ca syāt 
yathā tu vyākhyātam upalabdhamūlaiveyaṃ smṛtir bhavatīti nādṛṣṭamūlakalpanāprasaṅgaḥ 
dvijātaya iti siddhe trayo varṇā iti pādapūraṇam 
evaṃ svakarmasthā iti 
sarveṣāṃ brāhmaṇo vidyād vṛttyupāyān yathāvidhi 
prabrūyād itarebhyaś ca svayaṃ caiva tathā bhavet 
na cāsyopadiśed dharmam iti na kaścid dharmopadeśaḥ śūdrasya kartavya ity uktam 
vṛttidharmā upadeṣṭavyā iti tasyāpavādaḥ 
vṛttiḥ śarīrakuṭumbasthitiḥ tadarthā upāyāḥ tān vidyāt 
prabrūyāt sarvebhya itarebhya iti 
bahuvacanaṃ śūdrāvarodhārtham 
svayaṃ ca tathā bhavet 
tathā upadiṣṭā vṛttiniyamā anuṣṭheyā ity arthaḥ 
vaiśeṣyāt prakṛtiśraiṣṭhyān niyamasya ca dhāraṇāt 
saṃskārasya viśeṣāc ca varṇānāṃ brāhmaṇaḥ prabhuḥ 
kiṃ punaḥ kāraṇaṃ brāhmaṇa eva prakṛtatvenādhikriyate na punaḥ kṣatriyādayo 'pi 
yata etaccheṣatayā prarocanaṃ paṭhati 
vaiśeṣyad viśiṣṭatvād ity arthaḥ guṇādhikyād iti yāvat 
tad idānīm ādhikyam āha prakṛtiśraiṣṭhyāt 
uttamāṅgodbhavād idam uktam 
prakṛtiḥ kāraṇam 
niyamasya ca dhāraṇāt madyapānapratiṣedhāt 
ayam eva niyamo 'bhipretaḥ 
snātakavratāni vā vaiṇavadhāraṇādīni brāhmaṇasyaiva 
saṃskārasya ca viśeṣo niyamo 'bhipretaḥ snātakavratāni ca viśeṣaḥ hṛdayaṅgamābhiḥ ityādeḥ upanayanāder vā bālasyaiva vidhānāt 
kṣatriyavaiśyayos tv atītaśaiśavayor ekādaśadvādaśayoḥ 
ato hetor varṇānāṃ brāhmaṇaḥ prabhuḥ śāsitā 
ke punar amī varṇā nāma 
manuṣyajātivacano varṇaśabdaḥ 
nety āha 
brāhmaṇaḥ kṣatriyo vaiśyas trayo varṇā dvijātayaḥ 
caturtha ekajātis tu śūdro nāsti tu pañcamaḥ 
catvāro varṇā brāhmaṇādyāḥ śūdraparyantāḥ 
anye tu barbarakaivartādayaḥ saṃkīrṇayonayo yathā vakṣyante 
tatra caturṇāṃ trayo dvijātaya upanayanasya teṣāṃ vihitatvāt 
ekajātiḥ śūdrah 
na hi tasyopanayanam asti upanayanavidhau brāhmaṇādivarṇaviśeṣasaṃyogāt aṣṭame brāhmaṇam upanayītaikādaśe rājanyaṃ dvādaśe vaiśyam iti 
na kasmiṃścit kāle śūdraṃ paṭhanti 
nanu kālaviśeṣānupādānād aniyatakālaṃ śūdropanayanam astu 
bhaved yady asaṃyuktā sāmānyenopanayanasyotpattiḥ syāt 
etāś ca varṇakālaviśeṣayuktāḥ nimittārthāḥ stutayaḥ syuḥ 
na tu pṛthagutpattir asyāsti 
tat kasya pramāṇasya sāmarthyenāsyopanayanam aniyatakālaṃ kriyatāṃ 
yady evam kiṃ tarhy anena caturtha ekajātir iti 
satyam 
āśaṅkāmātranivāraṇārtham mantravarjaṃ na duṣyati iti amantrakasyāniyatakālasya prāptir āśaṅkyate 
nanu ca pākayajñavidhāv etad vākyam tatsaṃnidhau śravaṇāt tatra kṛtārthaṃ nānyatra bhavitum arhati 
ata evāśaṅkāmātram ity uktam 
paramārthatas tu vyavahāraniyamārthaparaḥ ślokaḥ 
sarvavarṇeṣu tulyāsu patnīṣv akṣatayoniṣu 
ānulomyena saṃbhūtā jātyā jñeyās ta eva te 
ke punar amī brāhmaṇādayo nāma 
na hy eṣāṃ parasparo bhedaḥ śakyo 'vamātum 
vyaktyadhīnādhigamā hi jātayaḥ 
na ca vyaktayaḥ svāvayavasaṃniveśaviśeṣāvagamaśūnyāḥ śaknuvanti tāsāṃ bhedam āvedayitum 
na ca brāhmaṇakṣatriyādīnāṃ gavāsvasyeva vākārabhedo 'sti yena rūpisamavāyāc cākṣuṣyaḥ syuḥ 
nāpi vilīnaghṛtatailagandharasādibhedena kriyāntaragocarāḥ 
nāpi śaucācārapiṅgalakeśatvādibhir dharmaiḥ śakyaṃ bhedāvasānāḥ teṣāṃ sarvatra saṃkaropalabdheḥ 
vyavahāraś ca puruṣādhīnaḥ 
vipralambhabhūyiṣṭatvāc ca puruṣāṇāṃ nāntato vastusiddhiḥ 
ity ato jātilakṣaṇam ucyate 
sarvavarṇeṣv etal lakṣaṇaṃ jāter yat tulyāsu samānajātīyāsu saṃbhūtāsu patnīṣu ūḍhāsu jātās ta eva jātyā jñeyāḥ 
prāyeṇa mātāpitror yā jātiḥ saivāpatyasyoḍhāyāṃ jātasya veditavyā 
saṃbandhiśabdatvāt patnīgrahaṇāsyāto voḍhā pitā labhyate 
tena yenaivoḍhā tata eva yas tasyām eva jātas tadā tajjātīyo bhavati 
akṣatayonigrahaṇaṃ punarvivāhasaṃskāreṇa patnītvam āśaṅkamānaṃ nivartayati sahoḍhakānīnamātṝṇāṃ ca 
nanu ca naivaitāsāṃ vivāhasaṃskāro 'sti pāṇigrahaṇikā mantrāḥ kanyāsu iti vacanāt 
yad api voḍhuḥ sa garbho bhavati iti vivāhaśravaṇena śāstrīyasaṃskārapratipattiḥ prāptimātravacanatvāt tasya na vihitavacanīyaṃ pratyabhijñānam asti 
tasmāt svīkāramātre dhātur vartate svīkartur ity arthaḥ 
pitrādīn vañcayitvā yenaiva svīkṛtā tasyaiva sā bhavati tataḥ putraś ceti tasyārthaḥ punarbhūsaṃskarābhāvāt 
sā ced akṣatayoniḥ syāt iti paṭhyate 
gatapratyāgatāyām api punaḥśabdapratyabhijñānād bhartur uktāḥ 
na ca tābhiḥ sahābhiḥ sahādhikāro 'sti 
yajñasaṃyoge 'sti patnīśabdaḥ 
ato 'kṣatayoniśabdo 'tiricyate 
atra pūrve patnīśabdaparyāyena nārīṣv iti paṭhanti tad api na kiṃcit 
kevale hy akṣatayoniśabde tv asaṃskṛtāsv api jātās tajjātīyāḥ syuḥ 
patnīśabdapāṭhena śāstrīyeṇa vidhinā yā saṃskṛtā bhāryātvam āpāditā sā gṛhyate 
yās tu kumarya evopagamyante bhavanti tā akṣatayonayaḥ na tu patnyaḥ 
tasmād akṣatayoniśabdasya prayojanaṃ vācyam 
ucyate 
yat tāvad uktaṃ na tāḥ patnyo yajñasaṃyogābhāvāt iti yadi vivāhyeran sa eva yajñaḥ syāt 
tatrāpi pūṣavaruṇāryamṇām asty eva yāgaḥ 
samānarthau ca yāgayajñaśabdau 
tasmāt syur eva patnyaḥ 
akanyātvād avivāhyatayaiva na patnya iti yuktam 
ataś cānarthakye 'kṣatayoniśabdasya prayojanam ucyate 
dṛśyate lakṣaṇayāsaty api yajñasaṃyoge patnīśabdaḥ prayujyamāno loke rajakasya patnī 
yathānyatrāvaruddhāsu strīṣu gṛhiṇīśabdaḥ 
so 'pi bhāryāvacana eva kenacid dharmasāmyena tatrāpi prayujyate 
yady api sati mukhye lakṣaṇā na nyāyyā tathāpi mandadhiyāṃ suhṛd bhūtvā āśaṅkāmātraṃ nivartayati 
kiṃ nāma nāśaṅkyate mūḍhamatibhiḥ 
ānulomyagrahaṇam uttarārtham 
ye 'pi ta eva te iti paṭhanti teṣām api sa evārthas tajjātīyā iti 
atrocyate 
kiṃpramāṇamūlam etat smṛtikārāṇāṃ smaraṇam 
akāryarūpatvān na dharmādharmopadeśatulyam 
pramāṇāntaraṃ ca nāstīty uktam 
smṛtyantaramūlatve 'ndhaparaṃparāprasaṅgaḥ pramāṇaśloke darśitaḥ 
ucyate 
vṛddhavyavahāra eva mūlaṃ sādhutvasmṛtivat 
nanu ca sāparādhāsāv ity uktam 
ata eva niyāmikāḥ smṛtayaḥ phalavatyaḥ 
abhiyuktasmaraṇam anyatheti na śakyate vaktum 
śāstrasthāḥ prasiddhāḥ pramāṇatarāḥ 
saṃbhavati ca teṣām anādivyavahāro mūlam 
etatsmṛtisaṃkṛtānāṃ vāvagatābhijanajātīyānāṃ pratyakṣam apy upapadyata iti keṣāṃcid darśanam 
etat smṛtiviveke prapañcitam 
nanu ca smṛtyantare nāyaṃ viśeṣo 'sti 
savarṇebhyaḥ savarṇāsu jāyante hi sajātayaḥ 
anindyeṣu vivāheṣu putrāḥ saṃtānavardhanāḥ  iti 
ādyenārdhena jātir lakṣyate uttareṇa hi brāhmādivivāhajātānāṃ saṃtānavardhanatvam 
tatra savarṇebhyaḥ savarṇāsu iti nātra patnīśabdo 'sti 
kathaṃ nāsti 
yāvatā vinnāsv eṣa vidhiḥ smṛtaḥ iti 
mā vā bhūt aviśeṣasmṛter viśeṣasmṛtir balīyasī 
adarśanād darśanaṃ balīyaḥ 
yata ekena viśeṣo na dṛṣṭo 'pareṇa dṛṣṭa iti saṃbhavaty etat 
ato 'bhiyuktasmaraṇaṃ saṃbhavanmūlatayā pramāṇam 
nanu cāvyāpter alakṣaṇam etat 
na hi sahoḍhakānīnapaunarbhavādīnām anena brāhmaṇyaṃ bhavati 
kuṇḍagolakayoḥ kṣetrajasya ca 
anabhipretam eva tat teṣām iti cet kā tarhi teṣāṃ jātiḥ 
kuṇḍagolakayoś ca asati brāhmaṇye śrāddhe prāptyabhāvād anarthako niṣedhaḥ syāt smṛtyantaravirodhaś ca
sajātīyeṣv ayaṃ proktas tanayeṣu mayā vidhiḥ 
iti 
kiṃ ca yad eva lakṣaṇaṃ tad eva lakṣyam 
anirjñātaṃ lakṣyaṃ bhavati nirjñātaṃ lakṣaṇam 
yathā ko devattaḥ iti saṃśaye aṅgadī kuṇḍalī vyūḍhorasko vṛttabāhuḥ 
iha tu yathā kaścit brūyāt kaḥ kākaḥ ity ukte kākāj jātaḥ ity uttaram tādṛg eva ko brāhmaṇḥ yo brāhmaṇāj jātaḥ iti 
janake 'pi hi brāhmaṇyam aprasiddham eva nyāyavirodhaś ca 
sajātīyāt sajātīyāyāṃ jātaḥ sa loke sajātīyo bhavati 
yathā gaur gavi gauḥ aśvād vaḍavayām aśvaḥ 
atrocyate yat tāvad uktam kā teṣāṃ jātiḥ iti kim anyayā jātyā 
manuṣyās tāvad bhavanti 
puruṣadharmaiś cādhikriyante anupāttajātiviśeṣaiḥ putratvāc chrāddhādibhiś ca 
dāne ca sarveṣām adhikāraḥ 
nanu ca viśeṣasyopadeśena vinā vyavahāro na sidhyati sarvasādhāraṇatvān manuṣyajāteḥ 
asad etat 
sarvasyaiva svasaṃjñāviśeṣo vidyate pratipuruṣam devadatto yajñadatta iti 
athāp saṃbandhavyapadeśaḥ kartavya iti kānīnaḥ sahoḍhaḥ ity eva vyapadiśyate 
so 'pi cāturvarṇye sadbhāvāt sāmānyarūpa eveti ced devadattasya kānīna ityādi janakena vyapadeśaḥ kariṣyate 
tasmād asaṃbaddham etad yad ucyate vyapadeśaḥ katham iti 
evaṃ tarhi sarva eva dharmāś cāturvarṇyaṃ prati bodhyante antarapabhāvānāṃ ca 
tatra bahutvaṃ brāhmaṇādijāticatuṣṭayaviṣayam 
na caiteṣām apy ekajātiḥ sarvajātiṣv etasya lakṣaṇasya pravṛtteḥ 
yathaiva brāhmaṇād ūḍhāyāṃ brāhmaṇyāṃ jāto brāhmaṇaḥ evaṃ kṣatriyādayo 'pi samajātīyamātṛpitṛjātāḥ 
sarvaviśeṣābhāve ca kutaḥ sāmānyam 
na hi śiṃśapādisarvaviśeṣābhāve vṛkṣatvasaṃbhavaḥ 
antaraprabhavāś cānulomapratilomāḥ 
tatrānulomā mātṛjātīyāḥ pratilomās tu dharmahīnāḥ anyatrāhiṃsādibhyaḥ 
te ca sarve svasaṃjñābhir viśeṣato nirdiṣṭāḥ 
na caiṣāṃ nāmāpi tatrāsti 
tatra katame te dharmā yair amī adhikriyeran 
kva ca tadvacanaṃ yad etān adhikurvīta 
na hi kaścij jātiviśeṣāśrayo dharmavidhir asti 
sarvavarṇānām antarabhāvānāṃ ceti śāstrād adhikṛtatvāc ca 
ucyate 
yat tāvad ahiṃsādiṣu cāturvarṇyavacanaṃ tan naramātropalakṣaṇārtham eva saty api pratilomādhikāre mukhyārthavṛtteḥ 
pratyuta sahacārijātyantaraparatvam eva lakṣayituṃ kṣamaṃ nāntarāvasthātum arhati 
tatraiva ca vakṣyāmaḥ 
idaṃ cāsti śūdrāṇāṃ tu sadharmāṇaḥ sarve 'padhvaṃjāḥ smṛtāḥ iti 
apadhvaṃso 'saṃskāraḥ 
sa cāṣṭavidhaḥ vyabhicāreṇa varṇānām ityādinoktaḥ 
vyabhicāraḥ parastrīṣu gamanaṃ sajātīyāsu 
anyad vakṣyāmaḥ 
tasmād asaty api varṇatve vācanika eva teṣām adhikāraḥ 
kṣatriyasya tu mātṛjātīyatvam eva liṅgadarśanāt 
putro dvyāmuṣyāyaṇasya saṃvidhānāt iti kartavyāviśeṣaḥ śrutaḥ 
anyeṣv api śrauteṣu tasya vidhānāntaraṃ dṛśyate 
tasmād eva brāhmaṇādijātīya eva samabhāgaḥ svapitṛvyeṇa tasmād dharmeṇa taṃ bhajet iti 
na ca yathokte vidhau tad yuktam 
tadā hy ayaṃ śūdradharmā 
dhanasya yajñārthatāyām uktāyāṃ kutas tasya tāvad bhāgaḥ 
kuṇḍagolakau kṣetrajāv eva 
śiṣṭasamācāraś caivam eva 
pāṇḍudhṛtarāṣṭravidurāḥ kṣetrajāḥ santo mātṛjātīyāḥ 
ato yuktaḥ śrāddhe pratiṣedhaḥ 
kiṃ ca patito 'pi tatra pratiṣiddhaḥ yasya sarvadharmabahiṣkṛtatvāt prāptyāśaṅkaiva nāsti 
yat tu sajātīyeṣu iti smṛtyantaraṃ tad uktānuvādatvād yathāsaṃbhavaṃ vyākhyeyam kāryaputraviṣayatayā vā 
yac ca nirjñātaṃ lakṣaṇaṃ bhavati tat kiṃ brāhmaṇārtho naiva lokaprasiddhaḥ 
yatra brāhmaṇādisabdaḥ prayujyate tatrāpadhvaṃsanivṛttyarthaṃ vacanam 
mātāpitror etad eva jātilakṣaṇaṃ 
na cānavasthā anāditvāt saṃsārasya 
prastutanyāyavirodhas tu sākṣāt vyavasāyagamyatve āsāṃ jātīnāṃ syāt 
tās tu smṛtilakṣaṇā yathāsmaraṇaṃ bhavitum arhati 
yathā vā vasiṣṭhādayaḥ śabdā antareṇaivānvayadharmam anavacchinnasmṛtipāraṃparyakaiś ca viditārtheṣu prayujyante bhavanti vyavahārahetavo vasiṣṭhabrāhmaṇāḥ vāsiṣṭhāḥ śṛṇvant iti tadvad etad draṣṭavyam 
yathā samāne brāhmaṇatve kecid bhṛgavo vatsā bhāradvājā ityādiviśeṣaḥ smṛtyekapramāṇaḥ tathaiva samāne puruṣatve 'mī brāhmaṇā amī kṣatriyā ityādir upapanno vyavahāraḥ 
yair api liṅgadarśanatvena jābālaśrutir uktā satyakāmo jābālo mātaram apṛcchat kiṃgotro 'ham asmīti 
saivaṃ pratyabravīt bahv ahaṃ carantī paricāriṇī yauvane tvām ālabhe 
nāhaṃ tad vedeti 
sa evam upaśrutya hāridrumatam gautamam iyāya 
taṃ hovāca brahmacaryaṃ bhavato vivatsyāmi 
sa evam uvāca 
kiṃgotras tvam asīti 
sa pratyucāva 
apṛcchaṃ mātaraṃ sā mātā prayabravīt yauvane tvām ityādi 
gautamo na caitad abrāhmaṇo vaktum arhati 
samidhaṃ somyāhara 
upa tvā neṣye 
asyāyam arthaḥ 
bahubhir ahaṃ yauvane puṃbhiḥ saṃgatābhūvam 
na jāne kena jāto 'sīti 
gautamas tu satyavacanān niścikāya brāhmaṇenāyaṃ jātas tatas tam upaninye 'to manyāmahe svairiṇīṣv apy anūḍhāsu samānajātīyāj jātāsu tajjātīyā bhavanti 
tad etan na kiṃcit 
yato yauvane tvām ālabhe 
yauvane kila na smṛtir dṛḍhībhavati utkalikābahulatvād yauvane cetasaḥ 
kiṃ ca paricāriṇī paricārikāhetoḥ kṣudhāpīḍitā bahu vicarantī naikasmiṃ sthāne tato me na smṛtir asti bhartuḥ kiṃgotram iti 
ataḥ sthitam etat samānajātīyoḍhāyāṃ jātās tajjātīyā iti 
gautamasyāpi na tato vacanād brāhmaṇo 'yam ity avagamaḥ 
prāg evāsau taṃ brāhmaṇa iti veda 
gotraṃ tu na veda 
gotrapraśnena caraṇapraśno veditavyaḥ 
tatra upanayanabhedo 'sti 
na tu gotrabhedenopanayane prayojanam 
na tu yathā kecid āhuḥ jātipraśno 'yam ābhijātyāt gotra eva jātim avagamiṣyāmi 
sākṣājjātipraśne hi mukharatā syāt 
strīṣv anantarajātāsu dvijair utpāditān sutān 
sadṛśān eva tān āhur mātṛdoṣavigarhitān 
anantarāsv avyavahitāsv ānulomyena ye utpannāḥ putrās te sadṛśā jñeyāḥ na tu tajjātīyāḥ 
yathā brāhmaṇāt kṣatriyāyāṃ kṣatriyād vaiśyāyām 
taiḥ sadṛśāḥ na tu ta eva 
atra hetuḥ mātṛdoṣavigarhitān 
tatsadṛśagrahaṇān mātṛta utkṛṣṭān pitṛto nikṛṣṭān 
dvijair iti bahuvacananirdeśān mātṛtaś ca doṣasya grahaṇād ānulomyeṣv etat saṃbhavati 
prātilomye pitṛto grahaṇena matṛtaḥ pitur nikṛṣṭajātīyatvāt 
ata ānulomyagrahaṇaṃ pūrvaśloke yad uktam uttarārtham iti tad ihānarthakam 
ataḥ pareṣu ślokeṣūpadiśyate 
anantarāsu jātānāṃ vidhir eṣa sanātanaḥ 
dvyekāntarāsu jātānāṃ dharmyaṃ vidyād imaṃ vidhim 
ādyenārdhaślokenoktam artham anuvadati dvitīyena vakṣyamāṇasaṃkṣepaḥ 
dvyekāntarā 
dvyantarā brāhmaṇasya śūdrā ekāntarā vaiśyā 
nātīva ślokaḥ saprayojanaḥ 
brāhmaṇād vaiśyakanyāyām ambaṣṭho nāma jāyate 
niṣādaḥ śūdrakanyāyāṃ yaḥ pāraśava ucyate 
ekāntarā brāhmaṇasya vaiśyā tatra jāto 'mbaṣṭhaḥ 
smṛtyantare bhṛjyakaṇṭhaḥ ity uktaḥ 
dyvantarāyāṃ śūdrakanyāyāṃ niṣādaḥ prāraśavaś ca 
niṣādaśabdaḥ pratilomajātīye 'pi vartate 
kanyāgrahaṇaṃ strīmatropalakṣaṇārtham iti vyācakṣate 
vaiśyastriyām ity arthaḥ 
evaṃ sarvatra draṣṭavyam 
kṣatriyāc chūdrakanyāyāṃ krūrācāravihāravān 
kṣatraśūdravapur jantur ugro nāma prajāyate 
ācāravihārau kāyaceṣṭā vāgvyapāraś ca 
tāv asya krūrau bhavataḥ 
svābhāvānuvādo yam 
vapuḥśabdaḥ svabhāvavacana eva 
ubhayajātisaṃbhūtatvād ubhayadharmā bhavati 
viprasya triṣu varṇeṣu nṛpater varṇayor dvayoḥ 
vaiśyasya varṇe caikasmin ṣaḍ ete 'pasadāḥ smṛtāḥ 
atra tripādī anuvāda eva 
caturthas tu pādo 'pasadābhidhānārthaḥ 
ete traivarṇikānām ekāntaradvyantarastrījātā apasadā veditavyāḥ 
apasadāḥ putrārthaphalād avasannāḥ samānajātīyaputrāpekṣāyā nindyante 
kṣatriyād viprakanyāyāṃ sūto bhavati jātitaḥ 
vaiśyān māgadhavaidehau rājaviprāṅganāsutau 
ānulomye pūrvo vidhiḥ 
prātilomyena tv ayam ucyate 
kanyāgrahaṇam uktārtham 
vaiśyān māgadhavaidehau yathāsaṃkhyena rājastriyāṃ māgadhaḥ brāhmaṇyāṃ vaidehaḥ 
śūdrād āyogavaḥ kṣattā caṇḍālaś cādhano nṛṇām 
vaiśyarājanyaviprāsu jāyante varṇasaṃkarāḥ 
atrāpi yathāsaṃkhyam eva 
vaiśyarājanya iti nirdeśe jātipare 'pi sāmarthyāt strīliṅgapratipattiḥ mṛgakṣīraṃ kukkuṭāṇḍa iti yathā 
vṛttānurodhāt strīprayayo na kṛtaḥ 
ekāntare tv ānulomyād ambaṣṭhograu yathāsmṛtau 
kṣattṛvaidehakau tadvat prātilomye 'pi janmani 
ekāntare varṇe brāhmaṇād vaiśyāyām ambaṣṭhaḥ kṣatriyāc chūdrāyām ugraḥ 
etāv ānulomyena 
evam ekāntare prātilomyena śūdrāt kṣatriyāyāṃ kṣattā vaiśyād brāhmaṇyāṃ vaidehaḥ 
tau tulyau bhavanādikriyāsu 
na tu yajanādiṣu 
caṇḍāla ekaḥ pratilomo 'spṛśyaḥ 
yathā ca divākīrtiśloke tatsparśa eva snānaṃ nānyeṣu pratilomeṣu 
sūtamāgadhāyogavānām anantarajātānāṃ caṇḍālavad daṇḍāpūpikāyāṃ siddhaḥ sparśādisaṃbandhaḥ 
putrā ye 'nantarastrījāḥ krameṇoktā dvijanmanām 
tān anantaranāmnas tu mātṛdoṣāt pracakṣate 
yathā brāhmaṇāt kṣatriyāyāṃ vaiśyāyāṃ ca evaṃ kṣatriyād ubhayos tān anantaranāmnā pracakṣate 
anantarā anulomā jātiḥ samānā teṣām mātṛjātīyā ity arthaḥ 
anantaragrahaṇam avivakṣitam 
ata evāha mātṛdoṣād iti 
pitṛjātyutkarṣeṇa no duṣyante 
ataś ca saty api varṇasaṃkaratve vacanān mātṛjātyāḥ smṛtāḥ 
saṃskārās teṣu kartavyā ity uktaṃ bhavati 
na hy etad vacanam antareṇa kṣatriyādisaṃskārās teṣu labhyante aśvataravaj jātyantaratvāt 
vacanena tu mātṛjātāv uktāyām adoṣaḥ 
brāhmaṇād ugrakanyāyām āvṛto nāma jāyate 
ābhīro 'mbaṣṭhakanyāyām āyogavyāṃ tu dhigvaṇaḥ 
āyogavaś ca kṣattā ca caṇḍālaś cādhamo nṛṇām 
prātilomyena jāyante śūdrād apasadās trayaḥ 
vaiśyān māgadhavaidehau kṣatriyāt sūta eva tu 
pratīpam ete jāyante pare 'py apasadās trayaḥ 
jāto niṣādāc chūdrāyāṃ jātyā bhavati pukkasaḥ 
śūdrāj jāto niṣādyāṃ tu sa vai kukkuṭakaḥ smṛtaḥ 
ayaṃ niṣādo 'smiñśloke na śūdrāyāṃ brāhmaṇāj jāto yaḥ prāg uktaḥ 
kiṃ tarhi yaḥ pratilomo vakṣyamāṇaḥ pratilomādhikārāt pratilomā hi pulkasājātiḥ prasiddhā 
evaṃ śūdrān niṣādyāṃ kukkuṭakaḥ 
kṣattur jātas tathogrāyāṃ śvapāka iti kīrtyate 
vaidehakena tv aṃbaṣṭhyām utpanno veṇa ucyate 
anulomāḥ striyaḥ pratilomāḥ pumāṃsaḥ tayoḥ saṃbhave śvapākaveṇau pratilomajātīyau 
dvijātayaḥ savarṇāsu janayanty avratāṃs tu yān 
tān sāvitrīparibhraṣṭān vrātyān iti vinirdiśet 
naite pratilomavarṇasaṃkarāḥ syuḥ 
ato 'smin vidhāv ucyante 
dvijātayo yān savarṇāsu janayanti te 'vedavratā bhavanti abrahmacāriṇaḥ sāvitrīparibhraṣṭā upanayanahīnāś ca tadā vrātyā iti tān nirdiset 
avratāñ janayantīti nāyaṃ saṃbandhaḥ 
na hi vratino 'vratā vā janayante jātānām upanayanasaṃskāravidhānāt 
uktavrātyalakṣaṇānuvādaḥ uttaravivakṣayā 
yas tv ayaṃ pāṭhaḥ avratāyāṃ janayanti tān vrātyān vinirdiśet tad asat uktavrātyalakṣaṇavirodhāt 
vrātyāt tu jāyate viprāt pāpātmā bhṛjjakaṇṭakaḥ 
āvantyavāṭadhānau ca puṣpadhaḥ śaikha eva ca 
svavarṇāsu iti pūrvaślokād anuvartyate iha strījāter anupādānād avaśyaṃbhāvāc ca tadapekṣāyāḥ 
smṛtyantare vaiśyāyāṃ brāhmaṇj jāto bhṛjjakaṇṭakaḥ smaryate 
ato viśinaṣṭi pāpātmeti 
sa hy anulomatvān na pāpātmā 
ayaṃ cāsaṃskṛtātmano vrātyāj jāto 'nadhikāritvād yuktaṃ yan nindyate 
na ca paryāyaśabdā deśabhedena prasiddhaprayogabhedāḥ 
pūrvais tu vyākhyātam tatputrapaurāṇām etā ākhyāḥ 
bhṛjjakaṇṭako brāhmaṇyāṃ jātaḥ 
āvantyaś cāvantyām 
tasyām eva vāṭadhānaḥ 
vāṭadhānāt puṣpaśekharaḥ 
evam uttareṣv api 
jhallo mallaś ca rājanyād vrātyāl licchavir eva ca 
naṭaś ca karaṇaś caiva khaso draviḍa eva ca 
vaiśyāt tu jāyate vrātyāt sudhanvācārya eva ca 
kāruṣaś ca vijanmā ca maitraḥ sātvata eva ca 
etābhiḥ saṃjñābhiḥ prasiddhā evaṃjātīyā veditavyāḥ   
vyabhicāreṇa varṇānām avedyāvedanena ca 
svakarmaṇāṃ ca tyāgena jayante varṇasaṃkarāḥ 
vyabhicāraḥ parastrīgamanam 
tat samānajātīyāsu parakīyāsv anulomapratilomāsūḍhāsv anūḍhāsu ca svayam 
avedyāvedanam avivāhyāvivāhaḥ 
avivāhyāḥ svasṛnaptrādayas tad ayonyaḥ 
svakarmaṇāṃ tyāga upanayanavedagrahaṇādīnām 
kṣātravṛttyādayo 'pi putrapaurānvayina evamuktāḥ iti kecit 
saṃkīrṇayonayo ye tu pratilomānulomajāḥ 
anyonyavyatiṣaktāś ca tān pravakṣyāmy aśeṣataḥ 
vyatiṣaṅgaḥ saṃbandhaḥ 
itaretaram anulomānām anulomaiḥ pratilomaiś caivaṃ pratilomānām anyaiḥ pratilomair anulomaiś ca 
vakṣyamāṇasajñāyai vacanam 
sūto vaidehakaś caiva caṇḍālaś ca narādhamaḥ 
māgadhaḥ kṣattṛjātiś ca tathāyogava eva ca 
uktalakṣaṇā ete prātilomā uttarārthaṃ punar upanyasyante 
ete ṣaṭ sadṛśān varṇāñ janayanti svayoniṣu 
mātṛjātyāḥ prasūyante pravarāsu ca yoniṣu 
ete sūtādayaḥ pratilomāḥ svayoniṣu sadṛśān janayanti tajjātīyān ity arthaḥ 
tad yathā 
sūtaḥ sūtāyāṃ sūtam eva janayati 
evaṃ caṇḍālaḥ caṇḍālāyām 
ye ca mātṛjātyāḥ prasūyante 'nulomā mātṛjātīyā ye pūrvam uktāḥ tān anantarānāmnaḥ iti te 'pi svayoniṣu sadṛśān eva janayanti 
yathāmbaṣṭho 'mbaṣṭhāyām 
tathā vaiśyāyām ātmano hīnā vaiśyāj janayanti mātṛjātitvasyoktatvāt 
anye punaḥ paṭhanti mātṛjātau prasūyante 
arthaś cāyam svayoniṣu ambaṣṭhādau mātṛjātau ca vaiśyāyāṃ sadṛśān eva janayanti 
yady api śuddhavaiśyebhya utkṛṣṭā ambaṣṭhādayas tathāpi sāmyam ucyante vaiśyadharma ubhayeṣām adhikārāt 
anulomagrahaṇaṃ mātṛjātipadasāmarthāl labhyate saty api prakṛtipratilomapratyavamarśakatve eta iti 
pravarāsu ca yoniṣu pratilomā gacchanto janayanti hīnataram ity evaṃ jñeyam vakṣyamāṇaparyālocanayā 
na hi āyogavādibhiḥ svajātīyāsu janitā āyogavādivyapadeśaṃ labhante 
sadṛśagrahaṇaṃ tu prātilomyasāmānyena 
hīnataratvaṃ cāvāntaraviśeṣam anapekṣya prayuktam 
tenāyam atra vākyārthaḥ 
pratilomebhyaḥ samānajātīyāsūtkṛṣṭajātīyāsu ca pratilomā eva bhavanti 
yathā trayāṇāṃ varṇānāṃ dvayor ātmāsya jāyate 
ānantaryāt svayonyāṃ tu tathā bāhyeṣv api kramāt 
asya brāhmaṇasya trayāṇāṃ varṇānām ātmā jāyate 
dvayor varṇayoḥ kṣatriyavaiśayor dvijatvaṃ jāyate tathā svayonau 
evaṃ trayāṇāṃ varṇānāṃ brāhmaṇo dvijān janayati 
evaṃ bāhyeṣv api prātilomyena vaiśyakṣatriyābhyāṃ kṣatriyabrāhmaṇor ātmā dvijatvaṃ bhavati 
sati ca dvijatve upanayanaṃ kartavyam 
vakṣyati ca ete ṣaṭ dvijadharmāṇaḥ iti 
etāvāṃs tu viśeṣaḥ 
anulomāj jātā mātṛjātyā mātṛjātīyā mātṛjātīyā 
stutimātram idaṃ vakṣyāmaḥ 
te cāpi bāhyān subahūṃs tato 'py adhikadūṣitān 
parasparasya dāreṣu janayanti vigarhitān 
te cāpy āyogavādayaḥ ṣaṭ bāhyān subahūn parasparadāreṣu janayanti 
tad yathā āyogavaḥ kṣattṛjāyāyāṃ kṣattā āyogavyā parasparam ātmāpekṣayā garhitān janayanti 
tad yathā āyogavaḥ kṣattṛjāyāyām ātmano bāhyataraṃ janayati tato 'pi bāhyataraṃ caṇḍālyām 
evaṃ sarvatra 
yathaiva śūdro brāhmaṇyāṃ bāhyaṃ jantuṃ prasūyate 
tathā bāhyataraṃ bāhyaś cāturvarṇye prasūyate 
evaṃ parasparagamane strīpratilomānāṃ pūrveṇa bāhyatarotpattir varṇitā 
idānīṃ cāturvarṇyaṃ kathyate 
sūyatir janinātyantasamānārtho 'tra prakaraṇe prayuktaḥ 
prasūyate janayatīty arthaḥ 
tad uttaraślokena nirdiśyate 
pratikūlaṃ vartamānā bāhyā bāhyatarān punaḥ 
hīnāhīnān prasūyante varṇān pañcadaśaiva tu 
ekaikasya tu varṇasya saṃkīrṇayonayo bhavanti 
kasyacid anulomāḥ kasyacit pratilomāḥ kasyacid anulomapratilomāḥ 
brāḥmaṇasyānulomāḥ śūdrasya pratilomā eva kṣatriyavaiśayor anulomāḥ pratilomāḥ 
kṣatriyasya dvāv anulomau ekaḥ pratilomaḥ 
vaiśyasyaiko 'nulomaḥ dvau pratilomau 
evam ete dvādaśānulomapratilomāḥ 
eteṣām ekaikasya caturṣu gacchataś catvāro bhedā bhavanti 
te ca kecid dhīnāḥ kecid ahīnāḥ 
bāhyatarās tu sarva eva 
bāhyataratvaṃ mātāpitṛjāter viprakarṣaḥ karmabhyo hīnatvāt 
tad etad udāharaṇaiḥ sphuṭīkriyate 
pratilomāṃs tāvad gṛhītvā vakṣyāmaḥ 
āyogavo vaiśyāyāṃ śūdrāj jātaḥ śūdrāyāṃ vaiśyāyāṃ kṣatriyāyāṃ brāhmaṇyāṃ caturo janayati 
so 'yam ātmanā saha pañcadhāyogavaḥ 
evaṃ kṣattṛcaṇḍālāv api 
evaṃ śūdrāt trayaḥ pañcakāḥ pañcadaśadhā bhavanti 
evaṃ vaiśyaprabhavau dvau pratilomau kṣatriyāyāṃ māgadho brāhmaṇyāṃ vaidehakaḥ 
śūdrāyām anulomaḥ 
tatra yaḥ śūdrāyāṃ jātaḥ sa yadā cāturvarṇyaṃ janayati tadaiṣa eva prakāraḥ 
sa yadā śūdrāṃ gacchati tadā hīnataro varṇo jāyate tadapekṣayā 
evaṃ vaiśyāṃ gacchan hīnataraṃ janayati 
evaṃ kṣatriyāyāṃ brāhmaṇyāṃ ca kevalaśūdrāj jātā utkṛṣṭā 
evam ity apekṣāvaśād dhiṇāṃś cāhīnāṃś ca 
evaṃ kṣatriye brāhmaṇe ca draṣṭavyam 
brāhmaṇasya tv ayaṃ viśeṣaḥ 
anulomā eva tasya bhavanti 
evaṃ caturvarṇānāṃ pratyekaṃ pañcadaśadhā bhedāḥ ṣaṣṭiḥ saṃpadyanto mukhyāś catvāro varṇāḥ sā catuḥṣaṣṭir bhavati 
parasparasaṃparkāt teṣām anye 'nantabhedā bhavanti 
tad uktam te cāpi bāhyān subahūn iti 
pratikūlaṃ śāstravyatikrameṇa 
vartamānā mithunībhavantaḥ 
hīnāhīnān ity ekaṃ padam 
atha vā hīnāḥ santo hīnān prasūyante janayantīty arthaḥ 
varṇān pañcadaśaiveti nāsti tu pañcamaḥ iti pañcamasya varṇatvābhāvāt pañcadaśasu varṇatvam upacārād draṣṭavyam 
prasādhanopacārajñam adāsaṃ dāsyajīvanam 
sairandhraṃ vāgurāvṛttiṃ sūte dasyur ayogave 
prasādhanaṃ maṇḍanam 
upacāro 'nuvṛttiḥ 
keśaracanākuṃkumacandanādinā anulepanavicchittiḥ pāṇipādavimardanaṃ prāptilobhāt karmakārikṣiprakārikāryāṇām avasaram ityādividhijña evam ucyate 
adāsaṃ dāsyajīvanam 
vatsarabhṛtyā ṣaṇmāsabhṛtyā ca kaṃcana sevate 
atha vaitad vidhijñatayā sarvopasthāpako bhavati jīvanāya 
matā vāgurāvṛttim 
dvitīyo 'yaṃ vṛttyupāyaḥ 
vāgurā araṇyapaśuhiṃsanam 
tac cāryāṇāṃ daivapitryārthaṃ kṣudhārthaṃ ca na tu vyādhavat paśūn hatvā māṃsavikrayeṇa jīvanam 
rājaniyogād bahuprāṇivadho jīvikārthaḥ 
sairandhranāmānaṃ sūte utpādayati 
dasyur nāma vakṣyamāṇaḥ 
ayogave jātiviśeṣe 
sāmarthyāt strītvalābhaḥ 
maitreyakaṃ tu vaideho mādhūkaṃ saṃprasūyate 
nṝn praśaṃsaty ajasraṃ yo ghaṇṭātāḍo 'ruṇodaye 
maitreyakaṃ nāmnā varṇam āyogavyāṃ saṃprasūyate janayati 
vaidehanāmā brāhmaṇyāṃ vaiśyāj jāto yaḥ 
pāṭhāntaraṃ maireyakam iti 
mādhūkam 
upamāpadam etat madhūkakusumatulyam madhurabhāṣitvāt 
atha vā madhukāyatīti anyeṣv api dṛśyate iti ḍaḥ 
anyeṣām api iti dīrghaḥ 
svārthikena cādivṛddhiḥ 
tasya vṛttiḥ nṝn manuṣyān praśaṃsanti ajasraṃ sarvadā bandīti yaḥ kathyate 
aruṇodaye prabodhakāle ghaṇṭāṃ tāḍayanty āhanti rājñām īśvarāṇāṃ cānyeṣāṃ prabodhāya 
āyogavyām evānujanayati prakṛtatvāt 
niṣādo mārgavaṃ sūte dāsaṃ naukarmajīvinam 
kaivarttam iti yaṃ prāhur āryāvartanivāsinaḥ 
pratilomaprakaraṇān na yaḥ śūdrāyāṃ brāhmaṇāj jāto niṣāda pūrvam uktaḥ sa iha gṛhyate api tu dasyuvat pratiloma eva 
mārgavaṃ nāma pratilomaṃ sute āyogavyām eva 
yasyeme apare nāmanī dāsaḥ kaivarta iti 
āryāvartaḥ prasiddhaḥ 
tasya vṛttiḥ naukarmaṇā nauvāhanena jīvati 
mṛtavastrabhṛtsv anāryāsu garhitānnāśanāsu ca 
bhavanty āyogavīṣv ete jātihīnāḥ pṛthak trayaḥ 
ye 'nantaram upadiṣṭās trayo mārgavaparyantās teṣāṃ mātṛjātir noktā tatpratipādanārtho 'yaṃ ślokaḥ 
āyogavīṣu strīṣv ete jāyante 
tāsāṃ ca viśeṣaṇam mṛtavastrabhṛtsu śavavāsāṃsi paridadhatīṣv ity arthaḥ 
anāryā aspṛśyāḥ 
garhitam ucchiṣṭaṃ māṃsādi cānnam aśnanti 
kārāvaro niṣādāt tu carmakāraṃ prasūyate 
vaidehikād andhramedau bahirgrāmapratiśrayau 
uttaratra vaidehyām eva jāyate ity evakarakaraṇāl liṅgād ihāpi vaidehyāṃ niṣādāt kārāvaro nāma jāyata iti saṃbandhapratītiḥ 
vaidehikād dvāv āndhramedau 
kasyāṃ stryām 
kārāvarīniṣādyoḥ tayor atra saṃnidhānāt 
vaidehyāṃ ca vaidehyād bhinnavarṇasaṃbhavād evaṃ vyākhyāyete 
strībhedena caikasmād varṇād ete dve jātī 
bahirgrāmaṃ pratiśayo nivāso yayoḥ 
cāṇḍālāt pāṇḍusopākas tvaksāravyavahāravān 
āhiṇḍiko niṣādena vaidehyām eva jāyate 
cāṇḍālāt vaidehyāṃ pāṇḍusopāko nāma varṇo jāyate 
tasya vṛttis tvaksāravyavahāravān 
tvaksāro veṇuḥ tadvyavahāreṇa vaṃśakrayavikrayādinā kaṭādikareṇa vā jīvati 
niṣādāt tasyām evāhiṇḍakas tasya vṛttir eṣaiva anveṣyā vā 
cāṇḍālena tu sopāko mūlavyasanavṛttimān 
pulkasyāṃ jāyate pāpaḥ sadā sajjanagarhitaḥ 
vyasanaṃ duḥkham tasya mūlaṃ māraṇam tadvṛttiḥ 
vadhyamāraṇaṃ rājādeśād anāthaśavavahanaṃ tadvastrādigrahaṇaṃ pretapiṇḍabhojanam ity evamādivṛttiḥ 
pulkasyāṃ cāṇḍālena jāyate 
atha vā mūlādivṛkṣādīnāṃ tadvyasanaṃ vibhāgakaraṇaṃ sā vṛttir vyavacchinneṣu vṛkṣeṣu yadanuvṛttaṃ mūlaṃ tad uddhṛtya vikrayādinā jīvati 
niṣādastrī tu caṇḍālāt putram antyāvasāyinam 
śmaśānagocaraṃ sūte bāhyānām api garhitam 
antyāvasāyinaṃ caṇḍālam eva vadanti 
atha vā niṣādyāṃ caṇḍālād utpannasyāntyāvasāsīti nāmadheyam 
śmaśānagocaraṃ śavadahanādivṛttiḥ 
ataś cāṇḍālād api kutsitataro vijñyaḥ 
tad etad ānantyāt saṃkarāṇāṃ pradarśanamātraṃ kṛtam 
saṃkare jātayas tv etāḥ pitṛmātṛpradarśitāḥ 
pracchannā vā prakāśā vā veditavyāḥ svakarmabhiḥ 
yāny etāny anantaram uddiṣṭāni tvaksāravyavahārādīni karmāṇi tair aprasiddhāḥ sopākādināmatayā tajjātīyā veditavyāḥ 
pitrā mātrā ca vibhāgena darśitāḥ 
pracchannā vā prakāśā vā tajjātīyā veditavyāḥ 
āyogavyāṃ mātrā vibhāgo niṣādād vaidehikād āndhrabhedāv iti pitrā darśito vibhāgaḥ 
svajātijān antarajāḥ ṣaṭ sutā dvijadharmiṇaḥ 
śūdrāṇāṃ tu sadharmāṇaḥ sarve 'padhvaṃsajāḥ smṛtāḥ 
svajātīyās traivarṇikebhyaḥ samānajātīyāsu jātās te dvijadharmāṇa ity etat siddham evānūdyate 
anantarajānāṃ tulyatābhidhānaṃ taddharmaprāptyartham 
antarajā anulomāḥ 
brāhmaṇāt kṣatriyavaiśyayoḥ kṣatriyād vaiśyāyāṃ jātāḥ te 'pi dvijadharmāṇa upaneyā ity arthaḥ 
upanītāś ca dvijātidharmaiḥ sarvair adhikriyante 
nanu ca tān anantaranāmnaḥ iti mātṛjātīyatvam eṣām uktam eva 
tataś ca tajjātyā sameṣu dharmeṣu siddha evādhikāraḥ 
satyam 
anantaranāma iti nāmagrahaṇāt saṃjñaivaiṣāṃ na tu jātyatideśa iti kasyacid āśaṅkā syād ataḥ spaṣṭārthaṃ ṣaṭ sutā dvijadharmiṇaḥ iti vacanārambhaḥ 
ye punar apadhvaṃsajāḥ saṃkarajās te śūdrāṇāṃ sadharmāṇaḥ samānācārās taddharmair adhikriyanta ity arthaḥ 
pratilomānāṃ tu viśeṣo vakṣyate 
anantaragrahaṇam anulomopalakṣaṇārtham eva 
tena vyavahito 'pi brāhmaṇād vaiśyāyāṃ jāto gṛhyate 
ṣaṭsaṃkhyātiriktatvān na śūdrāyāṃ pāraśavaḥ 
tapobījaprabhāvais tu te gachanti yuge yuge 
utkarṣaṃ cāpakarṣaṃ ca manuṣyeṣv iha janmataḥ 
ta ete 'nantarajāḥ tapaḥsāmarthyena bījasāmarthyena yuge yuge janmani janmani utkarṣam apakarṣaṃ ca gacchanti 
tad vakṣyāmaḥ śūdrāyāṃ brāhmaṇāj jātaḥ ity atra 
yad uktam svakarmaṇāṃ tyāgena iti tasyaivāyaṃ prapañcaḥ 
śanakais tu kriyālopād imāḥ kṣatriyajātayaḥ 
vṛṣalatvaṃ gatā loke brāhmaṇātikrameṇa ca 
kriyālopo yatra saṃskāryatayā saṃbadhyate yathopanayanādiṣu yatra vā kartṛtayā yathā nityāgnihotrasaṃdhyopāsanādiṣu 
tāsāṃ lopa ubhayāsām apy ananuṣṭhānam 
ataś ca na kevalam upanayanasaṃskārābhāvena jātibhraṃśaḥ api tūpanītānāṃ vihitakriyātyāgenāpi 
tathā cāha śanakair iti 
putrapautrādisaṃtateḥ prabhṛti śūdratvam na tu jātasyaiva 
upanayanābhāve tu tasyaiva vyapadeśāntaraṃ pravartate 
yady api sā jātir na nivartate tatputrapautrāṇāṃ bhṛjjakaṇṭakādijātyantaram eva vyapadeśahetukam iti brāhmaṇātikrameṇa brāhmaṇavidhivihitātikrameṇety arthaḥ 
atha vā śāstrārthasaṃśaye prāyaścitte vā pariṣadgamanābhāvaḥ 
pauṇḍrakāś cauḍradraviḍāḥ kāmbojā yavanāḥ śakāḥ 
pāradāpahlavāś cīnāḥ kirātā daradāḥ khaśāḥ 
puṇḍrakādayaḥ śabdāḥ paramārthato janapadaśabdāḥ iha tu kṣatriyeṣu mukhyās tatsaṃbandhatvāj janapadeṣu vartante ity etaddarśanam āśritam 
yathā lubvidhau tasya nivāsaḥ janapade lup iti na tu yathā lub yogāprakhyānāt iti 
naiteṣu deśeṣu bāhulyena cāturvarṇyam astīty etadālambanaṃ vṛṣalatvavacanam 
yadi vā puṇḍrādayaḥ śabdāḥ kathaṃcid deśasaṃbandhena vinā dṛśyante tadaitajjātīyā veditavyāḥ 
mahābhāratādau kṣatriyā varṇyante tathādyatve 'py ete kṣatriyā eveti kasyacit bhrāntiḥ syād ata evam uktam ete vṛṣalāḥ iti 
ye caite digantavāsinaḥ kirātavenadaradādayas teṣām aprāptarūpaṃ vedenānūdyate na janam iyān nāntam iyāt iti 
mukhabāhūrupajjānāṃ yā loke jātayo bahiḥ 
mlecchavācaś cāryavācaḥ sarve te dasyavaḥ smṛtāḥ 
asadvidyamānārthāsādhuśabdānvayā vāk mlecchocyate 
yathā śabarāṇāṃ kirātānām anyeṣāṃ vāntyānām 
āryavāca āryāvartanivāsinaḥ 
te cāturvarṇyād anyajātīyatvena prasiddhās tadā dasyava ucyante 
etad uktaṃ bhavati 
na deśanivāsena mlecchavāk saṃkaratve kāraṇam api tu yathoktabarbarādiśabdaprasiddhiḥ 
mukhādijānāṃ bahiṣkriyante brāhmaṇādiśabdair aprasiddhā ity arthaḥ 
te sarve dasyava ucyante 
ye dvijānām apasadā ye cāpadhvaṃsajāḥ smṛtāḥ 
te ninditair vartayeyur dvijānām eva karmabhiḥ 
apasadā anulomāḥ pratilomāḥ apadhvaṃsajāḥ gobalīvardavad bhedaḥ 
dvijānām upayogibhiḥ preṣyakarmabhir vartayeyuḥ ātmānam 
ninditaiḥ preṣyakāryatvān ninditāni 
tathā ca vakṣyate 
sūtānām aśvasārathyam ambaṣṭhānāṃ cikitsanam 
vaidehakānāṃ strīkāryaṃ māgadhānāṃ vaṇikpathaḥ 
strīkāryam antaḥpurarakṣākāritvam 
viṇikpathaḥ sthalapathavāripathādiḥ prasiddhaḥ 
matsyaghāto niṣādānāṃ tvaṣṭis tv āyogavasya ca 
medāndhracuñcumadgūnām āraṇyapaśuhiṃsanam 
tvaṣṭir dārutakṣaṇaṃ takṣakarma 
kṣatrugrapulkasānāṃ tu bilauko vadhabandhanam 
dhigvaṇānāṃ carmakāryaṃ veṇānāṃ bhāṇḍavādanam 
bilaukaso 'hinakulagargarādayaḥ 
teṣāṃ vadhabandhanaṃ kṣatrādīnāṃ jīvikā 
carmakāryaṃ kavacādisīvanam upānadgrathanam ity evamādi 
bhāṇḍavādanaṃ murajārdhamurjādīnām 
caityadrumaśmaśāneṣu śaileṣūpavaneṣu ca 
vaseyur ete vijñātā vartayantaḥ svakarmabhiḥ 
bahirgrāmanivāsinaḥ parvatalakṣaṇapradeśe nivaseyuḥ 
vijñātā jāticihnaṃ viduṣām 
yad yasya karma vihitaṃ sa tenaiva jīvet 
utkṛṣṭaṃ karma saṃkaraṃ ca kartuṃ na labhate 
caṇḍālaśvapacānāṃ tu bahirgrāmāt pratiśrayaḥ 
apapātrāś ca kartavyā dhanam eṣāṃ śvagardabham 
pratiśrayo nivāsas teṣāṃ grāmān niṣkrāntaḥ syāt 
apapātrāś ciravasānīyās tair yeṣu pātreṣu bhuktaṃ tāni na saṃskāryāṇi tyaktāvyāni 
sauvarṇarājatābhyām anyāni 
tayoḥ śuddhiviśeṣā uktāḥ 
atha vā avapātrāḥ 
tadīyeṣu ca sakteṣu pātreṣu saktubhaktādi na dātavyam 
bhūmiṣṭhe pātre 'nyahastasthe vā datvā tatpātraṃ bhūmau sthitaṃ tad gṛhṇīyuḥ 
bhinnaṃ vā pātram avapātram yathā vakṣyati bhinnabhāṇḍe ca bhojanam ityādi 
dhanam eṣāṃ śvagardabham 
gavāśvādi suvarṇarajatādi na dhanatvena gṛhṇīyuḥ 
vāsāṃsi mṛtacelāni bhinnabhāṇḍe ca bhojanam 
kārṣāyasam alaṃkaraḥ parivrjyā ca nityaśaḥ 
sarvakālaṃ parivrajyā naikatrasthāne vaseyuḥ 
na taiḥ samayam anvicchet puruṣo dharmam ācaran 
vyavahāro mithas teṣāṃ vivāhaḥ sadṛśaiḥ saha 
samayaḥ saṃketa ekakāryatā saṃgatir ity anarthāntaram 
ekatra sthānāsanavihārās taiḥ saha na kartavyā ity arthaḥ 
vivāho dāragrahaṇādiḥ 
so 'py evam eva 
annam eṣāṃ parādhīnaṃ deyaṃ syād bhinnabhājane 
rātrau na vicareyus te grāmeṣu nagareṣu ca 
tat sākṣād eṣāṃ na dātavyam 
preṣyaiḥ kaiścit pūrvoktena prakāreṇa dāpayitavyaḥ 
rātrau sparśāśaṅkayāntargrāmanagaracaryāpratiṣedhaḥ 
divā careyuḥ kāryārthaṃ cihnitā rājaśāsanaiḥ 
abāndhavaṃ śavaṃ caiva nirhareyur iti sthitiḥ 
divā vicaranti kāryārthaṃ krayavikrayasvakāryasiddhyartham 
rājakāryāya vā careyur nagarotsavaprekṣādinimittam 
tatrāpi ca cihnitā rājaśāsanair upalakṣitā rājādiṣṭair vajrādicihnaiḥ vadhyavadhaśāsanair vā paraśukuṭhārādibhiḥ skandhāropitaiḥ 
tathā cāha 
vadhyāṃś ca hanyuḥ satataṃ yathāśāstraṃ nṛpājñayā 
vadhyavāsāṃsi gṛhṇīyuḥ śayyāś cābharaṇāni ca 
varṇāpetam avijñātaṃ naraṃ kaluṣayonijam 
āryarūpam ivānāryaṃ karmabhiḥ svair vibhāvayet 
varṇād apetaṃ cāturvarṇyād bhraṣṭam 
avijñātaṃ satyāṃ śaṅkāyām jārajātaṃ vakṣyamāṇaiḥ karmabhiḥ svabhāvātiśayaiś ca niścinuyāt 
hīnakarmaratiḥ krūrakarmā ca satyāṃ śaṅkāyāṃ kaluṣayonijo jārajāto veditavyaḥ 
anāryatā niṣṭuratā krūratā niṣkriyātmatā 
puruṣaṃ vyañjayantīha loke kaluṣayonijam 
anāryo dveṣamatsarapradhānaḥ 
niṣṭhuraḥ svārthaparaḥ 
krūro lobhahiṃsāparaḥ 
niḥkriyātmā vihitakriyāvarjitaḥ 
etaiḥ svabhāvaiḥ kaluṣayonitā vyajyate 
pitryaṃ vā bhajate śīlaṃ mātur vobhayam eva vā 
na kathaṃcana duryoniḥ prakṛtiṃ svāṃ niyacchati 
duryoniḥ saṃkīrṇajanmā 
prakṛtiṃ svām ātmīyaṃ kāraṇaṃ na niyamena gṛhṇāti 
kule mukhye 'pi jātasya yasya syād yonisaṃkaraḥ 
saṃśrayaty eva tacchīlaṃ naro 'lpam api vā bahu 
tasya śīlaṃ yena jātaḥ na tu yasya kṣetram 
sa loke prasiddhaḥ 
yatra tv ete paridhvaṃsāj jāyante varṇadūṣakāḥ 
rāṣṭriyaiḥ saha tad rāṣṭraṃ kṣipram eva vinaśyati 
tasmād varṇasaṃkaro rājñā parivarjanīyaḥ 
rāṣṭriyā jānapadāḥ 
rāṣṭram amātyādayaḥ 
brāhmaṇārthe gavārthe vā dehatyāgo 'nupaskṛtaḥ 
strībālābhyavatattau ca bahyānāṃ siddhikāraṇam 
anupaskṛto dhanam agṛhītvā 
abhyavapattir anugrahaḥ 
bāhyānāṃ pratilomānām 
siddhikāraṇam utkṛṣṭajātau janmasiddheḥ siddhihetutvād evam ucyate 
tādṛśaṃ janma labhante yathādhikṛtā bhavanti 
svargādiprāptir vā siddhiḥ 
ahiṃsā satyam asteyaṃ śaucam indriyanigrahaḥ 
etaṃ sāmāsikaṃ dharmaṃ cāturvarṇye 'bravīn manuḥ 
śaucaṃ mṛjjalādibāhyagatam 
sāmāsikaṃ samastasya sarvamuṣyabhedajāter uktam na brāhmaṇādijativibhāgena 
vyākhyātam anyat 
yady ahiṃsā pratilomānāṃ dharmaḥ syāt kathaṃ tarhi tad uktam matsyaghāto niṣādānām bilauko vadhabandhanam kṣatrādīnām araṇyapaśuhiṃsanam evaṃ ca
kecid āhuḥ ye jīvikāhetutayā vadhyatvenoktās tato 'nyatrāhiṃsā 
anye manyante ahiṃsā teṣām abhyudayasādhanahetutvena dharmaḥ na tu pratiṣedho hiṃsāyāḥ saṃmata iti 
yathā na māṃsabhakṣaṇe doṣaḥ itivat 
yady ahiṃsā dharmas teṣām kathaṃ tarhi tair jīvitavyam 
yathā kutaścid avagamāt teṣām anupapannā hiṃsānivṛttir dharmāyeti cet tadā ko jīvanopāyaḥ 
anyāś ca vṛttayaḥ prativarṇaniyatāḥ 
adhyāpanādayas tāvad atyantāsaṃbhavād aprāptāḥ 
kṛṣyādayo 'pi vaiśyaniyatāḥ 
śūdrasya sevā anyā vā sādhāraṇī vṛttir asti 
yathā varteran vidyā śilpam ity atra darśayiṣyāmaḥ 
yad apīdam ucyate te ninditair varteyur dvijānām eva karmabhiḥ iti tatra kim asti ninditataram anyad ato hiṃsāyāḥ 
na ca matsyaghāto dvijānām upayujyate 
śrāddhe 'tithibhojanādau ca kadācitka upayogaḥ na sārvakāliko jīvikābhāvaḥ 
tasmān na ghātādi svatantram 
śūdrāyāṃ brāhmaṇāj jātaḥ śreyasā cet prajāyate 
aśreyān sreyasīṃ jātiṃ gacchaty ā saptamād yugāt 
garbhe gṛhṇāti garbhaś ca śravaṇāj jātaḥ iti puṃlliṅgnirdeśe 'patyārthayogatā vijñeyā 
ata idam uktaṃ bhavati 
śūdrāyāṃ brāhmaṇāt yā jātā kumārī sā cec chreyasā jātyutkarṣavatā brāhmaṇenaiva prajāyate vivāhādisaṃskṛtāpatyotpattihetusaṃbandhaṃ prāpnoti 
tasyām api yadi kumārī jāyate sā brāhmaṇenaiva vivāhyate 
evam anayā paraṃparayā saptame puruṣe prāpte brāhmaṇyāṃ yas tatra jāyate tasya bhavati 
śreyaseti yady apy utkṛṣṭajātīyamātre vartate tathāpīha brāhmaṇapadasaṃnidhānāt uttaratra ca śūdro brāhmaṇatām eti iti vacanāt brāhmaṇyaprāptiḥ śūdravarṇasya vijñeyā 
anayaiva kalpanayā pañcame vaiśyāyāṃ jātasya varṇasya tṛtīye kṣatriyāyām 
atrāpi strīta utkarṣaḥ 
evaṃ vaiśyasya tṛtīye kṣatriyatvam 
śūdrāyāṃ jātāyāḥ kumāryā vaiśyāntareṇa saṃyoge tṛtīye janmanti vaiśyatvam 
kṣatriyajātāyāḥ śūdrāyāḥ pañcame yuga iti 
yugaśabdo janmavacanaḥ 
aśreyān nikṛṣṭajātīyaḥ sreyasīm utkṛṣṭāṃ jātiṃ gacchati prāpnoti 
āṅ abhividhau vyāpakārthaḥ 
śūdro brāhmaṇatām eti brāhmaṇaś caiti śūdratām 
kṣatriyāj jātam evaṃ tu vidyād vaiśyāt tathaiva ca 
śūdro brāhmaṇatām etīty ukto arthaḥ 
brāhmaṇaś caiti śūdratām 
brāhmaṇo 'tra pāraśavo brāhmaṇajāto vijñeyaḥ 
sa coktalakṣaṇaśūdrāṃ yadi pariṇayate tadāpakarṣaṃ janmani prāpnoti 
tṛtīya iti vyācakṣate 
yathokte yugaparivarte utkarṣaṃ prāptā yathā saṃskāraiḥ karmabhiś cādhikriyante 
anāryāyāṃ samutpanno brāhmaṇāt tu yadṛcchayā 
brāhmaṇyām apy anāryāt tu śreyastvaṃ kveti ced bhavet 
kiṃśabdaḥ kṣepe 
yadi bījaprādhānyād dhīnajātīyāsu jātā mātṛjāter utkṛṣṭāḥ krameṇa pitṛjātitāṃ prāpnuvanti idaṃ tarhi kṣetraprādhānye 'pi draṣṭavyam yathā kṣetrajaḥ putraḥ 
ataś ca yathā anāryāyāṃ śūdrāyāṃ brāhmaṇāj jata utkṛṣṭo bhavati yadṛcchayā yathā kathaṃcid anūḍhāyām api evaṃ brāhmaṇyām anāryāc chūdrāt kṣetraprādhānyena śreyastvam 
yathoktam kvacit bīnaṃ kvacid yoniḥ iti 
jāto nāryām anāryāyām āryād āryo bhaved guṇaiḥ 
jāto 'py anāryād āryāyām anārya iti niścayaḥ 
nāryāṃ striyām anāryāyāṃ hīnajātīyāyām āryāj jāta utkṛṣṭajātīyād brāhmaṇād ārya eva bhavet 
kiṃ brāhmaṇajātīyatvam 
nety āha guṇaiḥ 
guṇato gauṇyā vṛttyā pākayajñādyadhikāramātreṇa 
vakṣyamāṇān āryāpekṣayārya ity ucyate 
anāryāc chūdrād āryāyāṃ brāhmaṇyāṃ jāto 'nārya evaiṣa niścayaḥ 
etad uktaṃ bhavati 
yāvad vacanam eva prādhānyam avatiṣṭhate nānumānena śakyam anyat prasañjayitum 
ataḥ samānajātīyāgamanam eva yuktam kṣetraprādhānyaṃ kṣetraja eva nānyatra 
evaṃ ca kṛtvā 
tāv ubhāv apy asaṃskāryāv iti dharmo vyavasthitaḥ 
vaiguṇyāj janmanaḥ pūrva uttaraḥ pratilomataḥ 
ubhāv api caṇḍālaḥ pārāśavaś cāsaṃskāryāv anupaneyau 
atra hetuman nigado 'rathavādaḥ 
vaiguṇyāj janmataḥ pūrvaḥ 
brāhmaṇād yaḥ śūdrāyāṃ jātaḥ saty api bījaprādhānye viguṇam etasya janma yonidoṣāt 
uttaraś caṇḍālaḥ 
sa pratilomo 'tyantaprātilomyāt saty api kṣetraprādhānye pitṛdoṣāt 
subījaṃ caiva sukṣetre jātaṃ saṃpadyate yathā 
tathāryāj jāta āryāyāṃ sarvaṃ saṃskāram arhati  
pūrvokāv asaṃskāryau svajātijās tu saṃskāryāḥ ity ubhayatrāpy arthavādaḥ 
ata etad eva sthitam 
kvacid bījaṃ kvacid yoniḥ iti yathopadeśāt 
ekāntaraparigrahas tu na yuktaḥ 
bījam eke praśaṃsanti kṣetram anye manīṣiṇaḥ 
bījakṣetre tathaivānye tatreyaṃ tu vyavasthitiḥ 
yathā traya ete pakṣāḥ 
teṣāṃ kaścit pakṣaḥ kenacit parigṛhītaḥ 
kecid āhur bījam eva jyāyaḥ 
tathā ca brāhmaṇāj jātaḥ kṣatriyāditriṣu mātṛjātita utkṛṣṭaḥ 
anye punar āhuḥ kṣetraṃ śreṣṭham yataḥ kṣetriyo yatro kṣetre jātaḥ tajjātīyo bhavati tasyaiva ca tadapatyam 
apare manyante ubhaye bījakṣetre jyāyasī 
tad uktam subījaṃ caiva sukṣetre iti 
tad etat sarvam arocayamāna āha tatreyaṃ tu vyavsthitiḥ 
iyam atra nirūpyāvasthitam 
akṣetre bījam utsṛṣṭam antaraiva vinaśyati 
abījakam api kṣetraṃ kevalaṃ sthaṇḍilaṃ bhavet 
akṣetre ūṣare utsṛṣṭam uptam api bījam antaraiva adatvaiva phalaṃ naśyati 
abījakam ayogyabījakaṃ vā kṣetraṃ sthaṇḍilam eva bhavet khilam eva 
tato na phalaṃ labhyata ity arthaḥ 
yasmād bījaprabhāveṇa tiryagjā ṛṣayo 'bhavan 
pūjitāś ca praśastāś ca tasmād bījaṃ praśasyate 
pūjitāḥ sarveṇa kenacit praṇamyante 
praśastāḥ stutivacanaiḥ stūyante 
tasmād bījaṃ viśiṣyata iti bījaprādhānyavādinaḥ 
tad etad ayuktam ity uktam tatreyaṃ tu vyavasthitiḥ iti 
atha vā bījaprabhāveṇeti na bījaprādhānyaṃ darśitam api tu dūṣaṇam eva 
yadāśaṅkyate bījaprādhānyān mandapālādīnāṃ tiryagjā ṛṣaya iti bījaprādhānyaṃ taddarśanāt na tatra bījaprādhānyena tadapatyānām ṛṣitvam api tu tapaḥśrutādijena prabhāvena dharmaviśeṣeṇa 
anāryam āryakarmāṇam āryaṃ cānāryakarmiṇam 
saṃpradhāryābravīd dhātā na samau nāsamāv iti 
anāryaḥ śūdraḥ 
sa āryakarmā dvijātiśuśrūṣādirataḥ pākayajñayājī ca devadvijanamaskāraparaḥ 
āryo brāhmaṇādiḥ 
so 'nāryakarmā pratiṣiddhācaraṇo vihitakarmatyāgī 
tāv ubhau saṃpradhārya tadguṇatvenāvagamya tayoḥ kiṃ kasyacit sātiśayo guṇaḥ kasyāścid vā ante nirūpaṇabuddhiḥ 
saṃpradhārya dhātā prājapatir manur buddhyā nirūpyābravīt 
na samau jāter garīyasyā utkṛṣṭaguṇo 'pi śūdraḥ tulyaḥ na syāt 
punar āha nāsamau 
kiṃ jātyā tūtkṛṣṭayāpi bahudoṣāvagṛhītasya 
etad uktaṃ bhavati na jātibalam āśritya naro mānanīyaḥ kiṃ tu guṇā mānanīyāḥ 
na guṇahīnaṃ jātiḥ paritrātum alam prāyaścittopadeśavaiyarthyaprasaṅgāt 
anāryāyāṃ samutpannaḥ ity ata ārabhya yāvad ayaṃ śloko varṇasaṃkaranindākarmapraśaṃsārthaḥ 
nātra kiṃcid vidhīyate pratiṣdhyate vā nāpūrvārtho jñāpyate 'bhilakṣaṇavat 
tasmāt praśaṃsārthā evaite 
brāhmaṇā brahmayonisthā ye svakarmaṇy avasthitāḥ 
te samyag upajīveyuḥ ṣaṭkarmāṇi yathākramam 
āpaddharmāṇām upodghātaḥ 
yoniḥ kāraṇam 
brāhmaṇā brahmayonisthās te ṣaṭkarmāṇy upajīveyur anutiṣṭheyuḥ 
anekārthā dhatavaḥ 
yathākramaṃ yathādhikāram 
yasmin karmaṇi yo 'dhikārī 
kānicid vidhyarthāni kānicid dṛṣṭārthāni 
adhyāpanam adhyayanaṃ yajanaṃ yājanaṃ tathā 
dānaṃ pratigrahaś caiva ṣaṭ karmāṇy agrajanmanaḥ 
prathame 'dhyāye śāstrastutyartha eṣāṃ pāṭhaḥ 
iha tu vidhyartham 
yady api teṣāṃ kevalānāṃ vidhir uktas tathāpīha samasya nirdiśyate sauhārdena 
vidhyantarasāpekṣam evedaṃ rūpam vacanāc caiteṣāṃ karmaṇām 
ato yathāvihitam anūdya vakṣyamāṇo 'rtho vidhīyate 
ṣaṇṇāṃ tu karmaṇām asya trīṇi karmāṇi jīvikā 
yājanādhyāpane caiva viśuddhāc ca pratigrahaḥ 
karmatrikavibhāgaḥ spaṣṭaprayojanaḥ 
ekaṃ trikaṃ dṛṣṭārtham upāttam sāmarthyāt 
anyasyādṛṣṭārthatā 
viśuddho 'pāpakarmā 
evaṃ śūdro 'pi viśuddhaḥ prāpnoti 
ko bhavato matsaraḥ 
smṛtyantaravirodhaḥ prāpnoti 
praśastānāṃ svakarmasu dvijātīnāṃ brāhmaṇo bhuñjīta pratigṛhṇīyāc ca iti 
evaṃ tarhi yathāvirodho bhavati tathā vyākhyeyam 
na hy avirodhe saṃbhavati virodho nyāyyaḥ 
api vānuvāda evāyam rājato dhanam anvicchet ityevamādāv asyārthasya vihitatvāt 
trayo dharmā nivartante brāhmaṇāt kṣatriyaṃ prati 
adhyāpanaṃ yājanaṃ ca tṛtīyaś ca pratigrahaḥ 
jīvikākarmāṇy etāni kṣatriyasya na bhavanti 
yāni tv adṛṣṭārthānīṣṭyadhyayanadānāni na nivartante 
vedasya ca prakṛtatvād etad adhyāpanaṃ niṣidhyate na tu dhanurvedaśilpakalāvidyāḥ 
vaiśyaṃ prati tathaivaite nivarterann iti sthitiḥ 
na tau prati hi tān dharmān manur āha prajāpatiḥ 
pūrveṇaitad vyākhyātam 
tau kṣatriyavaiśyau praty ete 'dhyāpanādayo dharmā manunā prajāpatinā noktāḥ na smṛtā ity arthaḥ
śastrāstrabhṛttvaṃ kṣatrasya vaṇikpaśukṛṣīr viśaḥ 
ājīvanārthaṃ dharmas tu dānam adhyayanaṃ yajiḥ 
idaṃ tayor jīvikākarma 
śastraṃ khaḍgādi 
astraṃ tanmantrāḥ dhanurvedaprasiddhāḥ 
ayam apy uktānuvāda eva 
vaṇikpaśuśabdau karmāntarbhāvena prayuktau vaṇijyā paśupālanaṃ ca 
yady apy adhyayanādidharmāḥ sarveṣāṃ santi tathāpi prādhānyam eteṣām 
vedābhyāso brahmaṇasya kṣatriyasya ca rakṣaṇam 
vārtākarmaiva vaiśyasya viśiṣṭāni svakarmasu 
vedābhyāso vṛttiprakaraṇād adhyāpanam 
evaṃ viśiṣṭāni svakarmasu 
śāstrīyavṛttikarmasv anyebhyo jīvanakarmabhya imāni śreyaskaratarāṇi 
ajīvaṃs tu yathoktena brāhmaṇaḥ svena karmaṇā 
jīvet kṣatriyadharmeṇa sa hy asya pratyanantaraḥ 
yadāsya śarīrakuṭumbanityakarmāvasādo bhavati na tebhyaḥ paryāptaṃ dhanaṃ bhavati tadāyam ajīvann ity ucyate 
yathoktena adhyāpanādinā 
tadā kṣatriyavat grāmanagararakṣādinā śastrāstradhāraṇena sati saṃbhave sarvādhipatyena jīvet 
jīvatir vyākhyātārthaḥ śarīramātrasaṃdhāraṇe na vartate 
kiṃ tarhi kuṭumbasya karmāṇi nityakarmāvasthitim api lakṣayati 
sa hy asya pratyanantaraḥ 
anantara eva pratyanantaraḥ 
hetuvacanād vyavahitanivṛttiḥ pāpakārī 
svavṛttiparityāge 'pi naivaṃ mantavyaṃ śāstrātikramakṛtas tatra na viśeṣo vaiśyaśūdeṣv apīti 
tathā cāha 
ubhābhyām apy ajīvaṃs tu kathaṃ syād iti ced bhavet 
kṛṣigorakṣam āsthāya jīved vaiśyasya jīvikām 
ubhyābhyām apy ajīvaṃs tu 
kramo 'nena pradarśyate 
prathamam anantarā vṛttiḥ tadabhāve vyavahiteti 
kṛṣigorakṣāgrahaṇaṃ vaiśyavṛttimātrapradarśanārtham 
tathā ca vaṇijyāyām avikreyapratiṣedhaṃ vakṣyati jīved vaiśyasya jīvikām iti 
sāmānyaviśeṣabhāvena kriyāyāḥ sādhyasādhanabhāvaḥ prāg upapāditaḥ 
tatra kṛṣivāṇijyakuśīdāny anāpady evokāny adhyāpanādivat pramṛtaṃ karṣaṇaṃ smṛtam 
satyānṛtaṃ tu vāṇijyam iti kecid āhuḥ 
kṛṣivāṇijye cāsvayaṃkṛte kusīdaṃ ca itu uktam 
svayaṃkaraṇam atrābhyanujñāyate 
yat tv adhyāpanādivad iti sāmyam āśaṅkitam atraiva parihṛtam 
yadi sarveṣāṃ kṛṣyādayaḥ samatvena syuḥ katham idam ucyate vaṇikpaśukṛṣīr viśaḥ ājīvanārtham brāhmaṇakṣatriyayor api nājīvanārthas tadā 
kiṃ ca yājanādhyāpane caiva viśuddhāc ca pratigrahaḥ ity atra tāny api samākhyāsyat 
tasmād adhyāpanādiniyamair jīvataḥ kṛṣyādayaḥ pratiṣiddhā eva 
yas tu prakaraṇād anyatraiṣām upadeśaḥ sa tatraiva pradarśitaprayojanaḥ 
vaiśyavṛttyāpi jīvaṃs tu brāhmaṇaḥ kṣatriyo 'pi vā 
hiṃsāprāyāṃ parādhīnāṃ kṛṣiṃ yatnena varjayet 
kṛṣinindetaravaiśyavṛttistutyarthā na punas tasyāḥ pratiṣedhārthā 
tathā ca sati upadeśo vyartho 'syā āpadyate 
kṛṣiṃ sādhv iti manyante sā vṛttiḥ sadvigarhitā 
bhūmiṃ bhūmiśayāṃś caiva hanti kāṣṭham ayomukham 
kṛṣiṃ lokāḥ sādv eva karma iti manyante 
tad yuktam 
karṣataḥ puruṣasya bahu dhānyaṃ bhavati tato 'tithyādibhyo 'nnadānenopakaroti ataḥ sādhvī 
tathā coktam nākṛṣyato 'tithipriyaḥ 
kṛṣiṃ yatnena kurvīta maurvyā sarvatra yatnataḥ 
tathā lāṅgalaṃ parīravaṃ suśevaṃ sumatitsaru 
udit kṛṣati gām aviṃ prapharvyaṃ ca pīvarīm ityādi 
te na samyak manyante 
sā hi vṛttiḥ sadbhir nindyate 
kasya hetoḥ 
bhūmiṃ hanti kāṣṭam ayomukhaṃ lāṅgalam 
bhūmiśayāṃś ca 
bhūmau śerate ye prāṇinas tṛṇajalūkādayas tāṃś ca hanti 
nanu ca bhūmeḥ kīdṛśaṃ hananaṃ na hi sā prāṇivat kāṣṭhahatyāpīḍām anubhavati 
anubhūtaṃ tu sarvair vidāraṇaṃ bhūmer doṣavad iti jñāpayati 
idaṃ tu vṛttivaikalyāt tyajato dharmanaipuṇam 
viṭpaṇyam uddhṛtoddhāraṃ vikreyaṃ vittavardhanam 
idam iti vakṣyamāṇasya pratinirdeśaḥ 
viśaḥ paṇyaṃ viṭpaṇyaṃ vaiśyānāṃ yadvikreyaṃ tad api vṛttivaikalyād dhanābhāvād brāhmaṇena vikreyam 
uddhāryāṇi dravyāṇy uddhāraśabdenocyante 
uddhṛta uddhāro yasmin tad evam ucyate 
vakṣyamāṇāni dravyāṇy ata uddhṛtyānyāni vikreyāṇi 
vittavardhanam iti svabhāvānuvādhaḥ 
vāṇijyāyāṃ hi dhanavṛddhiḥ prasiddhā 
tyajato dharmanaipuṇaṃ dharme yā niṣṭhā 
atas tena paṇyavikrayo na kartavya iti jñāpayati 
ataś cedam avagamyate sarvāsāṃ vaiśyavṛttīnāṃ garhitā kṛṣiḥ tato nyūnā vāṇijyā tato gorakṣādayaḥ 
sarvān rasān apoheta kṛtānnaṃ ca tilaiḥ saha 
aśmano lavaṇaṃ caiva paśavo ye ca mānuṣāḥ 
madhurādayaḥ ṣaḍ rasāḥ 
tatpradhānāni dravyāṇi guḍadāḍimakirātatiktakādīni priṣidhyante 
na hi kevalānāṃ rasānāṃ saṃbhavaḥ 
yady api rasaśabdo na svayaṃ dravye śuklādiśabdavad vartate sāmānādhikaraṇyena tathāpi lakṣayati dravyam gaṅgāyāṃ ghoṣaḥ iti yathā 
apoheta tyajet na vikrīṇīyād iti yāvat 
kṛtānnaṃ siddham annam odanādi taṇḍulādi na 
tilaiḥ saha tilā api na vikreyāḥ 
na tu punas tilakṛtānnayoḥ sahaprayuktayoḥ pratiṣedhaḥ kevalayor abhyanujñānam 
aśmānaḥ sarvapāṣāṇāḥ 
lavaṇam apāṣāṇarūpam api 
saindavasya pāṣāṇaśabdena grahaṇam 
rasapakṣe lavaṇasya nityārtha āraṃbaḥ 
tena madhurādīnāṃ pākṣiko vikrayaḥ 
paśavo grāmyā āraṇyāḥ 
mānuṣā mauṣyāḥ 
sarvaṃ ca tāntavaṃ raktaṃ śāṇakṣaumāvikāni ca 
api cet syur araktāni phalamūle tathauṣadhīḥ 
tāntavaṃ tantunirmitaṃ vastrapaṭabṛhatikādi 
raktaṃ lohitam 
lohite varṇe raktaśabdaḥ prasiddhataraḥ 
tathā hi rakto gaur lohita ucyate yady api śuklasya varṇāntarāpādanam api rañjer arthaḥ śāṇakṣaumāvikāny araktāny api 
yat āha api cet syur araktāni 
śiṣṭaṃ prasiddham 
apaḥ śastraṃ viṣaṃ māṃsaṃ somaṃ gandhāṃś ca sarvasaḥ 
kṣīraṃ kṣaudraṃ dadhi ghṛtaṃ tailaṃ madhu guḍaṃ kuśān 
śastraṃ khaḍgapāśādi 
gandhās tagarośīracandanādayo dravyaviśeṣāḥ 
rasaśabdavad etad vyākyeyam 
kṣīraṃ savikāraṃ smṛtyantaraprasiddham 
ato mastukilāṭodaśvidādīny api na vikreyāni 
dadhighṛtagrahaṇaṃ prādhānyād upāttam 
madhu madhūcchiṣṭam ekadeśalopād devadatto datta itivat 
smṛtyantare hi tat pratiṣiddham 
iha ca kṣaudraśabdena sāraghasya niṣiddhatvāt mādhvīkasya ca madyagrahaṇenottaratra pratiṣedhāt 
anye tu mādhvīkasyaivāprāptamadyāvasthasya pratiṣedhārthaṃ madhuśabdaṃ varṇayanti 
tad ayuktam 
nāyaṃ niṣpīḍitamṛdvikārasavacanaḥ 
kiṃ tarhi madyarūpatayaiva vartate 
ubhau madhvāsavakṣībau iti prayogadarśanāt kṣībatā madyakṛtaiva 
guḍasya rasatvapratiṣedhanivṛtyarthaṃ grahaṇam 
anye tu khaṇḍamatsyaṇḍikādīnām anujñānārthaṃ vyācakṣate 
āraṇyāṃś ca paśūn sarvān daṃṣṭriṇaś ca vayāṃsi ca 
madyaṃ nīlīṃ ca lākṣāṃ ca sarvāṃś caikaśaphāṃs tathā 
āraṇyapaśuśabdau guḍalavanenaiva vyākhyātau 
grāmyapaśvanujñātārtham 
grāmyā api paśavo hiṃsāyāṃ saṃyoga iti niṣiddhārthaḥ 
daṃṣṭriṇaḥ śvaśūkarādayaḥ 
vayāṃsi pakṣiṇaḥ 
ekaśaphā aśvāśvataragardabhādayaḥ 
bahūn iti tathāśabdasthāne paṭhanti 
ekasya vikraye tathā na doṣaḥ 
kāmam utpādya kṛṣyāṃ tu svayam eva kṛṣīvalaḥ 
vikrīṇīta tilān śuddhān dharmārtham acirasthitān 
kṛtānnaṃ ca tilaiḥ saha iti pratiṣiddhānāṃ tilānāṃ svarūpaprayojanaviśeṣāśrayaḥ pratiprasavaḥ 
śuddhān acirasthitān iti ca svarūpaviśeṣaḥ 
dharmārtham iti prayojanaviśeṣaḥ 
śuddhā vrīhyādibhir amiśrāḥ 
kṛśarādyarthaṃ miśrāṇāṃ vikrayāsaṃbhavaḥ 
acirasthitāḥ 
arthādikaṃ lābham anapekṣya svalpaṃ mūlyam adya kālāntare cāgāmini bahumūlyaṃ labheya ity evaṃ na pratīkṣitavyam 
atha vā śuddhā akṛṣṇāḥ 
kṛṣṇatilānāṃ pratiṣedhaḥ 
acirasthitān iti vāyam arthaḥ cirasthitaṃ hi kṛṣṇaṃ bhavati 
kṛṣṇā utpādya krītvā vā na vikreyāḥ 
svayaṃ kṛṣyāṃ kṛṣīvala iti prāyiko 'nuvādaḥ na vivakṣitāni padāni 
pratigrahādyarjitānām apy apratiṣedhaḥ dharmaprayojane yatra tilān vikrīyante 
iha ca rūpakair gāvo dakṣiṇādyarthaṃ svādhyāyāgnihotrādyarthaṃ krīyante vrīhyādayo vā darśapūrṇamāsādyartham sa dharmārtho vikrayaḥ 
yasya vā tilā eva dānādidharmāyopayujyante bheṣajatailopayoge vā kretuḥ so 'py evam eva 
bhojanābhyañjanād dānād yad anyat kurute tilaiḥ 
kṛmibhūtaḥ śvaviṣṭhāyāṃ pitṛbhiḥ saha majjati 
prakṛtatilaviśeṣavyatirekeṇa tilavikrayapratiṣedhe viśeṣo 'yam arthavādaḥ 
nanu coktaṃ pratiṣedhānāṃ doṣasūcanaṃ phalatayaiva saṃbadhyate 
tat kim bhojanābhyañjanād dānād yad anyat kurute tilaiḥ kṛmibhūtaḥ ity ayam arthavāda iti 
ucyate 
asaṃbhavinaḥ phalasya śāstrāntareṇa viruddhasya ca śravaṇād evam ucyate 
tathā hi pitṛbhiḥ saha ity ucyate 
na ca taiḥ kiṃcid aparāddham 
sukṛtaduṣkṛtayoḥ phalaṃ hi kartṛgāmi 
na ca pitṝṇāṃ kathaṃcid api kartṛtvam ity etat prāg uktam eva 
kiṃ ca sadyaḥ patati māṃsena iti patitatvavacanaṃ pareṣāṃ na pātityam iti niyamāt 
tasmād asti kiṃcid aniṣṭam ity etāvanmātraṃ pratiṣedhena saṃbadhyate 
yathāśrutam eva na yuktam 
bhojanādikriyā yatra tadvyatirekeṇa yad anyad vikrayasthānādi tatra tilair yaḥ kurute sa kṛmitvaṃ prāpnoti yathoktena doṣeṇa saṃyuyate 
sadyaḥ patati māṃsena lākṣayā lavaṇena ca 
tryaheṇa śūdro bhavati brāhmaṇaḥ kṣīravikrayāt 
uktārthaḥ 
itareṣāṃ tu paṇyānāṃ vikrayād iha kāmataḥ 
brāhmaṇaḥ saptarātreṇa vaiśyabhāvaṃ niyacchati 
kāmata ityvacanād anāpadītyanumīyate 
gurulaghutvadarśanaṃ māṃsādīnāṃ prāyaścittaviseṣārtham 
guruṇi gurūṇi laghuni laghūnīti vakṣyāmaḥ 
rasā rasair nimātavyā na tv eva lavaṇaṃ rasaiḥ 
kṛtānnaṃ cākṛtānnena tilā dhānyena tatsamāḥ 
rasāḥ pūrvokāḥ 
te rasair nimātavyāḥ 
madhurasaṃ guḍādi datvā āmlādirasam āmalakyādi grahītatvam 
na kevalaṃ lavaṇaṃ datvā rasāntaram ādeyam 
pāṭhāntaram lavaṇaṃ tilaiḥ iti 
asmin pāṭhe tilair eva lavaṇasya pratiṣedho na rasāntaraiḥ 
kṛtānnaṃ saktvodanādy annena pāyasādinā nimātavyam 
tilās tu dhānyena vrīhyādinā tatsamāḥ 
prasthaṃ datvā prastha eva grahītavyo nārghāpekṣayādhikaṃ vādeyam 
vinimayo nāma vikraya eva 
krīṇātis tu dravyavinimaye paṭhyate 
na hi tad yuktam vikraye prakṛte vinimayas tu iti gautamo bhedaṃ darśayati 
evaṃ tarhi prasiddhena rūpakādinā dravyārpaṇaṃ vikrayaḥ 
tadanyadravyaparivṛttau vinimayaḥ 
jīved etena rājanyaḥ sarveṇāpy anayaṃ gataḥ 
na tv eva jyāyasīṃ vṛttim abhimanyeta karhicit 
etena sarveṇāpi 
pratiṣiddhapaṇyapratiprasavo 'yaṃ rājanyasya 
na kiṃcit tasyāvikreyaṃ vaiśyavat 
kiṃ tu saty api svavṛttityāge na jyāyasīṃ brāhmaṇavṛttiṃ kadācid apy abhimanyeta imāṃ karomi iti cetasi na kuryāt 
pratikūlaṃ daivam anayaḥ 
etad āpadupalakṣaṇārtham 
gataḥ prāptaḥ 
āpadgata iti yāvat 
yo lobhād adhamo jātyā jīved utkṛṣṭakarmabhiḥ 
taṃ rājā nirdhanaṃ kṛtvā kṣipram eva pravāsayet 
yo jātyādhamo nikṛṣṭaḥ kṣatriyādiḥ 
saty api prakṛtatve rājanyasya sarveṣām ayaṃ brāhmaṇavṛttipratiṣedhaḥ 
evam evāyaṃ ślokaḥ 
utkṛṣṭo nirapekṣo brāhmaṇa eva 
karmabhir adhyayanādibhir jīvati 
daṇḍyo 'yaṃ sarvasvagrahaṇapravāsanaiḥ 
varaṃ svadharmo viguṇo na paradharmāt svanuṣṭhitāt 
paradharmeṇa jīvan hi sadyaḥ patati jātitaḥ 
pūrvasya vidher nindārthavādo 'yam 
yo yasya vihito dharmo jātyāśrayeṇa viguṇo 'py aparipūrāṅgo 'pi yukto 'nuṣṭhātum na paradharmaḥ sarvāṅgasaṃpūrṇo 'pi 
atra nindārthavādaḥ paradharmeṇeti 
vaiśyo 'jīvan svadharmeṇa śūdravṛttyāpi vartayet 
anācarann akāryāṇi nivarteta ca śaktimān 
svadharmeṇājīvato vaiśyasya śūdravṛttir anujñāyate 
pādadhāvanādiśuśrūṣayā 
anācarann akāryāṇi 
ucchiṣṭāpamārjanādyakāryam tat parihartavyam 
śaktimān nivarteteti sarvaśeṣaḥ 
atra kenacid uktam sāmarthyāt brāhmaṇakṣatriyayor apy etad atidiśyate 
tatrāpareṇa saṃdihyate 
kathaṃ śūdravṛttiṃ brāhmaṇaḥ kuryāt 
evaṃ hi śrūyate
utkṛṣṭaṃ cāpakṛṣṭaṃ ca vidyete karmaṇī tayoḥ 
madhyame karmaṇī hitvā sarvasādhāraṇe hi te  iti 
tad ayuktam 
na tv asyāyam artho brāhmaṇasya śūdravṛttir anujñāyate sāmarthyād iti 
kiṃ tarhi nivarteta ca śaktimān iti yad asmābhir uktaṃ sarvaśeṣa iti 
aśaknuvaṃs tu śuśrūṣāṃ śūdraḥ kartuṃ dvijanmanām 
putradārātyayaṃ prāpto jīvet kārukakarmabhiḥ 
kārukāḥ śilpinaḥ sūdatantuvāyādayaḥ 
teṣāṃ karmāṇi pākavayanādīni prasiddhāni 
tair jīvet 
putradārātyayas tadbharaṇāsamarthatā 
etena dhanatantrabhaṅgena tasyāpadi vivāhādividhānāt karmaṇām eṣāṃ nikṛṣṭatānumīyate 
yaiḥ karmabhiḥ pracaritaiḥ śuśrūṣyante dvijātayaḥ 
tāni kārukakarmāṇi śilpāni vividhāni ca 
pracaritair anuṣṭhitaiḥ 
śuśrūṣyante sevyante 
tadupayogīni yāni karmāṇi śilpāni 
yady api śilpam api kārukarmaiva tathāpīha bhedenopādānāt takṣakivardhakiprabhṛtayaḥ kāravaḥ teṣāṃ karmāṇi takṣaṇavardhanādīni 
śilpāni patrachedarūpakarmāṇy ālekhyāni 
vaiśyavṛttim anātiṣṭhan brāhmaṇaḥ sve pathi sthitaḥ 
avṛttikarṣitaḥ sīdann imaṃ dharmaṃ samācaret 
anātiṣṭhann icchayā 
etad uktaṃ bhavati 
kṣatravṛttyasaṃbhave yadi vā vaiśyavṛttim ācared asatpratigrahaṃ vā 
tulye ete vṛttī 
asatpratigrahāt kṣatravṛttiḥ śreyasī 
atha vā anātiṣṭhan vaiśyavṛttim asaṃbhave 
tataś cāsatpratigraho vaiśyavṛtter hīnataraḥ 
sve pathi sthita iti bruvann āpadvṛttīnāṃ samuccayo 'stīti jñāpayati 
avṛttyā karśitaḥ sīdann avasādaṃ prāpnuvan 
sarvataḥ pratigṛhṇīyād brāhmaṇas tv anayaṃ gataḥ 
pavitraṃ duṣyatīty etad dharmato nopapadyate 
sarvata iti pratigrāhyajātiguṇānām apekṣā na kartavyā 
atrāpi hīnahīnatarahīnatameṣu krameṇa pūrvapūrvābhāve uttarottaraprāptir asty eva 
yathā kṣatravṛttyabhāve vaiśyavṛttiḥ 
pavitraṃ gaṅgāsrotaḥ 
tad amedhyasaṃsarge na duṣyati nadī vegena śudhyati ity uktam 
evaṃ brāhmaṇo 'pīti 
nādhyāpanād yājanād vā garhitād vā pratigrahāt 
doṣo bhavati viprāṇāṃ jvalanāmbusamā hi te 
pūrveṇāsatpratigraha uktaḥ 
anena yājanādhyāpane anujñāyete 
garhitād iti siṃhāvalokitavat pūrvābhyām apy abhisaṃbadhyate 
yathāgnir āpaś ca sarvatra śuddhā evaṃ brāhmaṇā apīti praśaṃsā 
kecid āhuḥ 
na asatpratigrahavad asadyājanādhyāpane apy anujñāyete 
yady abhaviṣyatāṃ tadā pūrvaśloka eva pratigrahavad apaṭhiṣyatām 
iha tu vidhipratyayābhāvād doṣo bhavati viprāṇām iti 
vartamānapratyayena siddhavyapadeśad arthavādatāpratīteḥ 
kiṃ ca pratigrahavacanaṃ tāvad arthavādaḥ pūrveṇa siddhatvāt tadekavākyatvāpatter yājanādhyāpane apy evaṃ bhavitum arhataḥ 
vayaṃ tu brūmaḥ asaṃbhave 'satpratigrahasya tatrāpi vṛttir yuktā 
yataḥ pravṛttiḥ smaryate yathā kathaṃcit sa ātmānam uddhared anyatra pratyavāyebhyaḥ 
karmārthas tv āpaddharmapāṭhaḥ 
jīvitātyayam āpanno yo 'nnam atti tatas tataḥ 
ākāśam iva paṅkena na sa pāpena lipyate 
pūrveṇāsatpratigraha uktaḥ 
anena pratigrahaduṣṭam annam abhyanujñāyate 
tatas tata iti jātikarmānapekṣam annasvāminam āha 
śeṣo 'rthavādaḥ 
ajīgartaḥ sutaṃ hantum upāsarpad bubhukṣitaḥ 
na cālipyata pāpena kṣutpratīkāram ācaran 
ajīgarto nāma ṛṣiḥ 
sa kṣutparipīḍitaḥ putraṃ sutaṃ śunaḥśepanāmānaṃ hantum upāsarpat pracakrame 
na cāsau kravyāda iti yujyate 
śaunaḥśepam ākhyānaṃ bahvṛci suprasiddham 
nātra vistara āgamasyopayujyate 
paramārthas tu prakṛtirūpo 'rthavādaḥ 
evaṃ sarva ete draṣṭavyāḥ 
śvamāṃsam icchann ārtto 'ttuṃ dharmādharmavicakṣaṇaḥ 
prāṇānāṃ parirakṣārthaṃ vāmadevo na liptavān 
evaṃ vāmadevo nāma ṛṣiḥ 
sa ārtaḥ kṣudhā śvamāṃsam attuṃ bhakṣayitum aicchat 
bharadvājaḥ kṣudhārttas tu saputro vijane vane 
bahvīr gāḥ pratijagrāha vṛdhos takṣṇo mahātapāḥ 
vṛdho māma takṣā apratigrāhyaḥ 
tato bahvīr gā bharadvājo nāma ṛṣiḥ pratijagrāha 
kṣudhārttaś cāttum abhyāgād viśvāmitraḥ śvajāghanīm 
caṇḍālahastād ādāya dharmādharmavicakṣaṇaḥ 
viśvāmitro nāma mahāmuniḥ prasiddhaḥ 
sa kasmiṃścid avasare kṣudhāduḥkhena śvajāghanīṃ caṇḍālahastād ādāyāttum abhyāgād ābhimukhyenādhyavasitaḥ 
na kevalaṃ pariduṣṭe 'nne doṣo 'sti yāvat svabhāvaduṣṭe 'pīti śvajāghanīgrahaṇam 
sarvadoṣaduṣṭam apy āpadi bhakṣayitavyam iti ślokatātparyārthaḥ 
pratigrahād yājanād vā tathaivādhyāpanād api 
pratigrahaḥ pratyavaraḥ pretya viprasya garhitaḥ 
āpadīṣadgarhitayor yājanādhyāpanayoḥ saṃbhave na garhitapratigrahe vartitavyam iti ślokārthaḥ 
yājanādhyāpane nityaṃ kriyete saṃskṛtātmanām 
pratigrahas tu kriyate śūdrād apy antyajanmanaḥ 
atraiva heturūpo 'rthavādaḥ 
pravṛttir evedṛśī lokasya yad anupanītā nādhīyate na ca yajante 
ataḥ suṣṭv ārtto 'pi na śūdraṃ yājayiṣyaty adhyāpayiṣyati vā 
dānaṃ tu sārvavarṇikaṃ prasiddhaṃ 
śudrād api pratigrahaḥ kartuṃ prāpnoti 
ataḥ sa pratyavaraḥ 
japahomair apaityeno yājanādhyāpanaiḥ kṛtam 
pratigrahanimittaṃ tu tyāgena tapasaiva ca 
japena homena cainaḥ pāpam apaiti vinaśyati 
tena na kṣatiḥ 
pratigrahād yad enas tattyāgena tasya pratigrahasya tapasā vakṣyamāṇena māsaṃ goṣṭhe payaḥ pītvā ityādi 
śiloñcham apy ādadīta vipro 'jīvan yatas tataḥ 
pratigrahāc chilaḥ sreyāṃs tato 'py uñchaḥ praśasyate 
asyāpy anuvādo 'rthavādam evāha 
mahad etad anyāyyaṃ yat paradravyagrahaṇam 
tatra kadācid aśrūyamāṇasya grahaṇe 'pīdaṃ bhavad duṣyato 'py etāvatā praśasyatvam 
atra śilaḥ pratigrahasamānajātīyaḥ 
sa evāyaṃ prakarṣapratyayahetur bhavati 
pratigrahāc chilaḥ śreyān iti 
yato nikṛṣṭam apekṣyotkṛṣṭatvanimittaṃ prakarṣaṃ anubhavati 
na hi bhavati caṇḍālād brāhmaṇaḥ śreyān 
ataḥ śiloñchayor api grahaṇe 'nasvagrahaṇam 
tathāpi śiloñchaḥ śreyaḥ 
yady api śiloñchavṛttir antyantotkṛṣṭoktā tathāpy asti pratigraheṇa kiṃcit sāmyam 
yatas tatrādhiṣṭhitadevatāniṣṭhitabhṛtyāgataṃ kriyāvaikalyam 
asatpratigrahe 'py ātmani graha upapanno na kupyatīty ayam iti 
tatretarasaṃnihitadravyasyātmani grahaḥ 
ataḥ śiloñchavṛttir api na niravadyā 
tato yuktaṃ pratigrahāc chilaḥ sreyān ityādi 
sīdadbhiḥ kupyam icchadbhir dhanaṃ vā pṛthivīpatiḥ 
yācyaḥ syāt snātakair viprair aditsaṃs tyāgam arhati 
atra trīṇi nimittāni rājapratigraha ucyante 
sīdadbhiḥ kuṭumbāvasadaṃ prāptair āpadīty arthaḥ 
kupyam icchadbhiḥ kuṇḍalakaṭakādy uṣṇīṣāsanādi kāñcanādi anyad vā dhanaṃ gohiraṇyādi yajñopayogy anyad vā 
vipraiḥ pṛthivīpatir yācyo deśeśvaro 'bhyarthayitavyaḥ 
atra yad uktam na rājñaḥ pratigṛhṇīyāt iti sa duṣṭarājaviṣayaḥ pratiṣedho draṣṭavyaḥ 
tathā coktam lubdhasyocchāstravartinaḥ iti 
aditsan yācitaḥ san dātuṃ yo necchati 
sa tyāgam arhati 
tasya viṣaye na vastavyam 
atha vā tyāgo hāniḥ 
anyasya cānirdeśād dharmahāniṃ prāpnoti 
akṛtaṃ ca kṛtāt kṣetrād gaur ajāvikam eva ca 
hiraṇyaṃ dhānyam annaṃ ca pūrvaṃ pūrvam adoṣavat 
akṛtam akṛṣṭaṃ kṣetraṃ praśasyam 
ajāvikaṃ ca bhavati 
parasparaviśeṣa uktārthaḥ śloko gamyate 
sapta vittāgamā dharmyā dāyo lābhaḥ krayo jayaḥ 
prayogaḥ karmayogaś ca satpratigraha eva ca 
dāyaḥ anvayāgataṃ dhanam 
lābhaḥ nidhyādeḥ 
pitrādyarjitād vā bandhāt saṃvibhāgaḥ 
yady api tatpitrādikramāyātaṃ tathāpi na tad dāyaśabdena śakyam abhidhātum bahusādhāraṇyāt 
tathā ca nibandho dravyam iti smṛtyantare paṭhitam 
atha vā mitrāc chvaśuragṛhād vā yal labdhaṃ prītyā sa lābhaḥ 
krayaḥ prasiddhaḥ 
jayaḥ saṃgrāme 
prayogakarmayogau kusīdakṛṣivāṇijyāni 
ataś ca varṇabhedenaiteṣāṃ dharmyatvam 
tatrādyās trayaḥ sarvasādhāraṇāḥ 
jayaḥ kṣatriyasya 
prayogakarmayogau vaiśyasya 
satpratigraho brāhmaṇasya viśeṣaḥ 
sarvavarṇe 'pi prāgdarśananyāyo vibhāgaḥ 
kecit kraye vivadante 
tan na yuktam sarvavyavahārocchedaprasaṅgāt 
jayaṃ paṇabandhenāpi kecid icchanti sarvaviṣayaṃ 
tad ayuktam 
dyūtadhanasya smṛtyantareṣv aśuddhitvavacanāt pārśvikadyūta ity atra 
tathāpare prayogam avyāpāram āhuḥ 
tathā hi prayogo dṛśyate jñānapūrvaprayogaḥ iti 
tatra śabdasya prayoga iti gamyate 
tathā karmaprayogaḥ karmapracāra 
vidyā śilpaṃ bhṛtiḥ sevā gorakṣyaṃ vipaṇiḥ kṛṣiḥ 
dhṛtir bhaikṣyaṃ kusīdaṃ ca daśa jīvanahetavaḥ 
sarvapuruṣāṇām āpadi vṛttir iyam anujñāyate 
tatra vidyā vedavidyāvyatirekeṇa vaidyakatarkabhūtaviṣāsanavidyā sarveṣāṃ jīvanārthā na duṣyati 
śilpaṃ vyākhyātam 
bhṛtiḥ preṣyakatvam 
sevā paravṛttānuvṛttitvam 
dhṛtiḥ saṃtoṣaḥ 
dṛṣṭāntārthaṃ caitat 
ato yathāvihitavṛttibhāvenaite jīvanopāyāḥ saṃkīryante puruṣamātraviṣayatvāt 
brāhmaṇaḥ kṣatriyo vāpi vṛddhiṃ naiva prayojayet 
kāmaṃ tu khalu dharmārthaṃ dadyāt pāpīyase 'lpikām 
dharmārtham iti pūrvoktaivāpattivṛttir veditavyā 
pāpīyasa iti vacanād dhārmikād alpāpi na grahītavyā 
yad uktam adhyāpanatulyāni kṛṣivāṇijyakusīdāni tad āpadgatena 
caturtham ādadāno 'pi kṣatriyo bhāgam āpadi 
prajā rakṣan paraṃ śaktyā kilbiṣāt pratimucyate 
rājñaḥ kṣīṇakośasya ṣaḍbhāgagrahaṇāpavādaś caturthabhāgo 'bhyanujñāyate 
pariśiṣṭo 'rthavādaḥ 
param iti kriyāveśeṣaṇam parayā rakṣayety arthaḥ 
svadharmo vijayas tasya nāhave syāt parāṅmukhaḥ 
śastreṇa vaiśyān rakṣitvā dharmyam āhārayed balim 
vijayaśabdena vijayaphalaṃ yuktaṃ svadharmatayā vidhīyate 
tathā cāhave na syāt parāṅmukhaḥ 
bhaya upasthite parāṅmukho yuddhe na syād ity arthaḥ 
anena prakāreṇa prajā rakṣitvā vaiśyād balir hārayitavyaḥ 
vaiśyā mahādhanā bhavanti 
tatas tathā haraṇe niyuktāḥ kṛtāparādhā na hanyante 
dhānye 'ṣṭamaṃ viśāṃ śulkaṃ viṃśaṃ kārṣāpaṇāvaram 
karmopakaraṇāḥ śūdrāḥ kāravaḥ śilpinas tathā 
dhānyavyavahāriṇāṃ lābhād aṣṭamo bhāgo grahītavyaḥ 
viṭśabdaḥ prajāvacanaḥ 
hiraṇyavyavahāriṇāṃ viṃśatitamaḥ 
śūdrāḥ karmopakaraṇāḥ 
karma upakaraṇam upakāro yeṣāṃ na te kiṃcid dāpayitavyāḥ 
evaṃ śilpinaḥ kāravaḥ 
tad evam uktaṃ prāk śilpino māsi māsi ityādi 
adhikabhāgagrahaṇārtho 'yaṃ ślokaḥ 
śūdras tu vṛttim ākāṃkṣan kṣatram ārādhayed yadi 
dhaninaṃ vāpy upārādhya vaiśyaṃ śūdro jijīviśet 
śūdras tu vṛttim ākāṃkṣet tadā kṣatram ārādhayet 
vṛttigrahaṇāj jīvikārtham eva kṣatrārādhanam na dharmārtham 
brāhmaṇārādhanaṃ tubhayārtham apīty uktaṃ bhavati 
evaṃ dhaninaṃ vaiśyam ārādhya jīvet 
svargārtham ubhayārthaṃ vā viprān ārādhayet tu saḥ 
jātabrāhmaṇaśabdasya sā hy asya kṛtakṛtyatā 
ārādhayet ity uktaṃ bhavati 
tad āha 
jātabrāhmaṇaśabdasya brāhmaṇo 'yam iti yadāsya eṣa śabdo bhavati tadāsau kṛtakṛtyaḥ kṛtārtho veditavyaḥ 
atha vā jātabrāhmaṇavyapadeśasyeti vyākhyeyam 
brāhmaṇāśrito 'yam iti yadāsya vyapadeśo jāyate 
viprasevaiva śūdrasya viśiṣṭaṃ karma kīrtyate 
yad ato 'nyad dhi kurute tad bhavaty asya niṣphalam 
brāhmaṇaśuśrūṣaiva mukhyaḥ śūdrasya dharmaḥ 
tato yad anyad vratopavāsādi kurute tad asya niṣphalam 
na tu dānapākayajñādīnām asya pratiṣedhaḥ pratyakṣavidhānāt 
itarapratiṣedho brāhmaṇaśuśrūṣāstutyarthaḥ 
prakalpyā tasya tair vṛttiḥ svakuṭumbād yathārhataḥ 
śaktiṃ cāvekṣya dākṣyaṃ ca bhṛtyānāṃ ca parigraham 
dvijātīnām ayaṃ dharmaḥ 
tasya vṛttiḥ kalpanīyā śuśrūṣamāṇasya 
svakuṭumbād iti putravad asau pālanīyaḥ 
ātmīyāṃ śaktim avekṣya dākṣyaṃ ca tasya kāryeṣu yoga bhṛtyānāṃ ca putradārāṇāṃ tadīyānāṃ parigrahaṃ kiyanto 'sya bhartavyā ity etad apekṣya sarveṣāṃ bharaṇaṃ kartavyam 
ucchiṣṭam annaṃ dātavyaṃ jīrṇāni vasanāni ca 
pulākāś caiva dhānyānāṃ jīrñāś caiva paricchadāḥ 
ucchiṣṭaśabdo vyākhyātārthaḥ 
atithyādibhuktaśiṣṭam āśritāya śūdrāya dātavyam 
evaṃ vāsāṃsi jīrṇāni dhautāni śuklānim pulākā asāradhānyāni 
evaṃ paricchadāḥ śayyāsanādayaḥ 
na śūdre pātakaṃ kiṃcin na ca saṃskāram arhati 
nāsyādhikāro dharme 'sti na dharmāt pratiṣedhanam 
sarvo 'yam anuvādaślokaḥ 
yad asyāhatyaśṛṅgagrāhikayā na pratiṣiddham yathā hiṃsāsteyādy anādṛtavarṇaviśeṣaṃ sāmānyaśāstrapratiṣiddham na tadvyatikramād asya pāpam utpadyate 
śrutam evāsya śabdena yathā hiṃsāsteyādis tatrāsya bhavaty eva doṣaḥ 
na ca saṃskāram upanayanalakṣaṇam arhati 
tad uktam trayo varṇā dvijātayaḥ iti 
evaṃ nāsyādhikāro dharme 'sti snānopavāsadevatārcanādau nāsya nityo 'dhikāro 'sti 
akaraṇe na pratyavaiti 
na dharmāt pratiṣedhanam 
yeṣu snānopavāsavratādiṣu nityādikāro nāsti akaraṇe pratyavāyābhāvaḥ atha niṣedho nāsti tādṛśebhyo dharmebhyo na pratiṣedhaḥ 
na cedṛśād asya pratiṣedhaḥ ataḥ śiṣṭapratiṣiddhatvād abhyudayakāmasya tadanuṣṭhānaṃ yujyate 
evaṃ laśunādibhakṣaṇanivṛttir apy abhyudayāyāsya veditavyā 
sāmānyaśāstravihitam nivṛttis tu mahāphalā iti 
ato na dharmāt pratiṣedhanam iti yatrārambhaḥ 
dharmepsavas tu dharmajñāḥ satāṃ dharmam anuṣṭhitāḥ 
mantravarjyaṃ na duṣyanti praśaṃsāṃ prāpnuvanti ca 
etad evāha 
dharmāptum icchanto 'bhyudayakāmāḥ 
satāṃ sādhūnāṃ dharmam anuṣṭhitāḥ samāśritāḥ 
mantravarjaṃ na duṣyanti 
atas te anekāhopavāsadevatārcanagurubrāhmaṇanamaskārādi satāṃ vṛttam ācaranto na duṣyanti 
praśaṃsāṃ phalaṃ ca prāpnuvanti 
na punar etan mantavyam yāni samantrakāṇi brāhmaṇādīnāṃ karmāṇi darśapaurṇamāsādīni tāni mantravarjyaṃ śūdrasya na duṣyanti iti 
yataḥ samantreṣūtpanneṣu mantrarahitenānuṣṭhānam aśābdaṃ syāt 
mantravarjam ity etasya darśito viṣayaḥ 
tathā ca bhavagān vyāsaḥ
na ceha śūdraḥ patatīti niścayo na cāpi saṃskāram ihārhatīti 
smṛtiprayuktaṃ tu na dharmam aśnute na cāsya dharme pratiṣedhanaṃ smṛtam  iti 
etad api yathāvihitānuvādy eva 
laśunasurāpānāder na patati 
saṃskārānarhatoktaiva 
uktaṃ cānupanītatvāc chrutivihitadharmābhāve smṛtiviṣaye sāmānyavihitā dharmā yathoktaprakārās te nāsya pratiṣidhyante 
tathā ca smṛtyantaram pākayajñaiḥ svayaṃ yajeta 
anujñāto 'sya namaskāro mantraḥ iti 
ye punar āhuḥ āvasathyādhānapārvaṇavaiśvadevānnapākayajñādiṣu śūdrāṇāṃ pākṣiko 'dhikāraḥ
teṣām abhiprāyaṃ na vidmaḥ 
āvasathyādhānaṃ tāvad gṛhyakārair āmnātaṃ traivarṇikoddeśenaiva 
manvādibhiś ca naivam āmnātam 
tathā kevalam vaivāhikāgnau kurvīta gṛhyaṃ karma iti tatra naivāmnātam 
kutaḥ śūdrasyādhānam 
atha pākayajñavidhānād agnyādhānākṣepaḥ tad api na 
laukikāgnau vaiśvadevo bhaviṣyati 
yāvad vacanaṃ vācanikaṃ nānyad ākṣeptum alaṃ 
vivāhāgnau ity atraiva pradarśitam 
pārvaṇaśabdena ca yady āmāvāsyaṃ śrāddham ucyate tad abhyanujānīmaḥ aṣṭakāpārvaṇaśrāddhavaiśvadevānāṃ vihitatāt 
atha darśapaurṇamāsau tad apākṛtam 
yathā yathā hi sadvṛttam ātiṣṭhaty anasūyakaḥ 
tathā tathemaṃ cāmuṃ ca lokaṃ prāpnoty aninditaḥ 
uktārthaḥ ślokaḥ 
śaktenāpi hi śūdreṇa na kāryo dhanasaṃcayaḥ 
śūdro hi dhanam āsādya brāhmaṇān eva bādhate 
śaktenāpi kṛṣyādikarmaṇā dhanasaṃcayaḥ śūdreṇa na kartavyaḥ 
tatra hetusvarūpam arthavādam āha 
śūdro dhanaṃ bahv āsādya svīkṛtya brāhmaṇān eva bādhate 
kā punar brāhmaṇānāṃ bādhā 
mahādhanatvād atyarthaṃ brāhmaṇān pratigrāhayet 
śūdrapratigrahaś ca teṣāṃ pratiṣiddhaḥ 
tatra nimittabhāvam āpadyamāno duṣyet 
etac ca na vihitaṃ kurvataḥ karmadoṣāśaṅkā 
tasmād brāhmaṇān na paricared ity eṣaiva bādhā 
ete caturṇāṃ varṇānām āpaddharmāḥ prakīrtitāḥ 
yān samyag anutiṣṭhanto vrajanti paramāṃ gatim 
samyag āpaddharmānuṣṭhānāt paramā gatiḥ prāpyate 
śarīrarakṣaṇād vihitātikramo na bhavatīti yuktā śubhapalaprāptiḥ 
nāpadgatenāsatpratigrahādau vicikitsitavyam iti śāstranyāyānuvādaḥ 
eṣa dharmavidhiḥ kṛtsnaś cāturvarṇyasya kīrtitaḥ 
ataḥ paraṃ pravakṣyāmi prāyaścittavidhiṃ śubham 
pāṭhād eva siddharto 'yam iti 
iti mānave dharmaśāstre bhṛguproktāyāṃ saṃhitāyāṃ
daśamo 'dhyāyaḥ 
mānyā kāpi manusmṛtis taducitā vyākhyā hi medhātitheḥ sā luptaiva vidher vaśāt kvacid api prāpyaṃ na yat pustakam 
kṣoṇīndro madanaḥ sahāraṇasuto deśāntarād āhṛtaṃ jīrṇoddhāram acīkarat tata itas tatpustakair lekhitaiḥ 
iti bhaṭṭavīrasvāmisūnor bhaṭṭamedhātithikṛtau
manubhāṣye daśamo 'dhyāyaḥ 
atha ekādaśamo 'dhyāyaḥ
sāntānikaṃ yakṣyamāṇam adhvagaṃ sārvavedasam 
gurvarthaṃ pitṛmātrarthaṃ svādhyāyārthy upatāpinaḥ 
na vai tān snātakān vidyād brāhmaṇān dharmabhikṣukān 
niḥsvebhyo deyam etebhyo dānaṃ vidyāviśeṣataḥ 
ślokadvayena ca vākyārthasamāptiḥ 
anekaviśeṣaṇaviśiṣṭo dānārthī vidhīyate 
sāntānikādibhyo dharmārthaṃ bhikṣyamāṇebhyo niḥsvebhyo vidyāviśeṣeṇa dātavyam iti 
saṃprati saṃpradānaviśeṣaṇatve dharmabhikṣukaśabdasyādhikārasaṃpādanam api pratīyate 
evaṃ naiva viśiṣṭāyāś caiva nimittam iti naimittiko dānādhikāraś cocyate 
saṃtānaṃ prajā prayojanam asyeti sāntāniko vivāhārthī bhaṇyate 
tatra hi dhanam upayujyate 
bhavati ca pāraṃparyeṇa saṃtānaprayojanaḥ 
dharmagrahaṇāt kāmatas tu pravṛttānām iti dvitīyādivivāhapravṛttau na niyamato deyam iti 
evaṃ yakṣyamāṇo nityayajñāgniṣṭomādyarthaṃ vṛttivacanaṃ yaḥ karoti sa veditavyaḥ 
adhvagaḥ kṣīṇapathyodanaḥ 
sārvavedaso viśvajiti sarvasvaṃ dakṣiṇātvena dattavān na tu prāyaścittādyartham 
svādhyāyārthī 
yady api brahmacāriṇo 'dhyayanaṃ vihitaṃ bhikṣābhojanaṃ ca tathāpi vastrārthopayogi dhanaṃ dātavyam 
atha vā gṛhītavedasya tadarthajijñāsā bhaikṣabhujo 'pi 
upatāpī rogī 
snātakagrahaṇaṃ praśaṃsārtham 
gurvarthaṃ svādhyāyārthatvaṃ prāyaḥ snātakaviṣaye vidyate 
brahmacāriṇo gurvarthaṃ kartavyam iti vihitam 
niḥsvebhyo nirdhanebhyaḥ 
vidyāviśeṣato bahuvidyāya bahu svalpavidyāyālpam iti 
nanu ca sarvam evedam aprakṛtaṃ prakriyate 
evaṃ hi pratijñātam ataḥ paraṃ pravakṣyāmi prāyaścittavidhiṃ śubham iti 
naiṣa doṣaḥ āśramadharmatvād asya prakaraṇasya 
prāyaścittānām atulyarūpatayā sahopadeśas tatra prāyaścittanimittatvād asyārthasya prathamam abhidhānam 
dānaṃ deyam ity uktam 
dānaśabdaś ca karmasādhanaḥ 
kiṃ tad deyam ity apekṣāyām uttaraślokaḥ   
etebhyo hi dvijāgrebhyo deyam annaṃ sadakṣiṇam 
itarebhyo bahir vedi kṛtānnaṃ deyam ucyate 
dakṣiṇāśabdo yady api karmakarasaṃyukte saṃtyāge vartate tathāpi gobhūmihiraṇyādibhājanād anyad deyaṃ dravyam ucyate 
tathā hi laukikī prasiddhir iti itarebhya etad vyatiriktā ye bhikṣukās tebhyaḥ 
kṛtānnaṃ siddham annaṃ bhojanārthaṃ dātavyam 
bahir vedi yajñād anyatrātithibhyo dānaṃ gṛhasthadharmeṣu yad etat tad evānūdyate 
sarvaratnāni rājā tu yathārhaṃ pratipādayet 
brāhmaṇān vedaviduṣo yajñārthaṃ caiva dakṣiṇām 
sarvavarṇānāṃ svargādiphalāya puruṣārthopayogi dānaṃ vihitam 
ayaṃ tu rājño niyamārtham upadeśaḥ 
bahudhanena rājñā sarvaratnāni maṇimuktādīni yathārhaṃ vidyākarmānurūpeṇa brāhmaṇebhyo dātvyāni 
yajñārthaṃ ca dakṣiṇā 
kāmyakarmasiddhaye 'pīti punar upadeśaḥ 
pratipādayet svīkārayed grāhayed iti yāvat 
kṛtadāro 'parān dārān bhikṣitvā yo 'dhigacchati 
ratimātraṃ phalaṃ tasya dravyadatus tu saṃtatiḥ 
kāmato dvitīyādivivāhapravṛttau bhikṣamāṇasya niṣedho 'yam 
ratimātraṃ phalam ityādir arthavādaḥ na yathāśrutam eva pratipattavyam 
anye tu vyācakṣate 
dharmārthaṃ sāṃtānikāya dātavyaṃ na kāmapravṛttāyeti 
sa evāyam arthaḥ punar anyathocyate 
sāntānikāya dātavyam ayaṃ tu ratikāmo na sāntānika ity arthaḥ 
dravyadātur hi sā saṃtatir na tasyeti 
dhanāni tu yathāśakti vipreṣu pratipādayet 
vedavitsu vivikteṣu pretya svargaṃ samaśnute 
yasya traivāriṣikaṃ bhaktaṃ paryāptaṃ bhṛtyavṛttaye 
adhikaṃ vāpi vidyeta sa somaṃ pātum arhati 
trīṇi varṣāṇi yasya paryāptaṃ bhṛtyabharaṇāya dhanaṃ tat traivārṣikam tato 'dhikaṃ vā yasyāsti sa somaṃ pātum arhati 
śrutau nityasya somasyāvaśyakartavyatayā uktatvāt bhṛtyoparodhe 'pi naiṣa niṣedhaḥ pravartate balīyastvāc chruteḥ 
ata icchāsomaviṣayo 'yaṃ niṣedhaḥ 
nanu ca some dhanaṃ parikrayārtham upayujyate tasya dvādaśaśataṃ dakṣiṇā iti 
tatra vṛttir vardhate 'taś ca some tatra dhanam upayujyate 
nocyate yasya traivārṣikam iti 
nanu ca vṛttidhanam asati dhane nityavad astīti vidyamānadhanenāpi tatkartavyam eveṣyate 
prāśastyakaradānaśabdo bhaktamātre yadi hiraṇyadānaṃ somakrayārtham evamādinivṛttiḥ 
ataḥ svalpīyasi dravye yaḥ somaṃ pibati dvijaḥ 
sa pītasomapūrvo 'pi na tasyāpnoti tatphalam 
pratiṣedhātikrameṇānadhikāriṇaḥ kurvato nyāyasiddhaphalābhāvo 'nenānūdyate 
phalagrahaṇāc ca kāmyaviṣayatā sphuṭatarā pratīyate 
sa pītasomapūrvo 'pi 
anena prathamayajñasyāvaśyakartavyatāṃ darśayati 
sa pītatvāādyarthavādo 'yam na punar apītasomasya pratiṣedhaḥ 
śaktaḥ parajane dātā svajane duḥkhajīvini 
madhvāpāto viṣāsvādaḥ sa dharmapratirūpakaḥ 
yaḥ svajano bhṛtyāmātyamātṛpitṛputradārādis tasmin duḥkhajīvini 
yaḥ parajane yaśorthaṃ dadāti tasyāsau viṣāsvādaḥ 
āpāte saṃnipāte madhuraḥ 
yathā viṣasyāsvādaḥ saṃnipātamadhuro vipākaviraso maraṇaphalatvāt evaṃ tādṛśaṃ dānam 
yady api saṃprati yaśaḥ sukhaṃ janayaty amutra pratyavāyotpatyā viṣāsvādasamaṃ saṃpadyate 
tad evāha dharmapratirūpako 'sau sadṛśo na dharmaḥ śuktir iva rajatajñānasya 
bhṛtyānām uparodhena yat karoty aurdhvadehikam 
tad bhavaty asukhodarkaṃ jīvataś ca mṛtasya ca 
pūrvasya nindārthavādo 'yam 
bhṛtyā vyākhyātāḥ 
uparodho bhaktavastrādinā yathopayogam āharaṇam 
aurdhvadehikaṃ paralokaprayojanam 
asukhodarkam udarkaḥ āgāmīkālaḥ so 'sya dānasyāsukhodarkaṃ bhavatīti prayojanaṃ siddham eva 
yajñaś cet pratiruddhaḥ syād ekenāṅgena yajvanaḥ 
brāhmaṇasya viśeṣeṇa dhārmike sati rājani 
yo vaiśyaḥ syād bahupaśur hīnakratur asomapaḥ 
kuṭumbāt tasya tad dravyam āhared yajñasiddhaye 
atra aṅgagrahaṇān na kevalaṃ sarvāsāṃ dakṣiṇānām asaṃpattau hiraṇyānām idam āharaṇaṃ vidhīyate api ca tasminn api paśvādau 
āhared iti tatsvīkārotpattimātram ucyate nopāyaviśeṣaḥ 
ataś ca yācñayā vinimayena cauryeṇaivāpahartavyam 
nanu ca cauryeṇa svāmyaṃ notpadyata ity uktam 
naiṣa doṣaḥ 
iha svaśabdenaivoktaṃ hartavyam iti 
evaṃ hy āha hartavyaṃ hīnakarmaṇaḥ iti 
ayaṃ cāpahāraḥ prāgārabdhayāgasya sarvāṅgopetasyaikāṅgāsaṃpattau prāripsyamānasya veti na viśeṣahetur asti 
brāhmaṇasya viśeṣeṇeti vacanāt kṣatriyavaiśyayor apy asti tad ekāṅgagrahaṇam asmin nimitte 
nanu kaḥ kṣatriyo yāced iti kṣatriyasya yācñā pratiṣiddhā 
atyalpam idam ucyate 
brāhmaṇasyāpi cauryaṃ niṣiddham 
tasmāt tasmin nimitte nāsty arjanopāyaniyamaḥ 
dhārmike satity anuvādo 'yam 
yo hi dharmajño rājā tasmin nimitte cauryaṃ vihitam iti 
anyasya tu nigṛhītatvāt kutaḥ pravṛttiḥ 
bahupaśugrahaṇaṃ dhanamātropalakṣaṇārtham 
hīnakratuḥ karma yagād anyad api dānādi na karoti 
saty apy asomape 
kutumbād gṛhād ity arthaḥ 
gṛhād dhi cauryaṃ doṣavattaram atas tad anujñāyate 
na punar apy evam eva niyamaḥ 
anyato 'pi yat khalādeḥ saṃpadyate tat kartavyam eva 
vakṣyati ca khalāt kṣetrād agārād vā iti   
āharet trīṇi vā dve vā kāmaṃ śūdrasya veśmanaḥ 
na hi śūdrasya yajñeṣu kaścid asti parigrahaḥ 
vaiśyāsaṃbhave śūdrād apy āhartavyam 
trīṇi vā dve vety aṅgaprakaraṇād aṅgāni veditavyāni 
atrārthavādo na hi śūdrasyeti 
yady api pūrvam anekopāyakṛtam āharaṇaṃ vihitaṃ tathāpi bhikṣaṇam atra nāsti na yajñārthaṃ dhanaṃ śūdrād vipro bhikṣeta iti 
nanu ca smṛtyantare 'viśeṣeṇa śūdradhanena yāgaḥ pratiṣiddhaḥ 
asyopadeśasya sāmarthyāc chūdrāt pratigṛhṇīteti draṣṭavyam 
anye tv āhuḥ 
brāhmaṇena svīkṛtatvān naiva tac chūdradhanam iti 
yas tu pratiṣedhaḥ sa śūdrasya śāntikapauṣṭikādi yena dhanena karoti ṛtvigvat tatra draṣṭavyaḥ 
iha tu bhūtapūrvagatyā śūdradhanavyapadeśo 'sya syāt sāṃpratikatvābhāve ca śāstrād yā caivati cety ayam eva 
yo 'nāhitāgniḥ śatagur ayajvā ca sahasraguḥ 
tayor api kuṭumbābhyām āhared avicārayan 
brāhmaṇakṣatriyābhyām apy evaṃvidhābhyām āhartavyam iti ślokārthaḥ 
gograhaṇaṃ tāvat parimāṇadhanopalakṣaṇārtham 
ayajvā asomayājī 
ādānanityāc cādātur āhared aprayacchataḥ 
tathā yaśo 'sya prathate dharmaś caiva pravardhate 
ayaṃ sarvavarṇaviṣayaḥ ślokaḥ 
ādānanityo yaḥ sarvakālaṃ kṛṣipratigrahakusīdādibhir dhanam arjayati na ca dadāti tata upāyāntarāṇy āśrayaṇīyāni 
adātur ity ayāgaśīlasyāpi draṣṭavyam 
tathaiva saptame bhakte bhaktāni ṣaḍ anaśnatā 
aśvastanavidhānena hartavyaṃ hīnakarmaṇaḥ 
ātmakuṭumbāvasāde 'pi pūrvavat parādānaṃ kartavyam 
aśvastanagrahaṇād ekadinavṛttyartham evānujānāti nādhikam 
hīnakarmaṇa iti karmārtham 
smṛtyantare
hīnād ādeyam ādau syāt tadalābhe samād api 
asaṃbhave tv ādadīta viśiṣṭād api dhārmikāt 
saptame bhakte 
tryahaṃ yena na bhuktaṃ caturthe 'hani prātar bhojanārthaṃ parādāne pravarteta 
sāyaṃprātar bhuñjīta ity ahany ahani bhaktadvayaṃ vihitam 
khalāt kṣetrād agārād vā yato vāpy upalabhyate 
ākhyātavyaṃ tu tat tasmai pṛcchate yadi pṛcchati 
yato vāpīti ārāmāder api 
ākhyātavyaṃ pṛcchata ity eva 
yadi pṛcchatīti vacanaṃ na haṭhāt punaḥ preṣaṇādinā praśnam asau kārayitavyaḥ 
atha vā pṛcchate dhanasvāmine yadi pṛcchati rājeti 
rājapuraṃ nītvaiva viṣayabhedo darśayitavyaḥ 
tathā ca gautamaḥ ācakṣīta rājñā pṛṣṭaḥ iti 
bhaktacchede yajñapratibandhataḥ prakaraṇaviśeṣād ubhayatrāyaṃ vidhir jñeyaḥ 
brāhmaṇasvaṃ na hartavyaṃ kṣatriyeṇa kadācana 
dasyuniṣkriyayos tu svam ajīvan hartum arhati 
kṣatriyeṇeti 
kṣatriyagrahaṇaṃ vaiśyaśūdrayor api pradarśanārtham 
kadācaneti mahatyām āpadīty arthaḥ 
dasyuniṣkriyayor brāhmaṇayor eva 
dasyus taskaro niṣkriyas tv akarmānāśarmī 
yo 'sādhubhyo 'rtham ādāya sādhubhyaḥ saṃprayacchati 
sa kṛtvā plavam ātmānaṃ saṃtārayati tāv ubhau 
plavaḥ samudrataraṇaḥ 
ubhau yasyāpaharati yasmai ca prayacchati 
seṣo 'rthavādaḥ 
yad dhanaṃ yajñaśīlānāṃ devasvaṃ tad vidur budhāḥ 
ayajvanāṃ tu yad vittam āsurasvaṃ tad ucyate 
ayam asyārthavāda eva 
guṇavadbhyo nāpahartavyam nirguṇebhyas tu na doṣaḥ 
na tasmin dhārayed daṇḍaṃ dhārmikaḥ pṛthivīpatiḥ 
kṣatriyasya hi bāliśyād brāhmaṇaḥ sīdati kṣudhā 
asmin nimitte cauratvenānītebhyo rājñā daṇḍo na kartavyaḥ 
yatas tasyaiva bāliśyān maurkhyāt kṣudhāvasīdanti 
kṣudhety avivakṣitam ubhayoḥ prakaraṇād arthavādatvāc ca 
tasya bhṛtyajanaṃ jñātvā svakuṭumbān mahīpatiḥ 
śrutaśīle ca vijñāya vṛttiṃ dharmyāṃ prakalpayet 
dharmyā vṛttir yayā nityakarmāṇy api saṃpadyante 
kṣīṇakośenāpi mahiṣīrājaputrādikalpitād dāyād vihitāc ca dhanāc ca kiṃcid avakṛṣya dātavyam iti 
svakuṭumbād ityādinā mahādhanasyaiva rājño 'yaṃ vidhiḥ sarvaratnāni iti vacanāt 
kalpayitvāsya vṛttiṃ ca rakṣed enaṃ samantataḥ 
rājā hi dharmaṣaḍbhāgaṃ tasmāt prāpnoti rakṣitāt 
spaṣṭārtho 'yaṃ ślokaḥ 
na yajñārthaṃ dhanaṃ śūdrad vipro bhikṣeta karhicit 
yajamāno hi bhikṣitvā caṇḍālaḥ pretya jāyate 
bhikṣaṇam atra niṣidhyate 
ayācitopapannaṃ tu na duṣyati 
tathā coktam
ayācitopapannānāṃ dravyāṇāṃ yaḥ pratigrahaḥ 
viśiṣṭalokaśāstrābhyāṃ taṃ vidyād apratigraham  iti 
ayajñārtho 'yaṃ pratiṣedho na tu bhṛtyabharaṇe 
kecit pūrvaśeṣam eva manyante 
bhikṣaṇe doṣadarśanād upāyāntareṇoktam ādānam 
yajñārtham arthaṃ bhikṣitvā yo na sarvaṃ prayacchati 
sa yāti bhāsatāṃ vipraḥ kākatāṃ vā sataṃ samāḥ 
bhikṣitasya yajñārthapariśeṣitasya kāryāntarāya phalaṃ kākatābhāsatāprāptiḥ 
devasvaṃ brāhmaṇasvaṃ vā lobhenopahinasti yaḥ 
sa pāpātmā pare loke gṛdhrocchiṣṭena jīvati 
yāgaśīlānāṃ trayāṇāṃ varṇānāṃ yad vittaṃ tad devasvam 
brāhmaṇasyāyāgaśīlasyāpi yat svaṃ tad brāhmaṇasvam iti 
evam api śloko gacchaty eva 
kiṃ tu arthavādaśloko 'sau 
yad dhanaṃ yajñaśīlānām iti na cauryādiśabdavac chabdārthaparibhāṣāparaḥ 
ato 'nyathā vyākhyāyate 
devān uddiśya yāgādikriyārthaṃ dhanaṃ yad utsṛṣṭaṃ tad devasvam mukhyasya svasvāmisaṃbandhasya devānām asaṃbhavāt 
na hi devatā icchayā dhanaṃ niyuñjate 
na ca paripālanavyāpāras tāsāṃ dṛśyate 
svaṃ ca loke tādṛśam ucyate 
tasmād devoddeśena yad uktam nedaṃ mama devatāyā idam iti tad devasvam 
tac ca darśapūrṇamāsādiyāgeṣv agnyādidevatābhyaś coditam 
śiṣṭasamācāraprasiddhyaiva gauṇopāyadurgāyāgādiṣu 
nanu caturbhujādipratimāsaṃbandhi loke devasvam ucyate 
lokaprasiddhaś ca śabdārthaḥ śāstre grahītuṃ nyāyyaḥ 
syād evaṃ yadi devasvaśabdo nirbhāgaḥ prasiddhim upeyāt 
devānāṃ svaṃ devasvam ity avayavaprasiddhyā samudāyārthaḥ prakṛṣṭaḥ 
na ca vākyāntaraprakalpanā pramāṇenāpy asti 
mukhyaṃ caturbhujādīnāṃ devatvaṃ pratimāvyavahāreṇaivāpahṛtam 
na ca vyayokūlalakṣaṇam asti 
atha samācārato devasvaṃ bhavatu svasvāmibhāvas tāvan nāsti 
yathoktena ca prakāreṇa svavyavahāropapattir iti śiṣṭaṃ dvitīye 
iṣṭiṃ vaiśvānarīṃ nityaṃ nirvaped abdaparyaye 
kḷptānāṃ paśusomānām niṣkṛtyartham asaṃbhave 
vaiśvānaryā iṣṭer gṛhyasmṛtibhyaḥ svarūpam avasātavyam 
samāpte varṣe dvitīyavarṣasya pravṛttir abdaparyayaḥ 
kḷptānāṃ vihitānāṃ paśusomānāṃ nityānāṃ ṣāṇmāsasya sāṃvatsaraḥ paśur nityaṃ vasante somaḥ 
teṣām asaṃbhave dhanābhāvādidoṣeṇa 
niṣkṛtyarthaṃ nityasyākaraṇe yo doṣas tannivṛttyartham 
śrute 'smin nimitte 'nyakarma samāmananti 
tatra kecit samuccayaṃ manyante saty apy ekakāryatve pramāṇabhedena vidhinātra 
tad ayuktam 
tathā ca brahmahatyāprāyaścitte śraute smārte ca svaśabdena vikalpaṃ vakṣyati abhijidviśvajidbhyāṃ ca iti 
āpatkalpena yo dharmaṃ kurute 'nāpadi dvijaḥ 
sa nāpnoti phalaṃ tasya paratreti vicāritam 
āpatkalpapratinidhiṃ vaiśvānarīṃ vā vidyamānadhano yo gauṇapakṣam āśrayati tasya na so 'rthaḥ sidhyati 
viśvaiś ca devaiḥ sādhyaiś ca brāhmaṇaiś ca maharṣibhiḥ 
āpatsu maraṇād bhītair vidheḥ pratinidhiḥ kṛtaḥ 
eṣa evārthaḥ āpadi pratinidhir āśrayitavyo na saṃpadi 
prabhuḥ prathamakalpasya yo 'nukalpena vartate 
na sāmparāyikaṃ tasya durmater vidyate phalam 
ayam api pūrvaśeṣo 'rthavādaḥ 
sāmparāyikaṃ pāralaukikam 
na brāhmaṇo vedayeta kiṃcid rājani dharmavit 
svavīryeṇaiva tān śiṣyān mānavān apakāriṇaḥ 
nimitte 'bhicāro na doṣāyeti ślokārthaḥ 
na tv abhicāro vidhīyate 
na ca rājani vedanaṃ pratiṣidhyate 
kevale sati nimitte 'bhicarituṃ pravṛtto rājñā na kiṃcid vaktavyaḥ 
tathā vakṣyati vidhātā śāsitā vaktā iti tasmai nākuśalaṃ brūyāt iti 
rājeti prītaye 
śiṣyād iti 
saty api vidhau rājani nivedayet na ca pratiṣedha upasaṃhāraślokaparyālocanayā tatparam avatiṣṭhate 
nimittāni coktāni bhāryātikramakārī ca ityādīni 
kiṃcit pīḍānimittam anena me kṛtam iti rājñe nivedayet 
dharmavid abhicāravidhijñaḥ 
svavīryeṇa mantrābhiśāpābhyām 
tatraivottaraślokarthaḥ 
svavīryād rājavīryāc ca svavīryaṃ balavattaram 
tasmāt svenaiva vīryeṇa nigṛhṇīyād arīn dvijaḥ 
rājā kadācid anipuṇatayā na nigraheṇa pravarteta svatas tu na kadācid upekṣeti svavīryaṃ balīyaḥ 
śrutīr atharvāṅgirasīḥ kuryād ity avicārayan 
vākśastraṃ vai brāhmaṇasya tena hanyād arīn dvijaḥ 
kiṃ tat svavīryam iti śaṅkānivṛttyartho 'yaṃ ślokaḥ 
śrūyanta iti śrutayaḥ 
atharvaṇavede ye 'bhicāraprakārāḥ śrutās te kartavyā ity arthaḥ 
bāhulyena tatrābhicārāṇāṃ vidhānāt atharvāṅgirasagrahaṇam na punar anyeṣu vedeṣv ananujñātam 
atha vābhicāraśrutayaḥ atharvāṅgirasaśabdenocyante 
atha vātharvaṇaśabdā evaṃvidha evārthe prayujyante yajño 'tharvaṇavit kāmyaḥ iti 
kṣatriyo bāhuvīryeṇa tared āpadam ātmanaḥ 
dhanena vaiśyaśūdrau tu japahomair dvijottamaḥ 
pūrvaśeṣa eva 
vidhātā śāsitā vaktā maitro brāhmaṇa ucyate 
tasmai nākuśalaṃ brūyān na śuṣkāṃ giram īrayet 
prāgvyākhyāto 'yam 
tasmai brāhmaṇāyābhicarate nigṛhyatām ayam ity akuśalaṃ na brūyāt 
na śuṣkāṃ giram īrayet 
vāgdaṇḍadhigdaṇḍayor api pratiṣedhaḥ 
atha vā sarveṣām varṇānāṃ na brāhmaṇaḥ kṣobhayitavyo yas trayīvidyāprabhāveṇa śaktaḥ svayaṃ nigrahītum 
vidhātā sraṣṭā 
anyasya rājñaḥ śāsitā nigrahītā 
vaktā hitān 
ato maitraḥ 
tasmāt sarvaśaktiyuktatvān na durbalo 'yam ity avamantavyaḥ 
na vai kanyā na yuvatir nālpavidyo na bāliśaḥ 
hotā syād agnihotrasya nārto nāsaṃskṛtas tathā 
agnihotre ṛtvigvaraṇasya samāmnānāt juhuyād dhāvayed vā iti strīpuṃsayor aviseṣeṇa kṣīrahotṛtāprāptau kanyāyuvatyoḥ pratiṣedhaḥ 
evam āhutidvayamātravidhijñasya alpavidyasya bāliśasya vā prāptiḥ pratiṣidhyate 
ārto vyādhinā 
asaṃskṛto 'nupanītaḥ 
etac cāyuktam 
śraute hy agnihotre svayaṃ parvaṇi juhuyāt ṛtvijām eka itaraṃ kālam iti samācaranti 
na ca strīṇām ārtvijyasaṃbhavo 'to gṛhyāgniviṣaye kanyāyuvatyoḥ pratiṣedhaḥ jātaputrāyāḥ prāptyartha iti varṇayanti 
tathā cānye 'pi sūtrakārāḥ kāmaṃ gṛhye 'gnau patnī juhuyāt sāyaṃ prātar homau iti 
anye tu vaitānakuśalaḥ iti vacanāt tretāgniviṣayam evedaṃ manyante 
vitāno vihāraḥ 
sa ca śrauteṣv agniṣu saṃbhavati 
na ca tatra stryādīnāṃ prāptiḥ na tv aviduṣām viśiṣṭānām eva puṃsām ārtvijyavidhānāt 
ato 'gnihotragrahaṇaṃ sarvakarmaṇām hotṛgrahaṇaṃ ca sarvartvijāṃ pradarśanārtham 
ataḥ śrutyarthānuvādamātram eṣā smṛtiḥ 
narake hi patanty ete juhvataḥ sa ca yasya tat 
tasmād vaitānakuśalo hotā syād vedapāragaḥ 
ete kanyādayo juhvato narakaṃ gacchanti 
sa ca yajamāno hāvayitā 
prājāpatyam adatvāśvam agnyādheyasya dakṣiṇām 
anāhitāgnir bhavati brāhmaṇo vibhave sati 
agnyādheye 'śvo dakṣiṇā dātavyā 
prājāpatyagrahaṇaṃ stutyartham 
atha vā nātyutkṛṣṭo nātinikṛṣṭaḥ prājāpatyaḥ 
atha ca laukikā īdṛśe vastuni prajāpatiśabdam udāharanti 
vibhave satīti vacanād asaṃpattāv adadad bhavaty evāhitāgniḥ 
puṇyāny anyāni kurvīta śraddadhāno jitendriyaḥ 
na tv alpadakṣiṇair yajñair yajeteha kathaṃcana 
yāvatī dakṣiṇā vihitā tato nyūnā dīyate yatra so 'lpadakṣiṇo yajñaḥ 
parikrayaḥ kila dakṣiṇā 
svalpena cet parikrayeṇa karmakaro labhyate kim iti bahu dīyate loka iva vāhādīnām 
paṇalabhyaṃ hi kaḥ prājñaḥ krīṇāti daśabhiḥ paṇaiḥ 
dvādaśaśatadānaṃ tatphalabhūyastvāya  iti manyamānasya pratiṣedhaḥ 
ye tu svalpadakṣiṇā utpattyaiva ca some dakṣiṇeti kratumanto na tan niṣidhyate 
indriyāṇi yaśaḥ svargam āyuḥ kīrtiṃ prajāḥ paśūn 
hanty alpadakṣiṇo yajñas tasmān nāpladhano yajet 
pūrvavidhyatikrame phalakathanam 
agnihotry apavidhyāgnīn brāhmaṇaḥ kāmakārataḥ 
cāndrāyaṇaṃ caren māsaṃ vīrahatyāsamaṃ hi tat 
apavidhya tyaktvā 
tyāgaś ca nityānām agnihotrādīnām akaraṇam udvāpanaṃ ca 
prasaṅgād atra prakaraṇāt prāyaścittopadeśaḥ 
agnīn iti bahuvacananirdeśāt gṛhyāgnityāge kalpanā kāryā 
vīrahatyāsamam iti śrutiḥ vīrahā vā eṣa devānam iti 
kāmakāravacanād akāmatyāge kalpanaiva 
ye śūdrād adhigamyārtham agnihotram upāsate 
ṛtvijas te hi śūdrāṇāṃ brahmavādiṣu garhitāḥ 
śūdrād adhigatenārthena prītyādināgnyādheyaṃ na kartavyam iti vyācakṣate 
na tu pravṛttakarmaṇo nityakarmānuṣṭhānaṃ pratiṣidhyate 
tathā coktam na śūdrād bhikṣitvānuṣṭhānaṃ karaṇīyam 
ayācitalābhe tu nāsti doṣaḥ pravṛttakarmaṇas tadartham 
tathā cāsatpratigrahād ātmavṛttir ekā pratiṣiddhā 
nityāni karmāṇy abhyanujñātāni 
ataḥ śūdradhanena prārthitalabdhena vāviśeṣābhidhānasāmarthyād agnyādheyasyaikasya pratiṣedho 'yaṃ vijñāyate 
yadi sarvakarmārtho 'yaṃ pratiṣedhaḥ syād anenaiva siddhatvān na bhikṣaṇaṃ pratiṣidhyeta na yajñārthaṃ dhanaṃ śūdrāt iti 
teṣāṃ satatam ajñānāṃ vṛṣalāgnyupasevinām 
padā mastakam ākramya dātā durgāṇi saṃtaret 
agnīnāṃ vṛṣalāgnitvavacanaṃ liṅgāt pūrvavidhyatikrame doṣābhidhāne nikhilaprakaraṇam etat 
akurvan vihitaṃ karma ninditaṃ ca samācaran 
prasañjan indriyārtheṣu prāyaścittīyate naraḥ 
idānīṃ prakṛtāny eva prāyaścittāni kathyante 
prathamaṃ tāvat teṣv adhikāraṃ nirūpayati 
ko 'trādhikāraḥ 
vihitaṃ nityatayā saṃdhyopāsanāgnihotrādi yāvajjīvam agnihotraṃ juhuyāt ityādibhiḥ padair jñāpitanityabhāvāt 
yad apy aniyatanimitte 'śucisparśanādau snānādi tadvihitam 
akurvan pramādālasyādinā 
tathā ninditaṃ pratiṣiddhaṃ surāpānādi 
tad api śāstram atikramya sevamānaḥ 
prāyaścittīyate 
tad etad uktaṃ bhavati 
naimittiko 'yam adhikāro vihitākaraṇāt pratiṣiddhasevanāc ca prāyaścittam 
nanu ca grāmakāmasya sāṃgrahaṇī vihitā 
tato grāmārthinaḥ kathaṃcid akaraṇe vihitātikramaḥ syāt 
yadi nāma grāmārthī pratyaveyāt tatas tatkāmo 'sya 
yadā tu grāmaṃ kāmayate tadā tasya tadvihitaṃ bhavati 
na cet pravartate vihitam atikrāmet 
ataś ca prāyaścittī prāptaḥ 
ucyate 
grāmasya svāmī syām iti phalalipsayā tasya yatra pravṛttir na vidhilakṣaṇā 
śāstraṃ tu yāgagrāmayoḥ sādyasādhanasaṃbandhāvedakam eva 
vastuto yady api tatrāpi kartavyatāpradhānaprasādhano vākyārthaḥ tathāpi phalasiddhyartham eva kartavyatāṃ vidhir avagamayati 
ataś ca yāgam kurvataḥ phalaṃ na niṣpadyate na punaḥ pratyavāyaḥ 
yatra pratyavāyas tatra ca prāyaścittam 
nanu ca nityānām akaraṇe pratyavāyo bhavatīti kuta iyam avagatiḥ 
na hy evam agnihotrādau śrūyate yo na kuryat sa pratyaveyāt 
śrūyate vākyaśeṣeṣu vedibhyaḥ paramā bhavati iti 
sarvatrārthavādāḥ pratyavāyapradarśanārthāḥ santi 
avaśyaṃ ca teṣām ālambanaṃ vācyaṃ nānyathā vidhinaikavākyatāṃ bhajanti 
yatrāpi na śrūyante tatrāpi vidhyanugrahārthā arthavādāḥ prakalpyante 
kiṃ cārthavādair vidher eva pravartakatvam anyathā nopapadyate yāvad apravṛttau pratyavāyaparihāro na kalpitaḥ 
evaṃvidha evārthe vṛddhavyavahāre vidhiḥ pravartate 
bādyate tu puruṣapravartanārūḍho 'sau 
na ca puruṣā apuruṣārthe pravartayituṃ śakyante 
ataḥ pravartakatvavihatavidhir mā bhūd iti śrutisiddhyarthā kalpanaiṣā 
yady api svargādikalpanāyām api tathārthalābhas tathāpi yāvajjīvādipadavirodhāt prayavāyaparihārārthatāpi syāt 
uktam
bhayād dhi yādṛśī puṃsāṃ pravṛttir upajāyate 
na tadṛśī bhaved atra vidhikoṭiśatair api 
tasmād akurvan vihitam iti nityaṃ karmeti draṣṭavyam 
nanu cāśucisparśanadau na nityāvedi kiṃcit padam asti yāvajjīvam ityādivat 
kim atrānyena padena nimittaviśeṣe yat śrutaṃ tasya ca tannimittena kartavyatā nāma pratīyate 
nādhikārāntaraṃ pratyapekṣāyā jāyate 
yadā nimittasaṃvidhānaṃ tadā kartavyam ity upagamair nityatasiddhiḥ 
agnihotrādāv api na nityaśabdo 'sti nimittanityatvāt 
prasañjann aviditatveṣu viṣayeṣu saṃskṛtānnabhojanacandanānulepanadiṣu tātparyata āsevāprasaṅgo viṣayābhilāṣaparateti yāvat 
nanu caitad api pratiṣiddham indriyārtheṣu sarveṣu na prasajyeta kāmataḥ iti 
snātakavratādhikārān nāyaṃ pratiṣedha iti manyate 
vrataśabdādhikare hi tatra pratiṣedhakaḥ 
saṃkalpaviśeṣo hi mānasas tatropadiśyate idaṃ mayā na kartavyam iti 
atha vā kaścid alpapratiṣedhe na tulyatāṃ manyeta padārthas tāvad ayaṃ na niṣidhyate iti manyamānaḥ ataḥ samānīkriyate 
atha vā sāmānye tadbhūtasyāpi viśeṣasya pṛthag upadeśo dṛṣṭaḥ prādhānyakhyapanārtham 
yathā brāhmaṇā āyātā vasiṣṭho 'py āyātaḥ iti 
prāyaścittīyate 
prāyaścittaśabdo rūḍhirūpeṇa viśiṣṭe naimittke vartate 
tadetīcchati veti vinimayaḥ kartavyaḥ vyatyayo bahulam iti 
nara iti vacanaṃ cāturvarṇyādhikārārtham 
akāmataḥ kṛte pāpe prāyaścittaṃ vidur budhāḥ 
kāmakārakṛte 'py āhur eke śrutinidarśanāt 
kāmakārakṛte 'py atikrame prāyaścittagauravārtham idam ucyate 
akāmataḥ kṛta iti pramādakṛte pāpe śāstravyatikrame prāyaścittam āhuḥ 
kasya punar hetoḥ 
vidhiḥ pratiśāstram atikramyākārye pravartate sa prāyaścittam ācariṣyate iti 
ko 'tra viśiṣṭahetuḥ yasmāt kāmakṛte doṣe prāyaścittaṃ śāstrānarthakyam iti manyante 
evaṃ pūrvapakṣabhaṅgyopanyasyati 
kāmakārakṛte 'pīti śabdāt kāmato 'kāmataś ca kṛte vyatikrame prāyaścittaṃ kartavyam iti śāstrārthaḥ 
śrutinidarśanād iti vaidikaliṅganidarśanam upahavyabrāhmaṇam udāhartavyam 
indro yatīn śālāvṛkebhyaḥ prāyacchat 
na ca śvabhyo dānaṃ yatīnām akāmataḥ saṃbhavati 
upahavyaṃ prāyaścittārthaṃ prajāpatir indrāya prāyacchad iti spaṣṭārthaḥ 
akāmataḥ kṛtāṃ pāpaṃ vedābhyāsena śuddhyati 
kāmatas tu kṛtaṃ mohāt prāyaścittaiḥ pṛthagvidhaiḥ 
kiṃ punar etāni prāyaścittāni nimittamātraparyavasāyīni saṃdhyopāsanādivat uta kāryaparyantāni śārīraśaucavad utpannadoṣanirghātārthāni 
tatra kecid āhuḥ 
na hi karma kṣīyate 
kāryavirāmitvam eva dharmādharmyoḥ 
na hi karmāṇi svaphalam adatvā pralīyante 
tad uktam na hi karma kṣīyate iti 
tasmād yo 'tikramakārī sa tato narakaphalaṃ bhuṅkta eva 
prāyaścittāni yadi na karoti tatas tadatikramāt pratyavāyāntarotpattiḥ 
tad etad ayuktam na hi karma 
caritavyam ato nityaṃ prāyaścittaṃ viśuddhaye iti svaśabdenaiva śuddhyarthatā vihitā 
tathā ca taiḥ kṛtair apoheta pāpam svayaṃ kṛtatvāt 
tad apy ucyate pratiṣedhavidhinā pratiṣidhyamānakriyākartuḥ pratyavāyabhāgitvam avagamitam 
na tasya prāyaścittair mithyātvaṃ śakyate kartum 
tad apy ayuktam yatas tena duḥkhahetutā tasyāvagamitā 
prāyaścitteṣv api tapodānādi duḥkham asty eva 
alpena tādātmikena duḥkhenāgāminaḥ saṃbhāvyamānasya mahato duḥkhasya nivṛttir yuktaiva yathā vyādhes tiktakaṭukauṣadhadānalaghvāhārādinā 
yathā vyatikramaṃ kṛtvā kaścit svayam āgatya rājani vedanaṃ karoti ity evaṃ karmāsmi iti so 'rdhadaṇḍabhāg bhavati 
yas tu rājapuruṣair haṭhād ānīyeta sa bhūyo daṇḍyate 
evam upadeśānām arthavatvasiddhiḥ 
ataḥ svayaṃ kāryavirodhitvam asya vihitatvāt 
niṣkṛtiḥ prāyaścittam iti samākhyātam api sat tad eva kṛtadoṣasya niryātanam api 
akāraṇaṃ niryāto niṣkṛtir iti ucyate 
evaṃ prāyaścittam api nāsyādhikārapratiprasavārtham 
pañcānām eva pātakānām adhikāropagamavihitatvād dvijātikarmabhyo hāniḥ patanam iti 
na cātra vedābhyāso 'kāmataḥ kāmatas tapaḥ iti viṣayavibhāgo boddhavyaḥ 
ubhayārthobhayatropadarśanārthatvāt nimittopadeśakaraṇe paṭhitatvāt brahmahā dvādaśa ityādiprāyaścittānām upakramyamāṇatvāt 
tasmād akāmato laghuprāyaścittaṃ kāmato garīya iti ślokasya tātparyam 
nanu cākāmato naiva tasya kartṛtvam buddhipūrvaṃ kurvan kartety ucyate 
yathā ca laukikaḥ daivena kāryate kim ayaṃ karoti iti 
kiṃ ca lipsayā yatra pravṛttis tatra pratiṣedhaḥ 
yo hi madyāya spṛhayati sa pipāsuṃ na kadarthayati mā pāsīḥ surām iti 
yas tu jalārthī jalabuddhyā surāṃ pītavāṃs tasyājānato nāparādho na hi tasya surālipsayā pravṛttiḥ 
athocyate vidhilakṣaṇapravṛttir na niṣidhyate 
satyaṃ 
bhavaty arthalakṣaṇānāṃ tu madhye tarhy udakena ca sarvasyā arthalakṣaṇāyāḥ pratiṣedhaḥ 
kecid āhuḥ 
pratyavāyaparyanto vidhir viṣabhakṣaṇavan niṣedhaśāstrārthaḥ 
teṣām acodyam etat 
viṣam aviśeṣeṇopāttaṃ jñānato 'jñānataś ca maraṇāya kalpata eva 
evaṃ brahmahatyādayo 'pīti 
yeṣām api kartavyam iti vacanāt kriyate na kartavyam iti na kriyate teṣām api laukikakriyayā pravartamānasya niṣedhaḥ pravartamānaś cocyate pravṛttaḥ kartā 
kartṛtvam abuddhipūrvakam apy asti kūle patatīti 
na cāyaṃ gauṇaḥ kartṛtābhāvaḥ 
svatantraḥ kartā iti hi smaryate na icchayā pravartate yaḥ sa kartā iti 
kiṃ cāsmād eva vacanāt pramādakṛto doṣo 'sti prāyaścittam iti kim apareṇa vikalpitena 
prāyaścittīyatāṃ prāpya daivāt pūrvakṛtena vā 
na saṃsargaṃ vrajet sadbhiḥ prāyaścitte 'kṛte dvijaḥ 
daivāt svīkṛtāt pramādād ity arthaḥ 
anye tu daivaśabdasthāne mohāt iti paṭhanti 
mohād evākāryaṃ kriyate 
ko hy amūrkhaḥ śāstraṃ vyatikramiṣyati 
pūrvakṛtena janmāntarakṛtena copabhuktaphalena karmaṇā viseṣeṇa kaunakhyādiliṅgādyanumitena 
etad uktaṃ bhavati iha janmakṛte vyatikrame buddhipūrvam abuddhipūrvaṃ vā tathā janmāntarakṛte 'pi liṅgānumeye kartavyam 
kiṃ punaḥ kunakhyādīnām prāyaścittam 
kṛcchrātikṛcchau cāndrāyaṇam iti sarvaprāyaścittāni 
vasiṣṭhena tu yasya yal liṅgaṃ tena tad eva prāyaścittaṃ kenacid aṃśena kartavyam iti paṭhitam 
ataś caiva te sarve 'kṛtaprāyaścittāḥ saṃsargaṃ sadbhir varjayeyuḥ adhyayanādikriyayaikasthānādirūpatayā 
saṃsargo yady apy ubhayāśrayatvād anyatarapratiṣedhenobhayor api siddhaḥ pratiṣedhas tathāpi sadbhis taiḥ saṃsargo na kartavyaḥ iti punaḥ pratiṣidhyate uttaratra kartṛbhedāt 
ekasya hi pratiṣedhe sa eva prāyaścittī syān na dvitīyaḥ saty api saṃsarge 
ata ubhayoḥ prāyaścittārtham ubhayatra pratiṣedhaḥ 
satām asatāṃ cātaḥ śyāvadantiprabhṛtibhir akṛtaprāyaścittaiḥ saha saṃsargo na kartavyaḥ 
iha duścaritaiḥ kecit kecit pūrvakṛtais tathā 
prāpnuvanti durātmāno narā rūpaviparyayam 
etad evāha 
iha duścaritaiḥ kecid asmin janmani pratiṣiddhācaraṇaiḥ 
tathā pūrvakṛtaiḥ karmabhis tathoktaṃ prāk 
sa idānīṃ rūpaviparyayaprapañco duṣkṛtaśeṣacihnarūpato 'nukramyate 
suvarṇacauraḥ kaunakhyaṃ surāpaḥ śyāvadantatām 
brahmahā kṣayarogitvaṃ dauścarmyaṃ gurutalpagaḥ 
piśunaḥ pautināsikyaṃ sūcakaḥ pūtivaktratām 
dhānyacauro 'ṅgahīnatvam ātiraikyaṃ tu miśrakaḥ 
annahartāmayāvitvaṃ maukyaṃ vāgapaharakaḥ 
vastrāpahārakaḥ śvaitryaṃ paṅgutām aśvahārakaḥ 
evaṃ karmaviśeṣeṇa jayante sadvigarhitāḥ 
jaḍamūkāndhabadhirā vikṛtākṛtayas tathā 
kṣayo nāma rogo rājayakṣmeti vaidyānāṃ prasiddhas tena tadvān bhavati brahmahatyāviśeṣeṇa 
gurustrīgāmi duścarmā 
kvathitagandhavāhinyā nāsikayā yuktaḥ piśunaḥ 
evaṃ sūcako durgandhavāhāsyaḥ 
nanu ca sūcakaḥ piśuna eva 
satyam 
ekaḥ kalpayitvā paradoṣān prakāśayati 
anyas tu satyān evāviditān iti bhedaḥ 
ātiraikyam adhikāṅgātā 
miśrako yo dravyāṇy adravyais tadābhāsaiḥ saṃmardayati 
yathā kuṃkumaṃ kusumbhenānyair anyāni 
āmayāvī yasya bhuktam annaṃ na samyak jīryate 
maukyaṃ vāgvaikalyaṃ yatrāpratipattimān apasmārī 
śiṣṭaṃ prasiddham 
vikṛtākṛtayaḥ 
ākṛtiḥ saṃsthānaṃ vikṛtāmanoramā ninditaiṣāṃ karmaviśeṣeṇeti 
eṣāṃ karmaṇāṃ kumbhīpākayamayātanāsthāneṣu phalaṃ tad anubhūtavata īṣaccheṣe tasmin karmaṇy udrikte ca sukṛte 'dattaphale phaladānonmukhe duṣkṛtasyāsadbhāvo 'taḥ karmāvaśeṣopapattiḥ   
caritavyam ato nityaṃ prāyaścittaṃ viśuddhaye 
nindyair hi lakṣaṇair yuktā jāyante 'niṣkṛtainasaḥ 
nindyair hi lakṣaṇaiḥ kunakhaśyāvadantādibhir aniṣkṛtainasaḥ 
brahmahatyā surāpānaṃ steyaṃ gurvaṅganāgamaḥ 
mahānti pātakāny āhuḥ saṃsargaś cāpi taiḥ saha 
gurvaṅganāgamaḥ steyaṃ patitasaṃprayogaḥ sarvavarṇānāṃ mahāpātakāni 
surāpānaṃ brāhmaṇasyaiva 
steyaṃ brāhmaṇasuvarṇaharaṇam smṛtyantarāt brāhmaṇasuvarṇāpaharaṇe mahāpātakam iti 
pātakaśabdaḥ pātayatīti vyutpattyā sarvavyatikrameṣu vartate mahāpatakeṣūpapātakeṣu ca 
mahacchabdo gurutvapradarśanārthaḥ 
taiś ca saṃyogam ekaikenāpi 
sa ca vakṣyati saṃvatsareṇa patati ityādinā 
anṛtaṃ ca samutkarṣe rājagāmi ca paiśunam 
guroś cālīkanirbandhaḥ samāni brahmahatyayā 
samutkarṣa iti nimittasaptamī carmaṇi dvīpinaṃ hanti itivat 
samutkarṣaṃ prāpsyāmīti yad anṛtaṃ abhidhīyate tad brahmahatyayā samam 
yatra pūjātiśayo dhanātiśayo brāhmaṇatvena śrotriyatvena mahākulīnatayā vā prāpyate tatrātadrūpam ātmānam āvedayati 
yo vā pātrātiśayena puṇyaskandhotkarṣaṃ prāptum icchati tasyāpātraṃ pātram ity ucyate 
evaṃvidhe samutkarṣe 'nṛtam 
na punaḥ svalpavastuni apekṣāyām saty api samutkarṣavyapadeśe 
piśunam alīkavad iti paracchidraprakāśanam 
guroś cālīkanirbandho 'satyābhidhānena cittasaṃkṣobhaḥ 
kanyā te garbhiṇī ity evamādinā niṣprayojano dveṣaḥ 
rājakulāt tena saha vivādo nirbandho 'nṛtādiśaṃsanaṃ vā 
tathā ca gautamaḥ gurāv anṛtābhiśaṃsanam pātakasamāni iti 
brahmojjhatā vedanindā kauṭasākṣyaṃ suhṛdvadhaḥ 
garhitānādyayor jagdhiḥ surāpānasamāni ṣaṭ 
adhītasvavedasyānābhyāsena vismaraṇaṃ brahmojjhatā 
nityasvādhyāyavidheḥ tyāgo vā 
kūṭasākṣyaṃ samutkarṣād anyatrāpi 
suhṛdvadho mitramāraṇam 
garhitānādyayoḥ 
garhitaṃ śāstrapratiṣiddhaṃ laśunādyanādyam amanastuṣṭikaraṃ na bhokṣya iti kalpya yad bhujyate 
nikṣepasyāpaharaṇaṃ narāśvarajatasya ca 
bhūmivajramaṇīnāṃ ca rukmasteyasamaṃ smṛtam 
nikṣepasyāsāradravyasyāpi 
narāśvaśabdo jātiśabdaḥ nārīharaṇe 'py etad eva 
yo hi duhitaraṃ datvāsati naradoṣe 'nyasmai punar dadāti tasyāpy etad eva 
tad uktam prāpnoti puruṣānṛtam iti 
retaḥsekaḥ svayonīṣu kumārīṣv antyajāsu ca 
sakhyuḥ putrasya ca strīṣu gurutalpasamaṃ viduḥ 
svayonayo bhaginya ekodarasaṃbhūtāḥ 
kumāryo 'nūḍhāḥ 
antyajā barbaracaṇḍālastriyaḥ 
sakhyuḥ 
sakhā mitram tasya striyaḥ 
strīgrahaṇaṃ na jāyāyām eva pratiṣedhartham 
evaṃ putrasyānyāpi yā avaruddhā maithunadharmeṇa 
vayaṃ tu brūmaḥ 
saty api strīgrahaṇena ūḍhānūḍhayor viṣamasamīkaraṇasyānyāyatvāt samatvavacanam 
etan na prāyaścittanirdeśārtham kiṃ tarhi gurutvakhyāpanaparam 
ataś ca gurutaraṃ prāyaścittaṃ bhavati 
tathā coktam enaḥsu gurūṇi gurūṇi laghuni laghūni 
yadi hy etat prāyaścittanirdeśārtham abhaviṣyat prāyaścittanideśaprakaraṇa eva vāvakṣyat 
kauṭasākṣyasuhṛdvadhayoś ceha surāpānasamīkṛtayor brahmahatyāprāyaścittātideśam upariṣṭān na kuryāt 
guroś cālīkanirbandhaḥ ity etasya ceha brahmahatyāsamīkṛtasya punar upariṣṭāt brahmahatyāprāyaścittābhidhānāt 
tathā kumāryām iti retaḥsekasya gurutalpasamīkṛtasyeha punas tatra gurutalpaprāyaścittavidhānād gamyate nedaṃ prāyaścittārthaṃ samīkaraṇam iti 
anye tu manyante bhedena samīkaraṇaṃ gurutvabhāve 'pi vakṣyate nānyayyam 
ataḥ prāyaścittārtham eva surāpānasya samīkṛtayoś ca kauṭasākṣyasuhṛdvadhyor brahmahatyāprāyaścittanirdeśo vikalpārtham surāpānaprāyaścittena 
asya cātideśa eva śrūyate 
samīkaraṇe tu vikalpo nāsti 
yathā hatvā garbham avijñātam iti 
idānīm upapātakāny āha 
govadho 'yājyasaṃyājyaṃ pāradāryātmavikrayāḥ 
gurumātṛpitṛtyāgaḥ svādhyāyāgnyoḥ sutasya ca 
ayājyā aviruddhāpātakiśūdrādayas teṣāṃ saṃyājyaṃ saṃyājanam 
bhāve ṇyac chādasaḥ 
ātmavikrayaṃ gavādidravyavad ātmanaḥ paravidheyakaraṇaṃ dāsyena 
anye tu pāradāryam avikrayam iti paṭhanti 
anutsāho nirāhāraḥ svalpa evopaghāte 'vasādāśrayaṇam 
guros tyāgo yathāvad ananuvṛttiḥ 
adhyāpanasamarthe 'dhyāpayitary upādhyāpakāntarāśrayaḥ 
evaṃ mātāpitroḥ 
apatitānāṃ caiteṣāṃ tyāgo doṣāya 
patitānāṃ tv iṣṭa eva 
svādhyāyāgnyos tyāga iti saṃbadhyate 
svādhyāyasya tyāgaś ca ahar ahaḥ svādhyāyam adhīyīta ity asya vidher ananuṣṭhānam 
kim aikāhike māsasāṃvatsarike vā tyāge vyatikramo 'yam 
aviśeṣād aihike prāpnoti 
tad ayuktam etasya vidher nityatvāt 
nityānāṃ ca vyatikrame prāyaścittāntaraṃ vakṣyati 
tasmād vismaraṇaparyantas tyāgo 'bhipretaḥ 
sa brahmojjhatāpadena surāpānena samīkṛtaḥ 
tatra vikalpanārtham etat 
asya ca laghutvāt tasya gurutvād vyavasthāyāṃ vikalpo yojyaḥ 
tatra yo vaidika evānyasmin karmaṇi yuktatayā svādhyāyaṃ jahāti tasyopapātakatvam 
yas tu bhogasevayārthaparatayā kalahaśīlatayā jahāti tasya surāpānasamatvam 
agnes tv ekatvaviśiṣṭasyehopādānād gṛhyasyeti draṣṭavyam 
prāg agnīn iti bahuvacanāt śrautānāṃ grahaṇam 
nanu ca tatrāpi cāndrāyaṇam uktam ihāpy upapātakatvāt tad evātra vācyaṃ 
naiṣa doṣaḥ 
upapātakeṣv apy anyāny api prāyaścittāni santi 
śaktyapekṣayā gurulaghubhāvo nyūnādhikabhāvaḥ 
ato niyamārthaṃ tatra cāndrāyaṇagrahaṇam 
sutasya tyāgo 'bharaṇaṃ gṛhān niṣkāśanam aśiśoḥ prāptasya ca guṇavataḥ pātakinas tu na doṣaḥ 
parivittitānuje 'nūḍhe parivedanam eva ca 
tayor dānaṃ ca kanyāyās tayor eva ca yājanam 
anujaḥ kanīyān bhrātā 
tayor yājanaṃ vivāhe darśapūrṇamāsādau vārtvijyam 
kanyāyā dūṣaṇaṃ caiva vārdhuṣyaṃ vratalopanam 
taḍāgārāmadārāṇām aptayasya ca vikrayaḥ 
kanyāyā dūṣaṇam neyaṃ kanyā puruṣeṇopabhukā ity adhyavasāyena pratipādanam 
aṅguṣṭhādinā vā prajananaṃ dharmabhedo maithunadharmavarjam 
tatra hi gurutalpasāmyam uktam 
vārdhuṣitvaṃ anāpadi dhanaprayogena vṛttigrahaṇam 
vāsiṣṭhe tu vṛddhes tu prayoktā dhānyānāṃ vārdhiṣitvaṃ tad ucyate 
sā ca śāstraparibhāṣā 
na laukike vā padārthe 
vratacyutiḥ śiṣṭapratiṣiddhe 'muṣyagṛhe na boktavyam upavastavyam evaṃrūpaḥ saṃkalpo vratam 
tato yaḥ saṃkalpāc calati sā tasya vratacyutiḥ 
nanu ca vratam iti icchākṛto niyama ucyate 
yadi cecchākṛtaḥ saṃkalpas tato nivṛttau kaḥ śāstrātikramaḥ vihitam akurvan prāyaścittīyate ity uktam 
na caitad vihitam 
ucyate 
satyam icchālakṣaṇa ārambhaḥ 
samāptis tu śāstrīyā 
yathā sauryādīnāṃ kāmyānāṃ karmaṇāṃ lipsātaḥ pravṛttiḥ samāptis tu śāstrīyā 
atitāyāṃ phalecchāyām avāpte vā phale yathoktaṃ tadartha evāvaśiṣṭaṃ varjayeyuḥ prākramiko 'yaṃ kāpuruṣa iti vadantaḥ 
snātakavratānāṃ tv atyantalaghīyaḥ prāyaścittaṃ pravakṣyate 
tenedaṃ vikalpitum arhati 
ārāma udyānopavanādi 
smṛtyantare sarvabhūmr avikreyā 
vrātyatā bāndhavatyāgo bhṛtyādhyāpanam eva ca 
bhṛtāc cādhyayanādānam apaṇyānāṃ ca vikrayaḥ 
bāndhavā jñātayaḥ sodarādibhyo 'nye 'pi mātulamātṛṣvasreyādayaḥ 
sati vibhave te 'py ajīvanto bhartavyāḥ 
tad uktam svajane duḥkhajīvini iti 
yady evaṃ sutasya ityādy anarthakam 
na anyārthaṃ vacanam jālapādapratiṣedhe haṃsapratiṣedhavat 
tena mātrādityāga upapātakam eva 
iha tu laghīya iti 
bhṛtyādhyāpanam 
bhṛtakasya sato 'dhyāpakatvāt yaś ca bhṛtakād adhīte 
apaṇyāni daśame uktāni 
sarvākareṣv adhīkāro mahāyantrapravartanam 
hiṃsauṣadhīnāṃ stryājīvo 'bhicāro mūlakarma ca 
ākarāḥ suvarṇādibhūmayaḥ tatrādhikāro rājaniyogenādhipatitvam 
sarvagrahaṇād anyad apy arthotpattisthānam gṛhyate 
tena grāmanāgaraniyogo vyavahāradarśanadaṇḍagrahaṇādiniyogaḥ 
evam eva yantrāṇi setubandhādīni jalapravāhaniyamārthāni teṣāṃ mahatāṃ pravartanam 
auṣadhīnām aśuṣkāṇāṃ hiṃsācchedaḥ 
strīṇām ājīvaḥ 
striyam upajīvyate strīdhanena śarīrakuṭumbadhāraṇaṃ kriyate bhāryāpaṇyabhāvo veśastrīprayojanaṃ vā 
bhicāro vaidikena śāpādinā mantraprayogeṇa śyenādiyāgena vā śatrumāraṇam 
mūlakarma vaśīkaraṇaṃ mantrādikriyayaiva 
indhanārtham aśuṣkāṇāṃ drumāṇām avapātanam 
ātmārthaṃ ca kriyārambho nindatānnādanaṃ tathā 
indhanādyarthaṃ tu na doṣaḥ agniśuddhatvāc chuṣkasarvasaṃbhave 
kriyārambhaḥ pākārambhaḥ āturatvād evātmārthaṃ na bhavet iti pratiṣedhāt 
kriyārambha evaṃ vyākhyāyate 
kriyārambhe hi prāyaścittopadeśād eva pratiṣedhaḥ kalpyeta 
na hy apratiṣiddhaprāyaścittaṃ yuktam ninditaṃ ca samācaran iti vacanāt 
adya punar yat prabhāṣitaṃ tathā siddhe pratiṣedhe prāyaścittaṃ vidhīyate 
na kalpanāgauravaṃ bhavati tena 
ninditānnādanam 
nanu garhitānnādyayoḥ iti kuta etat 
vikalpārtham 
abhyāse tat prāyaścittam idaṃ tu sakṛd eva 
pratyayabhedo vā 
anāhitāginitā steyam ṛṇānām anapakriyā 
asacchāstrādhigamanaṃ kauśīlavyasya ca kriyā 
kṛtavivāhasya viduṣo dravyasaṃpattau jātaputrasya vā anāhitāgnitā 
sādhikārāviśeṣān nityaśrutayo nityādhānasya prayojikā iti smṛtikāro manyate 
kathaṃ punaḥ śrutiprayuktam ādhānaṃ vihitam 
kasyacit prakaraṇe kathyate yenāgamo 'py ucchidyeta 
svataś ca pratīyamānādhikāratvād agniniṣpattyarthatayā kuto 'dhikārāntaraprayuktiḥ 
agnayas tāvad viniyuktāḥ yad āhavanīye juhoti ityādinā 
na cādhānena vinā teṣāṃ niṣpattir ity ato 'gniṣu prayukteṣu tad api prayuktam ity ucyate 
yady evam agniniṣpattyarthaṃ tad āhitāgniṣv adhikāraḥ asatsv agniṣu nādhikriyate 
na cādhānaṃ nityaṃ yāvajjīvādividhivat 
ataḥ katham anāhitāgnitādoṣaḥ 
akurvan vihitaṃ karma iti vihitākaraṇe prāyaścittaṃ vihitam agnīn ādadhīta iti 
satyaṃ vihitam 
na svargāya nādhikārāntarasaṃpattaye 
kiṃ tarhi agniniṣpattaye 
agneś ca jñātaprayojanā yasya taiḥ prayojanaṃ sa tenopāyenārjayati anyas tu neti 
kā tatra vihitākaraṇāśaṅkā yena prāyaścittī syāt 
yo hi suvarṇaṃ nārjayati katham asau duṣyeta 
ucyate 
asmād eva vacanāt saty adhikāre 'gnayo 'vaśyam arjanīyā iti gamyate 
steyam uktebhyo dravyebhyo 'nyasya 
ṛṇānāṃ caturbhir ṛṇaiḥ ity etacchruter anuṣṭhānam 
asacchāstrāṇi cārvākanirgranthāḥ yatra na pramāṇaṃ na vedakarma phalasaṃbaddham āpadyate 
kauśīlavatvaṃ cāraṇatvaṃ nartanatvaṃ gāyanatvam 
dhānyakupyapaśusteyaṃ madyapastrīniṣevaṇam 
strīśūdraviṭkṣatravadho nāstikyaṃ copapātakam 
śaṇasaptadaśāni dhānyāni 
kupyaṃ lohatāmrādimayaṃ kuṇḍakaṭāhādi 
nanu cāviśeṣeṇa pūrvaśloke steyam uktam 
parihṛtam etat haṃsapratiṣedhavat iti 
atha vā steyaṃ yad anyasmād uddhṛte gṛhīte saṃbhavenāśodhyate na hi jātu steyam iti lokaprasiddhaṃ yathā dhairyādinā apakaraṇam 
madyapeti 
brāhmaṇasya kṣatriyādistrīniṣevanaṃ sahaśayanaṃ saṃprayogaṃ vā 
striyā vadho brāhmaṇyā api 
nāstikyam nāsti paraloko nāsti dattam ityādyabhiniveśaḥ 
brāhmaṇasya rujaḥkṛtyaṃ ghrātir aghreyamadyayoḥ 
jaihmyaṃ ca maithunaṃ puṃsi jātibhraṃśakaraṃ smṛtam 
daṇḍahastādinā śarīrapīḍājananaṃ rujaḥkṛtyam 
kiṃ punar aghreyam 
na hi bhakṣaṇapratiṣedhavat ghrāṇapratiṣedhaḥ kvacid asti 
na tu śakyaṃ vijñātuṃ yad abhakṣyaṃ tad aghreyam iti 
ghṛtāder yāgārtham upāttasyābhakṣyatvaṃ na cāghreyatvam 
ucyate 
pūtidurgandhatayā ghrāṇaṃ vikarati laśunapalāṇḍupuruṣapurīṣādi tad gṛhyate 
madyasāhacaryāc ca yad abhakṣyaṃ tad eva vijñāyate 
na pūtidārvādi 
jaihmyaṃ kuṭilatā aprasannahṛdayatvam anyad ucyate 'nyat kriyate hṛdaye cānyat 
kharāśvoṣṭramṛgebhānām ajāvikavadhas tathā 
saṃkarīkaraṇaṃ jñeyaṃ mīnāhimahiṣasya ca 
mṛgā rurupṛṣatādaya āraṇyāḥ 
ibho hastī 
saty api mṛgatve bāhulyena grāmavāsitvād grahaṇam 
mīno matsyaḥ 
ahiḥ sarpaḥ 
ninditebhyo dhanādānaṃ vāṇijyaṃ śūdrasevanam 
apātrīkaraṇaṃ jñeyam asatyasya ca bhāṣaṇam 
ninditā apratigrāhyāḥ śūdrā ye pāpakarmāṇas tebhyo dhanādānaṃ pratigraheṇa punaḥ punaḥ pratyādiṣṭapratigrahasya pratiṣiddhatvāt 
kṛmikīṭavayohatyā madyānugatabhojanam 
phalaidhaḥkusumasteyam adhairyaṃ ca malāvaham 
kṛmayo bhūmiśaraṇāḥ kṣudrajantavaḥ 
kīṭās tathāvidhā eva kiṃcidupacitamūrtayo 'pakṣāḥ sapakṣāś ca makṣikāśalabhādayaḥ 
vayāṃsi pakṣiṇaḥ śukasārikādayaḥ 
madyānugataṃ madyena saṃspṛṣṭaṃ tadgandhācitaṃ ca 
adhairyaṃ cetaso 'sthiratvaṃ svalpe 'py upaghāte 'padhvaṃsaḥ 
etāny enāṃsi sarvāṇi yathoktāni pṛthak pṛthak 
yair yair vratair apohyante tāni samyaṅ nibodhata 
prāyaścittanimittāny uktāni 
saṃjñābhedaś ca prāyaścittabhedārthaḥ 
vakṣyamāṇasya saṃkṣepavacanam 
brahmahā dvādaśa samāḥ kuṭīṃ kṛtvā vane vaset 
bhaikṣāśy ātmaviśuddhyarthaṃ kṛtvā śavaśirodhvajam 
tṛṇaparṇādikṛto niketo varṣātapaśītatrāṇādihetur gṛhaṃ kuṭīti kathyate 
samā varṣāṇi 
bhaikṣāśī iti 
smṛtyantare saptāgāram anabhisaṃhitaṃ ca bhaikṣyam uktam 
śavaśiro hatasyānyasya vā 
dhvaje kāṣṭhādimayīṃ śiraḥpratikṛtim udyatāṃ dhārayed it manyate 
naivaṃ śabdārthavidaḥ 
na hi tacchavaśira ity ucyate 
anyo 'py atra vidhir bhaviṣyati kṛtavāpano nivaset ityādi 
lakṣyaṃ śastrabhṛtāṃ vā syād viduṣām icchayātmanaḥ 
prāsyed ātmānam agnau vā samiddhe trir avākśirāḥ 
dhānuṣkā yatra yuddhaṃ kartuṃ lakṣaṃ vidhyanti tatra tadbhūtena bhavitavyam 
atha vā saṃgrāme 'nyatra yudhyamānānāṃ śastraprahārāḥ pratīpsitavyāḥ 
ātmana icchayeti 
pramādāt tadantargatasya saty api svavadhe na śuddhiḥ 
viduṣām ity eva jānate prāyaścittopadeśo 'yam iti 
atha vā dhanurvedajñānam 
agnau vātmānaṃ kṣipet samiddhe trir utthāya punaḥ patet 
yajeta vāśvamedhena svarjitā gosavena vā 
abhijidviśvajidbhyāṃ vā trivṛtāgniṣṭutāpi vā 
janapadeśvarasyāśvamedhe 'dhikāraḥ 
tatra hiraṇādiprācyādigamyaḥ āhṛtaṃ dravyaṃ dakṣiṇā vihitā 
ye cānāhitāgnayas te na yāgeṣv adhikriyante 
na punas tadartham evādhānaṃ kartavyam 
karmāṇi hi prayaścittārthāni sāṅgāni 
na cāṅgam ādhānam 
japan vānyatamaṃ vedaṃ yojanānāṃ sataṃ vrajet 
brahmahatyāpanodāya mitabhuṅ niyatendriyaḥ 
mitabhug yāvatā na tṛpyati 
niyatendriyo brahmacārī viṣayeṣv agṛdhnuḥ 
sarvasvaṃ vedaviduṣe brāhmaṇāyopapādayet 
dhanaṃ hi jīvanāyālaṃ gṛhaṃ vāsaḥ paricchadam 
yāvat kiṃcid gohiraṇyādikaṃ tat sarvaṃ dātavyam 
atrārthavādo dhanaṃ hi jīvanāyālam iti 
tāvatā dhanena dattenānyasmai jīvitaṃ dattaṃ bhavatīty eva sāmyam 
gṛhaṃ vāsaḥ paricchadam 
paricchadaśabdena yāvat kiṃcid gṛhopakaraṇaṃ sarpistailadhānyādi kuṇḍakaṭāhādi kupyaśayanāsanādi tat sarvaṃ gṛhyate 
haviṣyabhug vānusaret pratisrotaḥ sarasvatīm 
japed vā niyatāhāras trir vai vedasya saṃhitām 
haviṣyaṃ munyannaṃ nīvārādi grāmyam ap payoghṛtādi 
pratisrotaḥ srotaḥsrotaḥ prati yāvanti sarasvatyāḥ srotāṃsi tāvanty anusaret 
niyatāhāra āhāranivṛttiṃ kṛtvā 
vedasaṃhitāṃ samantrabrāhmaṇakām trir āvarteta 
eteṣāṃ prāyaścittānām iyam atra vyavasthā 
buddhipūrveṇa brāhmaṇamātravadhe dvādaśavārṣikaṃ lakṣyaṃ śastrabhṛtām anena vikalpyate 
yady api dvādaśavārṣike na maraṇāntam tathāpi daivopapattipatite 'ntarāmaraṇe sāmikṛte prāyaścitte śuddhyabhāvat pratyavāyo na nivartate 
dvitīye tu tadānīm eva nirmuktapāpaḥ 
śastrahato vā kadācin na mriyeta 
ata eva ādyopāttaprāyaścittam iccayā vikalpena dātavyam 
agnau pravesas tu śrotriyatvādiguṇayukte 
tatrāpi savanaguṇe 'gnau 
santi brahmaghnas triravasthās tasyāvasānaṃ śastreṇa gātrāṇāṃ khaṇḍaso vidāraṇam savanagata iti paṭhanti 
na ca prāṇāntikeṣu dvaiguṇyasaṃbhavaḥ 
na hy ekasmin janmani dvir maraṇopapattiḥ 
tattulyapīḍānubhavāt tasya dvaiguṇyam 
na ca dvādaśavārṣikaṃ dviguṇaṃ yuktam 
ko hi devasamaś caturviṃśativarṣāṇi prāyaścittaṃ caret 
saṃvatsaraśeṣe hi mṛtasya sarvaṃ niṣphalaṃ syāt 
aśvamedhayāgas tu traivarṇikānāṃ sati saṃbhave pūrvoktair vikalpyate 
gosavādayas tv abuddhipūrvaṃ mahāguṇavati hantari syuḥ 
yojanaśataṃ buddhyā ca brāhmaṇajātīyamātravadhe 
evam uttarāny api 
trivṛtāgniṣṭutā iti samānādhikaraṇe 
evaṃ svarjitā gosavena iti abhijidviśvajitau dve prāyaścitte 
kṛtavāpano nivased grāmānte govraje 'pi vā 
āśrame vṛkṣamūle vā gobrāḥmaṇahite rataḥ 
dvādaśavārṣikasyāyaṃ viśeṣaḥ kaścid vaikalpikadharma upadiśyate 
vapanam apūrvam 
āśramavṛkṣamūle vaikalpikam eva vā kuṭī syāt 
kim arthaṃ punas tatraiva noktam 
prakrāntadvādaśavārṣikasya vakṣyamāṇaṃ yathā syāt pṛthak prāyaścittam mā bhūd iti pūrvair vyākhyātam 
svatantraṃ hy anyasmin prakrānte 'nyatra prāpnoti prakrāntāsamāptau doṣaśravaṇāt 
pṛthagadhikārāt pṛthakprayogatā 
anyasyānyataraprayogaḥ 
brāhmaṇārthe gavārthe vā samyak prāṇān parityajet 
mucyate brahmahatyāyā goptā gor brāhmaṇasya ca 
aparitrāyāpi samyak prāṇaparityāgena mucyate 
paritrāyāprāṇatyāgenāpi 
tryavaraṃ pratiroddhā vā sarvasvam avajitya vā 
viprasya tannimitte vā prāṇālābhe 'pi mucyate 
pratiroddhā pravṛttaḥ śastreṇa kṣato vā yuddhakaraṇe 
tryavaram 
yadi nyūnaṃ tadā tisra āvṛttayaḥ 
kṛte yuddhe 'sau mucyate aparitrāya mṛto 'pi 
sarvasvam avajityeti brāhmaṇādīnāṃ caurāpahṛtaṃ yadi pratyānayati tadā mucyate 
brāhmaṇasya vā tannimitte prāṇadāne 
nanu coktam goptā gor brāhmaṇasya iti 
satyam 
yuddenānyena vā śarīravyāpāreṇa gāṃ paṅkalagnāṃ dasyubhir vāhyamānāṃ brāhmaṇaṃ śatrubhiś caurair nadyā vāpahriyamāṇaṃ yadi mokṣayati tataḥ śudhyatīty uktam 
iha tu tannimittagrahaṇād yadi dhane 'pahriyamāṇe brāhmaṇo vyāmūḍhatayātmānaṃ hanti nirapekṣaṃ vā corair yudhyate tatra tatsamadhanadānena mā mṛthā ahaṃ ta iyad dhanaṃ dadami iti tam āśvāsya datvā mucyate 
evaṃ dṛḍhavrato nityaṃ brahmacārī samāhitaḥ 
samāpte dvādaśe varṣe brahmahatyāṃ vyapohati 
asmād vacanād ādyaśeṣam utkrāntaṃ vijñāyate 
dṛḍhavrata iti samāhita iti ca pādapūraṇe pade 
upasaṃhāro 'yaṃ pūrvasya 
śiṣṭvā vā bhūmidevānāṃ naradevasamāgame 
svam eno 'vabhṛthasnāto hayamedhe vimucyate 
caramapakṣa ucyate 
śiṣṭvā svam ena ātmīyaṃ doṣam 
bhūmidevatānāṃ brāhmaṇānāṃ naradevaiḥ kṣatriyaiḥ samāgame 
ṛtvijo brāhmaṇāḥ kṣatriyo yajamāna evaṃ kṛtāśvamedhe 'vabhṛtasnāto vimucyate 
dvādaśavārṣikasyopasaṃhṛtatvāt svatantram idaṃ vaikalpikam icchati 
anye tu vaikalpikānāṃ madhya upadeśāt prakrāntadvādaśavārṣikasyaiva gobrāhmaṇaparitrāṇavat samāptyavadhim āhuḥ 
yathā sārasvatena pakṣaṃ vā prasravaṇaṃ prāpyotthānam iti 
vayaṃ tu brūmaḥ 
upasaṃhṛtatvād ādyasya vaikalpikamadhe vā pāṭhād ubhayarūpatāsya prakrānte 'pakrānte ca sati saṃbhave 
dharmasya brāhmaṇo mūlam agraṃ rājanya ucyate 
tasmāt samāgame teṣām eno vikhyāpya śudhyati 
yajamānartvijāṃ brāhmaṇakṣatriyāṇām asvamedhasamāgama eno vikhyāpanīyam ity atrārthavādaḥ 
brāhmaṇaḥ saṃbhavenaiva devānām api daivatam 
pramāṇaṃ caiva lokasya brahmātraiva hi kāraṇam 
prāyaścittinā pariṣadgamanaṃ kartavyam 
pariṣatpūjyas tu vidhir anuṣṭheyaḥ 
sā caivaṃrūpā pariṣad evamarthaśloko 'yam uttaraś ca 
utpattyaiva brāhmaṇo devānām api devo lokasya pramāṇaṃ pratyayitaḥ pratyakṣadarśanavat 
na tadīyaṃ vacanam api śaṅkate kaścit 
atra kāraṇaṃ brahma vedas tadarthajño hy adṛṣṭam upadarśayan pramāṇīkriyate 
teṣāṃ vedavido brūyus trayo 'py enaḥ suniṣkṛtim 
sā teṣāṃ pāvanāya syāt pavitraṃ viduṣāṃ hi vāk 
pariṣadgamanaṃ prāyaścittino 'nena kathyate 
tasyāś ca lakṣaṇaṃ brāhmaṇā vedavidas trayaḥ pariṣad iti 
nanu ca daśāvarā vā pariṣat iti vakṣyati 
tathā eko 'pi vedavid dharmam iti 
na daśasaṃkhyā puruṣāṇām upadiśyate kiṃ tarhi guṇānām 
tathā ca traividyo haitukas tarkī iti guṇānām eva nirdeśaḥ 
eko 'pi vedavit ity anena caitat prakaṭīkaroti haitukatvādiguṇāntarābhāve 'pi kevalenaiva vedena vedavitpariṣattvaṃ labhyate 
ity upāttaṃ haitukatvādayo 'pi guṇā gṛhyante na hy anyathā vedavittvaṃ śiṣṭapariṣallakṣaṇam 
ayaṃ tu ślokaḥ saṃkhyānirdeśārthaḥ 
atra yady api vedavida ity upāttam haitukatvādayo 'pi guṇā gṛhyante 
na hy anyathā vedavittvaṃ śiṣṭapariṣallakṣaṇam 
tatraiva vyākhyāsyāmaḥ 
yadi vedavittvaṃ na haitukatvādinā vinā bhavati kathaṃ tarhīdam uktam eko 'pi vedavit iti 
guṇāntarābhāve 'pi vedavitparigrahārtham ity etad api tatraiva vakṣyāmaḥ 
ataḥ prāyaścittinā trayaḥ samuditāḥ praṣṭavyāḥ 
ekasya kadācit pramādo 'navadhānaṃ syāt 
tathaitat pariṣadgamanaṃ viduṣāpy adṛṣṭarthaṃ kartavyam iti 
tathā ca pavitraṃ viduṣāṃ hi vāk 
na ca rahasyaprāyaścittābhāvaprasaṅgaḥ 
yatra kasyāpy aviditaṃ tadrahasyam 
vidite tu pariṣadgamanam 
tathā coktam khyāpanenānutāpena iti 
tad etad ayuktam kalpanāviṣayatvād asya 
śaktiṃ cāvekṣya pāpaṃ ca prāyaścittaṃ vikalpayet iti anuktaniṣkṛtīnāṃ prāyaścittaṃ kalpayet 
tatra tribhir vā kalpanā kṛtā sā pramāṇayitavyā 
ato 'nyatamam āsthāya vidhiṃ vipraḥ samāhitaḥ 
brahmahatyākṛtaṃ pāpaṃ vyapohaty ātmavattayā 
sarveṣāṃ brahmahatyāprāyaścittānām upasaṃhārārthaḥ śloko 'yam 
vipragrahaṇaṃ cātra sarvavarṇapradarśanārtham 
vyapohaty apaharati 
ātmavattayā ātmajñānatayā 
śāstrārthakṛtābhiniveśa ātmavān ity ucyate 
tasyāyam adhyavasāyo na śāstrārtham anyathā vartate 
hatvā garbham avijñātam etad eva vrataṃ caret 
rājanyavaiśyau cejānāv ātreyīm eva ca striyam 
garbho brāhmaṇajātīya eva 
kena garbhasya pātanaṃ kārayet 
avijñātam ajñātastrīpuruṣaviśeṣavyañjanam 
upajñāte yathāyathaṃ strīpuṃsanimittam eva 
kathaṃ punaḥ striyām ahatāyāṃ garbhasya vadho bhavati 
auṣadhādiyogena garbhasya pātanam 
etad evety ekavacanāt pratyāsannadvādaśavārṣikam evātidiśyata ityāhuḥ 
anye etad iti śuddhikāraṇaṃ sāmānyāpekṣāyām ataḥ sarvaprāyaścittātideśaḥ 
kṣatriyavaiśyau cejānau yajamānau 
bhūtakālatā na vivakṣitā 
smṛtyantre savanagatau rājanyavaiśyau iti 
ataś ca prārabdhasomapānayor eṣa vidhir na darśapūrṇamāsādiyajamānayoḥ 
liṅgadarśanaṃ tu yajamānamātrayor bhāvayatīti 
brāhmaṇībhūyaiva yajata iti 
ātreyīṃ striyam atrigorajātām 
jāter aviśeṣāt strīpuṃsayor brāhmaṇīnām api prāptāv ātreyyā vacanam anyagotranivṛttyartham 
ato brāhmaṇyā apy anyasyā vadha upapātakam eva 
strīśūdraviṭkṣatravadhaḥ iti 
yat tu strīsuhṛt iti tac cāturvarṇyastrīmātre 
adhamastrīṇām upapātakamahāpātakaprāyaścitte vikalpyete 
bhartṛsvaguṇāpekṣo vikalpo buddhipūrvābuddhipūrvakṛtaś ca saḥ 
stanapabālāpatyayos tadabhāve bālānāṃ duḥśake jīvite vijātiyāyā api brāhmaṇabhāryāyā bhartṛdveṣād anaparādhinyā nimittāntarato vopajāpyamānāyāḥ śīlaṃ rakṣantyā asaṃprayujyamānāyā vadhaḥ 
evam apy utprekṣayā strīsuhṛdvadham ityādeśāt 
anyatra tu strīśudreti 
ātreyyāṃ tv avikalpaḥ 
anye tv ātreyīṃ garbhasāhacaryād ṛtumatīm āhuḥ 
patyate bhrūṇahātreyāś ca hanteti 
bhrūṇahā brāhmaṇavadhakārī sā 
sā ca brāhmaṇy eva 
atra kukṣyāv avaśyaṃ garbha uhyata ity ātreyī 
yady apīdṛśyāṃ vṛttau taddhito na smaryate prayogānusāreṇa tu bhavatīti 
uktvā caivānṛtaṃ sākṣye pratirabhya guruṃ tathā 
apahṛtya ca niḥkṣepaṃ kṛtvā ca strīsuhṛdvadham 
hiraṇyabhūmyādisākṣye tu vadhādisaṃśaye vānṛtābhidhāne prāyaścittam etat 
atra hi doṣātiśayaḥ śrūyate bhañjatām ityādi 
anyatra gurulaghubhāvena kalpanā kāryā 
pratirabhyeti 
yad uktam alīkanirbandhaḥ iti tad evedaṃ pratiraṃbhaḥ saṃrambhapūrvako guror upadravārambhaḥ 
nikṣepaḥ 
atrāpi daridrasya mahato dhanavato 'dhamasyotānyasya brāhmaṇajātīyasyetyādikalpanā 
yatra tv ekam eva śrūyate tatra yathāśrutyaiva bhavitum arhati 
kaḥ kalpanāyā avasaraḥ na ceha kauṭasākṣinikṣepayor laghuprāyaścittam asti 
yad api surāpāne tad api tulyam anena garīyaḥ śrutāśrutaviṣayatvaṃ śaktiṃ cāvekṣya iti yat saty api anuktaniṣkṛtīnām iti śravaṇe 
iyaṃ viśuddhir uditā pramāpyākāmato dvijam 
kāmato brāhmaṇavadhe niṣkṛtir na vidhīyate 
pramāpya hatvā 
niṣkṛtir iti 
prāg ayaṃ vyākhyātārthaḥ prāyaścittagauravopadeśaparaḥ 
surāṃ pītvā dvijo mohād agnivarṇāṃ surāṃ pibet 
tayā sa kāye nirdagdhe mucyate kilbiṣāt tataḥ 
dvijaśrutir brāhmaṇārthaiva 
āha ca smṛtyantare brāhmaṇasya uṣṇāṃ vā pibeyuḥ surām iti 
mohād ity aḥ 
agnivarṇāṃ varṇaśrutigrahaṇaṃ sāmānyalakṣaṇārtham 
ata evāha kāye nirdagdhe mucyata iti 
gomūtram agnivarṇaṃ vā pibed udakam eva vā 
payo ghṛtaṃ vāmaraṇād gośakṛdrasam eva vā 
anyataraprāyaścittam agnivarṇaṃ bhavaty eva 
gomūtrādayo dravyaviśeṣā anyaprakāramaraṇanivṛttyarthāḥ 
surā ca paiṣṭīti vijñeyā 
tāṃ mukhyety upacaranti 
anyatra tu prayogo gauṇaḥ 
kāmataḥ pāne caitat 
tathā ca vakṣyati 
ajñānād vāruṇīṃ pītvā saṃskareṇaiva śudhyati 
agnivarṇam ity agnisparśam iti jñātavyam 
tathā cāha ā maraṇāt iti 
surā ca strīṇām api pratiṣiddhā 
uktaṃ hi vāsiṣṭhe tathā brāhmaṇī surāpī bhavati 
na tāṃ devāḥ patilokaṃ nayati 
ihaiva sā bhramati kṣīṇapuṇyā loke pretyāvāpsu ca jalabhug bhavati 
kaṇān vā bhakṣayed abdaṃ piṇyākaṃ vā sakṛn niśi 
surāpānāpanuttyarthaṃ vālavāsā jaṭī dhvajī 
idaṃ prāṇātyaya auṣadhārtham 
anyena vihitasyāpi tasya 
ajñānāt tu taptakṛcchrasahitaḥ punaḥsaṃskāro darsayiṣyate 
anye tu gauḍīmādhvyor upacaritasurābhāvayor icchanti 
tathā ca smṛtyantare asurāmadyapāne cāndrāyaṇam abhyasanīyam 
sakṛd iti kaṇapiṇyākayor ubhayoḥ śeṣaḥ 
niśāyām 
vālamayaṃ golomājālomādikrtaṃ vāsaḥ 
jaṭī śikhayānyair vā keśaiḥ 
dhvajī madyaghaṭikādineti 
surā vai malam annānāṃ pāpmā ca malam ucyate 
tasmād brāhmaṇarājanyau vaiśyaś ca na surāṃ pibet 
annaśabdo yady apy adanakriyākarmaṇi vyutpādyate tathāpi vrīhyādiprabhṛtāv eva bhaktasaktvapūpādau prasiddhataraprayogaḥ 
tathā ca annena vyañjanam iti bhedopapattiḥ 
ataḥ piṣṭavikāratvāt surāyā annavyapadeśe labdhe annānāṃ malam iti nivāraṇopapattau paiṣṭyāḥ surāyāḥ pratiṣedhe liṅgam idam 
liṅgaṃ trayāṇāṃ varṇānāṃ saṃpadyate 
brāhmaṇakṣatriyavaiśyair api varṇaiḥ peṣṭī na pātavyā 
kiṃ ca saiva surā mukhyā gauḍīmādhvyoḥ 
evaṃ yathā sīdhumādhvīkayor guru prāyaścittaṃ na tathānyeṣām ariṣṭādīnām madyānām 
malaśabdaḥ pāpmeti vyākhyāto nindātiśayadarśanārthaḥ 
saty api prāyaścittaprakaraṇe vākyāt surāpānaniṣedho 'yam 
bhinnavākyatvāc ca nārthavādaḥ 
gauḍī paiṣṭī ca mādhvī ca vijñeyā trividhā surā 
yathaivaikā tathā sarvā na pātavyā dvijottamaiḥ 
guḍavikāro gauḍī 
yeṣām apīkṣurasam eva madyatām āpadyate teṣām api kāraṇe kāryopacāreṇa gauḍīvyapadeśo na viruddhaḥ 
madhuno vikāro mādhvī 
madhu mādhvīkaṃ vikāravṛttyā 
na sado jātasya mṛdvīvikārasya pratiṣedho yāvan madyāvasthām aprāptasyeti darśayati 
avikṛtaṃ hi madhumādhvīkam icchantīti smarati 
yatrāpi madyaśabdena pratiṣedhas tatrāpy anāsāditamadyapānaśaktiyogasya naiva pratiṣedhaḥ tasya madyaśabdenānabhidhānāt 
yathā śuktaśabdo 'vasthāviśeṣavati pravartate nāviśeṣeṇa 
na hi tad evāmlatām anāpannaṃ śuktam ity ucyate 
yathā sa eva gauḥ vatsāvasthāyāṃ na balīvardaḥ 
evaṃ ca piṣṭodakādisaṃghātasaṃmṛṣṭyā na surā yāvat kālaparivāsena na madaśaktim āpannā 
evam ikṣurasamṛdvīvikārayor draṣṭavyam 
alpāyās tarhi pānaṃ prāpnoti yāvatyā mātrayā pītā na madayati 
pratibandhakadravyayogena ca 
naiṣa doṣaḥ 
nāyaṃ madotpattipratiṣedhaḥ tathā kartavyaṃ yathā mattaḥ kṣībo na bhavati iti 
kiṃ tarhi yan madajananasamarthaśaktiyuktaṃ tan na pātavyam iti 
alpāyā api sā śaktir vidyate 
yāvatā rūkṣam alpaprāṇaṃ svalpam api madyaṃ madayati snigdhaṃ mahāprāṇaṃ bahv api neti 
naitāvatā madaśaktyabhāvaḥ śakyo vaktum 
kāryābhāvena kāraṇabhāvān madyānām api naiva niścīyate 
na hi mahatkāṣṭhaṃ dagdhum asamarthasyāgner adāhakatvam anumīyate śuṣkatṛṇe tādṛśasyaiva dāhakatvopalambhāt 
yad apy uktaṃ dravyāntareṇa śaktipratibandhakatve pānaprāptir iti 
tad apy acodyam 
na hi tṛṇena tādṛśasyaiva dāhe dadānīṃ sā tasya śaktir nāsti kiṃ tu vidyamānāpi kāryārambhaṃ praty asamarthā 
śaktisaṃbhavaś ca pratihetur na te nityakāryam 
na ca dravyāntarāṇi śaktiṃ vināśayanti api tu kāryārambhaṃ pratibadhnanti 
tathā ca tatparimāṇārambhakadravyayoge 'pi paittiko mādyati na ślaiṣmiko 'to 'numīyate na tasya vināśaḥ 
tasmān na bhāvimadyāvasthasya pratiṣedho nāpi prāptāvasthāviśeṣasya pratibandhakābhāvādivat tatpratiṣedhaḥ 
yathā cauraḥ sa varjanīya iti 
nodaśvito 'prāptāmlabhāvasya pratiṣedhaḥ 
mādhvīti kathaṃ yāvatā guṇena mādhavīti bhavitavyam 
saṃjñāpūrvako vidhir anityaḥ iti parihāraḥ 
jñāpakaṃ cāsyāḥ paribhāṣāyā ārod iti vaktavye or guṇa iti guṇagrahaṇam 
atra dvijottamagrahaṇaṃ ca kṣatriyavaiśyayor madyānujñānārtham 
tathā ca mahābhārate bhāratānāṃ yādavānāṃ madyapānaṃ tu varṇyate ubhau madhvāsavakṣībau dṛṣṭau me keśavārjunau ity uttaraślokād arthavāda eva 
nanu ca tathā sarvā iti bahuvacanaṃ katham 
yāvatā ekam upamānaṃ dve upameye 
annamalatvaṃ cātra hetuman nigado 'rthavado malaṃ hetur yathā śūrpeṇa juhoti tena hy annaṃ kriyata iti 
yakṣarakṣaḥpiśācānnaṃ madyaṃ māṃsaṃ surāsavam 
tad brāhmaṇena nāttavyaṃ devānām aśnatā haviḥ 
yakṣādayo nindyāḥ prāṇino bhakṣyābhakṣyavivekaśūnyā māṃsam abhakṣayan 
surā cāsavaś ca surāsavam 
jātir aprāṇinām ity ekavad bhāvaḥ 
āsavo 'tra madyaviseṣa eva īṣanmadyād bhinnaṃ gobalīvardavad ihopādānam 
devānām aśnatā devadeyāni havīṃṣi carupuroḍāśādīni darśapūrṇamāsoditāni brāhmaṇasyāśituṃ yuktāni na piśācādyannaṃ madyamāṃsādīni 
amedhye vā paten matto vaidikaṃ vāpy udāharet 
akāryam anyat kuryād vā brāhmaṇo madamohitaḥ 
amedhye patanaṃ devānnāśanavad arthavādaḥ 
nanu ca vaidikodāharaṇaṃ katham akāryam 
atrocyate 
tadapekṣayānyad akāryaṃ kuryād iti 
katham akāryam aśucer vedākṣaroccāraṇapratiṣedhāt  
yasya kāyagataṃ brahma madyenāplāvyate sakṛt 
tasya vyapaiti brāhmaṇyaṃ śūdratvaṃ ca sa gacchati 
adhīte vede saṃskārarūpeṇāvasthitaṃ hṛdayaṃ brahmaśabdenocyate 
ato hṛdaye madyenāplāvite sa śūdratāṃ gacchati 
brāhmaṇyavacanaṃ sarvaprakāramadyaniṣedhārthaṃ brāhmaṇasya 
kṣatriyavaiśyayoḥ paiṣṭyā eva niṣedha iti darsayati 
eṣā vicitrābhihitā surāpānasya niṣkṛtiḥ 
ata ūrdhvaṃ pravakṣyāmi suvarṇasteyaniṣkṛtim 
uktaprayojanau pūrvottaraślokau 
suvarṇasteyakṛd vipro rājānam abhigamya tu 
svakarma khyāpayan brūyān māṃ bhavān anuśāstv iti 
brāhmaṇasuvarṇasteya etat prāyaścittam 
vipragrahaṇaṃ sarvavarṇapradarśanārtham kṣatriyādīnām anyasya prāyaścittasyāsamāmnānāt 
mām anuśāstu nigrahaṃ karotu 
rājā gatvā ca vaktavyaḥ 
atra ca rājaśabdo deśeśvaravacana eva na kṣatriyajātyapekṣaḥ 
gṛhītvā musalaṃ rājā sakṛd dhanyāt tu taṃ svayam 
vadhena śudhyati steno brāhmaṇas tapasaiva tu 
muśalaṃ daṇḍaviśeṣa āyaso dārumayo vā 
sakṛt svayam iti vivakṣitam 
vadhena śudhyati 
sakṛt prahāreṇa vadho maraṇaphalo vā bhavatu mā vāstu 
tādṛśena muśalaprahāreṇa śuddho bhavati 
brāhmaṇas tu tapasā vakṣyamāṇena 
atrāpi brāhmaṇagrahaṇam avivakṣitam 
tathā cottaratra dvijagrahaṇam 
yady api ca kṛṣṇalagrahaṇe mahāpātakaṃ tathāpi maraṇāntaṃ prāyaścittaṃ suvarṇaśataharaṇe draṣṭavyam 
uktaṃ daṇḍaprāyaścittaṃ tulyarūpeṇa 
atra coktam śatād abyadhike vadhaḥ ity ato 'rvāk kalpanā kāryā 
yas tu maraṇāt pūto bhavati iti prāyaścittāntaram tasmin rājā śastram udumbaram ādadyāt tasmāt taṃ pramāpayen maraṇāt pūto bhavatīti vijñāyate 
yadā kṣatriyādir hantā svāmī ca guṇavāṃs tatraitad vijñāyate 
yadā tu maraṇodyatas tadā syād iti prayojane prayojanopahāras tadā vā śiṣṭaṃ niṣkālako ghṛtākto gomayādinā pātaprabhṛtiḥ 
tapasāpanunutsus tu suvarṇasteyajaṃ malam 
cīravāsā dvijo 'raṇye cared brahmahaṇo vratam 
iti ca dvādaśavārṣikadharmānuvādāt tasyaivātideśaḥ na brahmahatyāyāḥ prāyaścittāntaram 
brahmahaṇi yadvratam uktaṃ tac cared iti yojanā 
apanunutsur apanetum icchuḥ 
suddhiṃ cikīrṣatīti yāvat 
etair vratair apoheta pāpaṃ steyakṛtaṃ dvijaḥ 
gurustrīgamanīyaṃ tu vratair ebhir apānudet 
nanu ca vadhena śudhyati stenas tapasā ca iti dvayasya prāktanatvāt etair iti bahuvacanaṃ na samyak 
etad eva jñāpakam eṣa niḥśeṣoktān apy anuktāṇ kalpetānubandhādyapekṣayā 
gurustrīgamanaprayojanaṃ gurustrīgamanīyam 
nimittam api prayojanam ucyate prayojayati pravartayatīti 
gurutalpo 'bhibhāṣyainas talpe svapyād ayomaye 
sūrmīṃ jvalantīṃ svāśliṣyen mṛtyunā sa viśudhyati 
gurutalpagaḥ 
gurutalpī iti vā pāṭhaḥ 
talpīti matvarthīyena viśiṣṭa eva strīpuṃsayoḥ saṃsarga ucyate 
gurur ācāryaḥ pitā ceti 
talpaśabdo dāravacanaḥ 
ācāryāṇī gatvedaṃ prāyaścittam 
aparā māteva mātāsamānajātīyāyāṃ gamane 
imāni trīṇi prāyaścittāni kalpyate buddhipūrvaṃ ca 
abhibhāṣainaḥ pāpaṃ vikhyāpya 
talpe śayane 'gnisparśe 'yomaye śayīta mṛtyunā śudhyatīti vacanāt 
sūrmiḥ taptā strīprakṛtir ayomayī tām āśliṣyed āliṅgyet 
svayaṃ vā śiśnavṛṣaṇāv utkṛtyādhāya cāñjalau 
nairṛtīṃ diśam ātiṣṭhed ā nipātād ajihmagaḥ 
utkartanena kalpena śodhanam 
śastrādhyākṣiptaśaktiḥ sarvatra sahakāriṇī 
yena śakyeta chettuṃ tatsāmarthyāl labhyate 
pratyagdakṣiṇā nairṛtī dik 
ajihmago 'kuṭilagaḥ 
śvabhrakūpādi na parihared ity arthaḥ 
kuḍyādiṣu pratiyātanaṃ hi tadāpātād gacched eva 
khaṭvaṅgī cīravāsā vā śmaśrulo vijane vane 
prājāpatyaṃ caret kṛcchram abdam ekaṃ samāhitaḥ 
abuddhipūrvakaṃ svabhāryābhrāntyā gamana idaṃ prāyaścittam 
vijātīyagamane buddhipūrvakam api 
cīraṃ vastrakhaṇḍam 
śmaśrulo rūḍhaśmaśruḥ 
samānajātīyāyā api vyabhicāriṇyā gamane laghv eva prāyaścittam 
cāndrāyaṇaṃ vā trīn māsān abhyasen niyatendriyaḥ 
haviṣyeṇa yavāgvā vā gurutalpāpanuttaye 
atidiṣṭagurubhāvānāṃ mātulapitṛvyādīnāṃ yā bhāryās tadgamana idaṃ prāyaścittam 
haviṣyaṃ payomūlaghṛtādi 
yavāgū dravapeyādi 
etair vratair apoheyur mahāpātakino malam 
upapātakinas tv evam ebhir nānāvidhair vrataiḥ 
uktavakṣyamāṇasaṃkṣepavacano 'yam 
upapātakasaṃyukto goghno māsaṃ yavān pibet 
kṛtavāpo vased goṣṭhe carmaṇā tena saṃvṛtaḥ 
goghno goghātī mūlavibhujādidarśanāt kaḥ 
yavān pibed iti yavasaktupānaṃ kecid āhuḥ 
anye tu prakṛtiśabdaḥ kārye yavāgvāṃ prayukto 'to yavān piṣṭvā pāyayed ity uktaṃ bhavati 
pūrvasmin pakṣe 'śrutodakādidravakalpanā bhavati 
na hi yavā udakādinā vinā pātuṃ śakyante 
iha tu lakṣaṇamātram aśrutakalpanāyāś ca laghvī lakṣaṇā 
kṛtavapanaḥ kṛtamauṇḍyaḥ keśacchedavacano vā 
goṣṭhe yatra gāva āsate 
carmaṇā tena 
yā na gaur hatā api tv anyasyā api 
caturthakālam aśnīyād akṣāralavaṇaṃ mitam 
gomūtreṇācaret snānaṃ dvau māsau niyatendriyaḥ 
dvau māsāv ekaikam āhāraṃ bhuktvā dvitīye 'hani sāyam aśnīyāt 
lavaṇaviśeṣeṇa kṣāragrahaṇāt saindhavasyāpratiṣedhaḥ 
svatantraḥ kṣārapratiṣedho hi dvandve sati syāt 
tatra vacanapravṛttiḥ padadvayasya ca lakṣaṇārthā 
yugapadadhikaraṇatāyāṃ dvandvaḥ 
sthite viśeṣaṇasamāse viśiṣṭasvyārthasya nānujñāsaṃbandhaḥ 
na samāsādilāghavam 
mitaṃ svalpam ity arthaḥ 
na yāvatā tṛptir bhavati śarīrasthitiś ca jāyate 
gomūtrasnānaṃ triṣv api kāleṣu 
caturthakālaṃ dvau māsāv iti saṃbandhaḥ 
evaṃ smṛtyantare
kṛtavapano vased goṣṭhe carmaṇā tena saṃvṛtaḥ 
dvau māsau snānam apy asya gomūtreṇa vidhīyate 
pādaśaucakriyākāryam adbhiḥ kurvīta kevalam 
na cāsya dvau māsāv ity anena saṃbandhaḥ saṃbhavati 
snānagrahaṇaṃ pādapūraṇārtham 
snānakāle yadi pādādyaśuddhir bhavaty arthāt tadudakenaiva dravyaśuddhividhinā śodhanīyam 
ata ācamanam api śuddhyartham udakenaiva snānakāle 
anyadā mṛdā śuddhiḥ 
sā mṛdvārikrameṇaiva kartavyā 
snānavidhau gomūtraśravaṇād ācamanādau kaḥ prasaṅgaḥ 
snāne 'pi prāyaścittāṅgena śuddhyartham 
divānugacched gās tās tu tiṣṭann ūrdhvaṃ rajaḥ pibet 
śuśrūṣitvā namaskṛtya rātrau vīrāsanaṃ vaset 
yāsāṃ gavāṃ sthāne vasati tāś carituṃ gacchantīḥ paścād gacchet 
tacchabdena pratyavamarśād yāsāṃ gṛhe sthitas tāsām 
anyāsāṃ gacchantīnāṃ na bhavaty anugamanam 
tābhiḥ samutthāpitaṃ rajo reṇur ūrdhvaṃ gacchan pibet 
evaṃ tatraiva tābhiḥ saha divasaṃ vihṛtya tābhir eva saha punar goṣṭham āgacchet 
śuśrūṣayitvā kaṇḍūkarṣaṇarajopanodanenopagacchan 
namaskṛtya jānuśirasā praṇāmaṃ kṛtvā 
vīrāsano vaset 
bhittiśayyādāv aniṣadya yad upaviṣṭasyāvasthānaṃ tad vīrāsanam 
tiṣṭhantīṣv anutiṣṭhet tu vrajantīṣv apy anuvrajet 
āsīnāsu tathāsīno niyato vītamatsaraḥ  
tiṣṭhantīty evamādiko vidhiḥ 
yatra kāścit tiṣṭhanti kāścid vrajanti kāścid vāsate tatra bhūyasīnāṃ dharmaṃ samāśrayet 
vīto matsaro lobho yasyeti 
pradarśanārthaṃ caitat 
tyaktarāgādimanodoṣa iti yāvat niyatendriyavacanāt 
āturām abhiśastāṃ vā cauravyāghrādibhir bhayaiḥ 
patitāṃ paṅkalagnāṃ vā sarvaprāṇair vimocayet 
āturāṃ vyādhitām 
abhiśastāṃ gṛhitām 
bhayair vyāghrādinimittaiḥ 
sarveṇa sāmarthyena prāṇaśabdocchvāsapavana eva alapaprāṇair mahāprāṇa iti sthūle balavati ca prayogadarśanāt 
tena svayam aśaktena sahāyakopādānenāpy uddhāraḥ kartavyaḥ 
uṣṇe varṣati śīte vā mārute vāti vā bhṛśam 
na kurvītātmanas trāṇaṃ gor akṛtvā tu śaktataḥ 
uṣṇena bhṛśaṃ tapaty āditye varṣati parjanye śīte vā mārute vāti vāyau bhṛśam iti 
ātmano yadi vānyeṣām gṛhe kṣetre 'tha vā khale 
bhakṣayantīṃ na kathayet pibantaṃ caiva vatsakam 
vrīhyādibhakṣayantīṃ gāṃ na vārayet 
na cānyān ācakṣīta nivāraṇārtham 
yadi tu badhnīyat āśaṅkyate bādha iti tṛptyā tadā pūrvoktakaraṇe na doṣaḥ 
tadanugraho vidhīyate 
evaṃ pibantaṃ vatsakam api 
anena vidhinā yas tu goghno gām anugacchati 
sa gohatyākṛtaṃ pāpaṃ tribhir māsair vyapohati 
vṛṣabhaikādaśā gāś ca dadyāt sucaritavrataḥ 
avidyamāne sarvasvaṃ vedavidbhyo nivedayet 
daś gāvo deyā eko vṛṣabhaḥ 
śaktau catvāri vratāni 
avidyamāne gaditadhane tato nyūnaṃ sarvasvaṃ deyam 
vedavidbhya it bahuśaḥ na dvayor ekasmin vā 
vedavidgrahaṇaṃ na bahutvārtham anuvādo vedavidām eva pātratayoktatvāt 
yat tu smṛtyantare dahanavāhanabandhanadāmapāśayojanatailauṣadhādiyoge mṛte saśikhaṃ vapanaṃ kṛtvā prājāpatyaṃ caret tataś cailakhaṇḍaṃ dadyāt iti yo nātiprayatnenaitāsu kriyāsu pravartate tasya pramādaje 'parādhe prāyaścittam etat 
yataḥ
yantraṇe goś cikitsāyāṃ gūḍhagarbhavimocane 
yatne kṛte vipattiḥ syāt prāyaścittaṃ na vidyate 
auṣadhaṃ sneham āhāraṃ dadyād gobrāhmaṇeṣu yaḥ 
dīyamāne vipattiḥ syān na sa pāpena lipyate 
iti sāṃvartam 
tathāsya māsena śuddhir uktā pañcagavyaṃ pibet ṣaṣṭhe kāle payaḥ samāpte brāhmaṇāṃs tarpayet 
tiladhenuṃ ca dadyāt 
tathānyā ardhamāsena saktuyāvakaśākapayodadhi ghṛtaṃ sakṛt iti 
vikalpān etān vakṣyāmi 
yena dravyeṇa yaḥ prayoga ārabdhaḥ sa tenaiva samāpanīyo na tu kasmiṃścid ahni saktavaḥ kasmiṃścid yāvakādīnīti 
vrīhibhir yajeta yavair veti vikalpite 'pi dravyadvaye na vrīhiṣūpapanneṣv ecchayā caiteṣāṃ vā vināśe yavā upādīyante 
pratinidhinaivaṃ prayogasamāptiḥ 
tatrāpi godānaṃ vihitam 
tathaitāvanty eva tapāṃsy ato vatsasahitāṃ gāṃ dadyād iti 
atroktam gautamīye ca gāṃ vaiśyavat iti 
tatra śrotriyasya yajñaviduṣo 'gnyāhitasya dogdhrīṃ bahukṣīrāṃ bālavatsāṃ nirdhanasya gāṃ hatvā gautamīyam kṣetrārāmādau vrīhyādiṣu ca praviśya tannivāraṇārthaṃ pradrute mā mārayāmy enām ity anayā buddhyā kathaṃcin mṛtāyām idaṃ māsikam 
tathāśrotriyasya jaratyā akṣīrāyāś ca buddhipūrvavadhe traimāsikam 
sarvato nirguṇāyā nirguṇasvāmikāyā abuddhipūrvavadhe prājāpatyam 
tasyā eva buddhipūrvamṛtāyāṃ traimāsikam iti   
etad eva vrataṃ kuryur upapātakino dvijāḥ
avakīrṇivarjyaṃ śuddhyarthaṃ cāndrāyaṇam athāpi vā 
etad eveti goghātakaprāyaścittaṃ sarveṣūpapātakeṣv atidiśati 
vaikalpikaṃ cāndrāyaṇam api 
upapātakitve viśeṣopadeśān na goghnasya cāndrāyaṇam icchanti 
teṣām upapātakitvavacane goghnasya prayojanaṃ mṛgyam 
avakīrṇī tu kāṇena gardabhena catuṣpathe 
pākayajñavidhānena yajeta nirṛtiṃ niśi 
avakāro 'vakīrṇo brahmacāriṇo vratāni tasyātikramaḥ strīsaṃprayogalakṣaṇaḥ so 'syāstīty avakīrṇī 
vakṣyati kāmato retasaḥ sekam iti 
kāṇena gardabheneti saguṇadravyanirdeśaḥ catuṣpatheneti deśasya niśīti kālasya nairṛtam iti devatāyāḥ 
pākayajñavidhāneneti itikartavyatāvidhānam 
nanu ca paśuyāgā agniṣṭomīyapaśusādhyā agniṣomīyapaśuprakṛtayaḥ 
satyam 
sa eva pākayajñaprakṛtiḥ 
saty adhikāre hi saḥ 
uktaṃ ca paśur api dravati payo 'pi dravati iti 
pākayajñāḥ pūrṇamāsādayaḥ 
hutvāgnau vidhivad dhomān antataś ca samety ṛcā 
vātendraguruvahnīnāṃ juhuyāt sarpiṣāhutīḥ 
agnau yadā homam agnihomāś ca hṛdayasya agre iti 
antataḥ samāpteṣu homeṣu marudbhya indrāya bṛhaspataye 'gnaye 'py āhutīr juhuyāt 
sam ity anayā 
saṃ mā siñcantu marutaḥ sam indraḥ saṃ bṛhaspatiḥ 
saṃ cāyam agniḥ siñcatu prajayā ca dhanena ca 
ity etayā juhuyāt 
māntravarṇikatvāt devatānāṃ śloke vātaguruśabdau marudbṛhaspatiśabdalakṣaṇau 
ato vātādiṣu svāhākārādau marudbṛhaspatiśabdau prayoktavyau na vātaguruśabdau 
kāmato retasaḥ sekaṃ vratasthasya dvijanmanaḥ 
atikramaṃ vratasyāhur dharmajñā brahmavādinaḥ 
avakīrṇipadārthanirūpaṇam 
ataś copāttavratātiriktaviṣaya evaṃ vijñāyate 
vratasyāsyeti brahmacaryāśramasthasyeti smṛtyantaradarśanād vijñeyam 
retaḥsekas tv asyaiva viśeṣataḥ pratiṣiddho 'ntareṇāpi strīsaṃprayogam 
kāmataḥ seke vidhir ayam 
mārutaṃ puruhūtaṃ ca guruṃ pāvakam eva ca 
caturo vratino 'bhyeti brāhmaṃ tejo 'vakīrṇinaḥ 
juhuyād āhutīr iti vidher arthavādaḥ 
vratinaḥ sata avakīrṇinaḥ yat brāhmatejo vividhavijñānopārjitaṃ puṇyaṃ taddevatāṃ devatām upaity upasaṃkrāmati 
tatra layaṃ gacchatīti yāvat 
vratinopaitīti vivakṣitam 
etasminn enasi prāpte vasitvā gardabhājinam 
saptāgārāṃś cared bhaikṣaṃ svakarma parikīrtayan 
vasitvā āchādya 
svakarma avakīrṇo 'smi ity evam 
tebhyo labdhena bhaikṣeṇa vartayann ekakālikam 
upaspṛśaṃs triṣavaṇam abdena sa viśudhyati 
prātarmadhyāhnāparāhṇeṣu upaspṛsan snātaṃ kurvan saṃvatsareṇa pūto bhavati 
jātibhraṃśakaraṃ karma kṛtvānyatamam icchayā 
caret sāntapanaṃ kṛcchraṃ prājāpatyam anicchayā 
samāptāny upapātakāni 
anyatamam ity anuvādaḥ 
na hi nimittānāṃ samāharasaṃbhavaḥ 
samudāyavivakṣāyāṃ na ca kasyacit prāyaścittam upadiśati 
ko hi manuṣyaḥ sarvāṇi jātibhraṃśakarāṇy akāryāṇi kuryāt 
eka eva śabdaḥ prāyaścittānudeśo 'śāstratāprasaṅgaḥ 
na ca sāhityavivakṣāpy uktā lakṣaṇatvena śravaṇāt puruṣaṃ prati nimittānām 
ataḥ pratyekaṃ vākyaparisamāptiḥ yasya pitā pitāmahaḥ somaṃ na pibet ity anyatarasya pituḥ pitāmahasya vā somam apītavato bhavaty eva paśuḥ 
yathā saty apy ubhayaśravaṇe yady ubhayaṃ havir ārtim iyād ity anyatarahavirvināśe 'pi bhavaty eva pañcaśarāvaḥ evaṃ sarvaprāyaścitteṣu draṣṭavyam 
icchayeti vivakṣitam anicchayeti ca 
prājāpatyasāntapanayoḥ svarūpaṃ vakṣyati 
saṃkarāpātrakṛtyāsu māsaṃ śodhanam aindavaḥ 
malinīkaraṇīyeṣu taptaḥ syād yavakas tryaham 
saṃkarīkaraṇam apātrīkaraṇaṃ pūrvam ukteneti 
evaṃ saṃkarāpātrakṛtyāsv iti saṃjñibhedād bahuvacanam 
kṛtyāśabdaḥ pratyekam abhisaṃbadhyate 
kṛtyaṃ kāraṇam 
aindavo māsaḥ cāndrāyaṇḥ 
yāvako yavavikāraḥ peyalehyādiḥ 
atrāviśeṣaśravaṇe 'pīcchānicchayor gurulaghubhāvo vijñeyaḥ 
turīyo brahmahatyāyāḥ kṣatriyasya vadhe smṛtaḥ 
vaiśye 'ṣṭamāṃśo vṛttasthe śūdre jñeyas tu ṣoḍaśaḥ 
savanagatayo rājavaiśyayor brāhmaṇasamam uktam 
iha tu tato 'nyatra 
svadharmānuṣṭhānayoś caturthāṣṭamavibhāgavidhiḥ 
tathā ca vṛttasya grahaṇaṃ sarvakriyārtham 
trīṇi varṣāṇi kṣatriyasya sārdhavarṣaṃ vaiśyasya nava māsān śūdrasya 
yat tu strīśūdraviṭkṣatravadhaḥ iti tat parityaktasvakarmaṇor adharmasthitayoḥ 
śūdrasya vṛttaṃ dvijaśuśrūṣādi na mahāyajñānuṣṭhānaṃ ca 
vṛttaṃ śīlaṃ vaiśyavṛttau vaiśyasya vṛttāv eva vā tiṣṭhati 
gahane yathā samaye svadharmaparāṇāṃ vidhivat prāyaścittam 
akāmatas tu rājanyaṃ vinipātya dvijottamaḥ 
vṛṣabhaikasahasrā gā dadyāt sucaritavrataḥ 
idam aparaṃ dānaprāyaścittam 
saṃbhavadvittasya tapo nāstīti vakṣyati dānena vadhanirṇekam ityādi 
akāmata iti na vivakṣitam mahattvāt prāyaścittasya 
yadi vā savanagatayor evākamata iti kalpanīyam 
vṛṣabha eko yāsāṃ sahasre tā vṛṣabhaikasahasrāḥ 
tryabdaṃ cared vā niyato jaṭī brahmahaṇo vratam 
vasan dūratare grāmād vṛkṣamūlaniketanaḥ 
ādyo 'rdhaḥ ślokas turīyaḥ itarasyānuvādaḥ 
jaṭīti cīrakhaṭvāṅgadhāraṇādinivṛttyartham iti kecit 
tad ayuktam 
tatraiva te dharmās tadīyaturīyabhagatideśo nānyeṣāṃ saty api saṃbhave sarasvatīparisarpaṇādīnām iva prayojanasattvopapattau 
dūrata iti grāmān nivṛttiḥ 
vṛkṣamūle kuṭīṃ kṛtveti 
etad eva cared abdaṃ prāyaścittaṃ dvijottamaḥ 
pramāpya vaiśyaṃ vṛttasthaṃ dadyād vaikaśataṃ gavām 
pūrvatrāṣṭamo 'ṃśaḥ anena dvādaśo vidhīyate 
alpatvād abdaṃ nyūnaguṇasya vidhir ayam iti vijñāyate 
nanu vṛttastham iti śrutam 
satyam 
saṃprati vṛttastho vadhakāle prāṅ nirguṇa iti 
yas tu sarvadaiva vṛttasthas tasya pūrvavad iti jñeyam 
etad eva vrataṃ kṛtsnaṃ ṣaṇmāsān śūdrahā caret 
vṛṣabhaikādaśā vāpi dadyad viprāya gāḥ sitāḥ 
atrāpi māsaṣaṭkaṃ navakaṃ ca vṛttasthetarabhedena yojyam 
yathāśrutasaṃkhyaṃ ca godānaṃ sarvatra vaikalpikam 
dvijottamagrahaṇaṃ ca pradarśanārtham 
sitā na varṇataḥ 
kiṃ tarhi śuddhisāmānyād yā bahukṣīrās tryapatyā anaṣṭaprajāś ca 
mārjāranakulau hatvā cāṣaṃ maṇḍūkam eva ca 
śvagodholūkakākāṃś ca śūdrahatyāvrataṃ caret 
atimahatvāt prāyaścittasya samudāyavadhe prāyaścittam etat 
tears
nanu cātra sāhityaṃ na vivakṣitam ity uktaṃ yato jātibhraṃśakarādiṣu 
kathaṃ caite sarve caikasya hantavyatayā upanayeyuḥ 
atiriktasadbhāve na tannimittaṃ syāt 
arthāntaram evaitad vaśenaiva tac chakyate vaktum 
tenāvṛttena hantā 
adhikavadhe tv anyad bhaviṣyati 
naitac chrūyate nyūne vadhe ca na syāt 
payaḥ pibet ityādi pratyekavidhena saṃbadhyate 
na samudāye pratyekaṃ vākyaparisamāptiḥ samudāye vā arthāntare tu sthātuṃ labhyante 
yat tāvad ucyate sāhityaṃ na vivakṣitam iti tatra na vivakṣyate yatra pratyekaṃ saṃbandhivācyam arthavat 
yathā yasya pitā pitāmahaḥ somaṃ na pibet iti 
yatra punar avivakṣyamāṇe vācyam evānarthakaṃ tatra tatparihārārthaṃ yuktā vivakṣā 
yathā vakṣyati sahasrasya pramāpaṇe pūrṇe vānasi iti 
atrāvivakṣāyāṃ sahasrasyeti vyarthaṃ syāt 
evaṃ hi śāstrāntaravirodhād atimahatve yuktaiva vivakṣā 
nanu ca padopādānatāyām api lakṣaṇāgatasya viśeṣaṇasyāvivakṣaiva 
yathā yasyobhayaṃ havir ity ubhayaśabdārthaṃ tatra tulyam 
atra havir ubhayam iti ca padadvaye vakṣyamāṇe vākyabhedaḥ 
havir atrobhayaṃ ceti 
yatrāvasthābhedas tatra vākyabhedaparihārārtham avaśyaṃ bhedaḥ 
anyatarasmin vyavahito guṇo vā hātavyo bhavati 
tathobhyaśabde sarvam asti 
ārcched iti haviḥśabdena vyavahito bhavati saṃkhyānurūpatvāt 
guṇānuvādakatvaṃ vāsya saṃbhavati 
avivakṣite ca tasmin pariśiṣṭaṃ vākyam arthavāda eva 
iha punaḥ samudāyavivakṣāyāṃ sahasraśabdavivakṣāyāṃ vā kṛtsnam eva vākyam arthakam 
tathā hy etāvad vācyaṃ syāt 
sthānatāṃ pramāṇatāṃ tathāsyāṃ śūdrahatyāvratam ity etāvad vaktavyaṃ syāt 
pramāṇe śūdrahatyeti 
etāvatām eva hiṃsā saṃbhavati 
tathānyad apy evaṃ jātīyakaṃ viśeṣaṇaṃ na vivakṣyeta samānanyāyatvāt phaladānāṃ tu vṛkṣāṇām iti 
tataś ca sarvam asamañjasaṃ syāt 
pauruṣeyaṃ cedaṃ vākyaṃ naiva vaidikam 
vede ca kasya puruṣasya prayogaḥ kimartham anarthakaṃ prayuktam iti 
iha tu buddhipūrve prayoge mātrāyām apy ayuktam ānarthakyam 
tatsāhityavivakṣāviseṣaṇavivakṣā vāyuktaiva 
yac coktaṃ kathaṃ caite sarve ca iti tatrāpy ākheṭakārthamṛgayāyāṃ dāvadāhino vā upapādyatayaiva 
yad apy uktam atiriktasadbhāve na tannimittam iti tad apy ayuktam 
na tv ādhikye pūrveṣāṃ nāśo nyūneṣu ca tathaiva kalpaṇā kāryā 
payaḥ pibet trirātraṃ vā yojanaṃ vādhvano vrajet 
upaspṛset sravantyāṃ vā sūktaṃ vābdaivataṃ japet 
pratyekaṃ vadhe prāyaścittāntaram ucyate 
payaḥ kṣīraṃ prasiddhataratvāt prayogasya nāpaḥ satyām apy ubhayārthatāyām yathā payasā juhoti iti 
yathaiva varāhaśabdo meghe parvate sūkare vartate 
prasiddhataraḥ sūkare 
parvatādipravṛttau sāmānādhikaraṇyam apekṣyate varāho himavān varāhaḥ pāriyātraḥ iti 
prākṛte ca bhojane bhaktādau śarīrasthityarthaṃ prāpte tatsthāne payo vidhīyamānam anyad annaṃ nivartayati 
taporūpatvāc caitad eva pratipattuṃ yuktam 
tāpayati duḥkhayatīti tapaḥ 
ato yathā prāṇāyāme ghṛtaprāśanam iti nātra paurasya bhojanaṃ nivartyate evam iha nācamanaṃ nivartayati 
yo ghṛtaprāśanaṃ bhojanāntaranimittaṃ bhādhata iti 
nāpaḥ payaḥpānena vikalpitāḥ 
kiṃ tarhi upaspṛśet sravantyām iti 
payaḥpānāt tadgamane adhvagamanaśabda uktasya nadyāṃ snānam 
sravantivacanāt taḍāgasarasor nivṛttiḥ 
abdaivatam āpo hi ṣṭhā ityādi ṛksamudāyoktaṃ pavamānasūktam 
smṛtyantareṣu kṛśarabhojanam ekārthaṃ lohadaṇḍaṃ ca dakṣiṇā iti 
vrajen na deśāntaraprāptir ity eva kiṃ tarhi pādābhyāṃ gamanam 
abhriṃ kārṣṇāyasīṃ dadyāt sarpaṃ hatvā dvijottamaḥ 
palālabhārakaṃ ṣaṇḍhe saisakaṃ caikamāṣakam 
dvijottamagrahaṇam atantram 
tīkṣṇām āyasīm abhrīm kārṣṇāyasīgrahaṇaṃ kāṣṭhādinivṛttyartham 
ṣaṇḍhe napuṃsake 
tac caturvidham areto vātareto vāpravṛttendriyam ubhayavyañjanaṃ vā 
sarvaprāṇimātrasaṃbandhenaitat prāyaścittam brāhmaṇasya śūdrasya meṣasya chāgasya ca 
ghṛtakumbhaṃ varāhe tu tiladroṇaṃ tu tittirau 
śuke dvihāyanaṃ vatsaṃ krauñcaṃ hatvā trihāyanam 
varāhaḥ sūkaraḥ tasmin hate ghṛtaghaṭaṃ dadyāt 
caturāḍhako droṇaḥ 
hāyano varṣam 
vatso gojātīyo bālaḥ 
hatvā haṃsaṃ balākāṃ ca bakaṃ barhiṇam eva ca 
vānaraṃ śyenabhāsau ca sparśayed brāhmaṇāya gām 
haṃsādayaḥ pakṣiṇaḥ 
vānaro markaṭaḥ 
sparśayed dadyāt 
pratyekavadhe caitat prāyaścittam dvandvānirdeśād ity uktam 
vāso dadyād dhayaṃ hatvā pañca nīlān vṛṣān gajam 
ajameṣāv anaḍvāhaṃ kharaṃ hatvaikahāyanam 
hayo 'śvaḥ 
gajo hastī 
anaḍvān paṅgavaḥ ajameṣavadhe 
khavadhe anaḍutsāhacaryād ekahāyano govatsaḥ 
kravyādāṃs tu mṛgān hatvā dhenuṃ dadyāt payasvinīm 
akravyādān vatsatarīm uṣṭraṃ hatvā tu kṛṣṇalam 
kravyādās tarakṣusiṃhamṛgādayaḥ 
akravyādāḥ rurupṛṣatādayaḥ 
dhenur gaur eva 
kṛṣṇalaṃ viśiṣṭaparimāṇaṃ suvarṇam 
daṇḍādhikāraśāstraparibhāṣā anyatra laukikam eva śatakṛṣṇalaṃ ghṛtam āyuṣkāmaḥ iti 
jīnakārmukabastāvīn pṛthag dadyād viśuddhaye 
caturṇām api varṇānāṃ narīr hatvānavasthitāḥ 
anavasthitāḥ 
bahubhiḥ saṃgacchamānā veśyāvṛttam ācarantyo 'navasthitā bhavanti 
na punaḥ śāstrātikramamātram tathā sati na parapuruṣasaṃprayoga eva labhyante 
varṇakrameṇa jīnādidānāt jīnaṃ carmapuṭaṃ muṭakādārādiprayojanam 
kārmukaṃ dhanuḥ 
bastaḥ chāgaḥ 
avir meṣaḥ 
pṛthaggrahaṇaṃ liṅgād uktaṃ na samudāye prāyaścittam iti 
kecid gatvā iti paṭhanti 
tad ayuktam hiṃsāprakaraṇāt 
dānena vadhanirṇekaṃ sarpādīnām aśaknuvan 
ekaikaśaś caret kṛcchraṃ dvijaḥ pāpāpanuttaye 
nirṇekaḥ śuddhiḥ 
hiṃsāyāṃ dānaṃ mukhyam iti darśayati 
na ca tasya ekaikaśa iti liṅgāt kecit samudāye 'pīti 
dvija ityādi pādapūraṇaṃ 
aviśeṣagrahaṇe kṛcchraśabdaṃ prājāpatya iti smaranti 
asthimatāṃ tu sattvānāṃ sahasrasya pramāpaṇe 
pūrṇe cānāsy anasthnāṃ tu śūdrahatyāvrataṃ caret 
svalpaśarīratvam ihāsthimattvam anasthisāhacaryāt 
anaḥ śakaṭas tatsaṃkhyānam etat 
uktārthe saty eva 
kiṃcid eva tu viprāya dadyād asthimatāṃ vadhe 
anāsthnāṃ caiva hiṃsāyāṃ prāṇāyāmena śudhyati 
kiṃcid iti svalpadhanam ucyat parimāṇataḥ prayojanato mūlyataś ca 
pūrveṣām eva pratyekavadha etat 
anuktaniṣkṛtayaś cānasthimanto jñeyāḥ 
ātmanirodhaḥ prāṇāyāmaḥ 
malinīyeṣu yat kṛmikīṭavayograhaṇaṃ tad upacitagrahaparimāṇārtham 
idaṃ tu ye kṣudrā maśakādayaḥ 
phaladānām tu vṛkṣāṇāṃ chedane japyam ṛkśatam 
gulmavallīlatānāṃ ca puṣpitānāṃ ca vīrudhām 
phaladā āmrakaṇṭakyādayaḥ 
ṛkśatajapo dvijānām 
śūdrasya tarhi kim 
kecid āhuḥ indhanārtham aśuṣkāṇām iti upapātakaprāyaścittam 
tac ca na atimahattvāt 
yadi na tad bhavati kim arthaṃ tarhy upapātakeṣūpadeśaḥ 
bhūyobhūyaḥ pravṛttau syād iti 
tasmāc chūdrasya dvirātratrirātrādīty eva kalpayet 
gulmādayo vyākhyātāḥ 
latā vṛkṣaśākhāḥ 
annādyajānāṃ sattvānāṃ rasajānāṃ ca sarvaśaḥ 
phalapuṣpodbhavānāṃ ca ghṛtaprāśo viśodhanam 
annāyād bhaktasaktvādeś cirasthitād yāni jāyante sattvāni prāninaḥ 
rasajānām iti guḍodaśvidādibhyaḥ 
udumbaramaśakādīni phalapuṣpodbhavāni 
ghṛtaprāśaḥ aśanaprārambhe ghṛtaṃ pātavyam 
praśabda ādikarmaṇi 
tena na prākṛtaṃ bhojanaṃ nivartate yathā payovratādau 
yathā caite prāṇinaḥ kṣudrajantavaḥ yeṣāṃ vadhe prāṇāyāma uktaḥ 
tadapekṣayopavāso 'timahān 
tasmād ācamanavat ghṛtaprāśanam 
kṛṣṭajānām oṣadhīnāṃ jātānāṃ ca svayaṃ vane 
vṛthālambhe 'nugacched gāṃ dinam ekaṃ payovrataḥ 
phālakuddālādinā yāḥ kṛṣṭe jāyante yāś ca svayaṃ vane tāsāṃ vṛthālambhe gavādiprayojanena vinā chedanam 
gavānugamanam 
dinam ekaṃ paramaharṣāya paricaryate 
payovrataṃ bhojanāntaranivṛttiḥ 
etair vratair apohyaṃ syād eno hiṃsāsamudbhavam 
jñānājñānakṛtaṃ kṛtsnaṃ śṛṇutānādyabhakṣaṇe 
hiṃsāsamubhavaṃ hiṃsāta utpannam enaḥ pāpam etair anantaroktaiḥ prāyaścittair apohyam apanodyam 
buddhipūrvakṛtam abuddhipūrvakṛtaṃ vā 
anādyabhakṣaṇe 'bhakṣyabhakṣaṇe yathā pāpam apohyate tathā śṛṇuta 
ajñānād vāruṇīṃ pītvā saṃskāreṇaiva śudhyati 
matipūrvam anirdeśyaṃ prāṇāntikam iti sthitiḥ 
mekhalādīnāṃ niṣedhād upanayanaṃ vijñāyate 
tac ca smṛtyantarāt taptakṛcchrasahitam 
evaṃ hi gautamaḥ amatyā madyapāne payoghṛtam udakaṃ vāyuṃ prati tryahaṃ taptāni sakṛcchrās tato 'sya saṃskāraḥ 
surā cātra na paiṣṭī kiṃ tarhi gauḍī mādhvī vā 
kuta etat 
smṛtyantaradarśanāt
pramādān madyam asurāṃ sakṛt pītvā dvijottamaḥ 
gomūtrayāvakāhāro daśarātreṇa śudhyati 
paiṣṭyāś ca pramādapāne pratyavāyaprāyaścittāt 
vrataṃ vidhito vijñāya saṃvatsaraṃ kaṇabhakṣaś cāndrāyaṇābhyāso vā 
matipūrvaṃ tayor api pāna etad anirdeśyam 
kiṃ tarhi yena prāṇānām anto bhavati 
kiṃ tat 
yat mukhyāyāḥ surāyā uktam 
abhyāse caitad draṣṭavyam 
sakṛtpāne asurāmadyapāne cāndrāyaṇam abhyaset iti 
iyam atra vyavasthā 
buddhipūrvaṃ paiṣṭyāḥ pāne prāṇāntam eva 
tasyā evābuddhipūrvaṃ sakṛtpāne kaṇabhakṣaṇacāndrāyaṇābhyāsaḥ 
abuddhipūrve 'py asakṛtpāne buddhipūrvavat 
anyeṣāṃ tu madyānāṃ buddhipūrvatve cāndrāyaṇam abhyased iti 
abuddhipūrvaṃ sakṛtpāne taptakṛcchrasaṃskāragomūtrayāvakadravyāṇi 
abuddhipūrvam asakṛtpāne paiṣṭīvat 
apaḥ surābhājanasthā madyabhāṇḍasthitās tathā 
pañcarātraṃ pibet pītvā śaṅkhapuṣpīśṛtaṃ payaḥ 
yatra surāraso 'nubhūyate tatra tadbhājanasthānām apāṃ pāne prāyaścittam etat 
nanu ca madyaśabdasya sāmānyaśabdatvān madyabhāṇḍasthitā ity eva siddhe apaḥ suretyādi na vaktavyam 
satyam yadi surāmadyayor madyapāne 'tyantaprāyaścittabhedo na syāt 
sati tasmin kalpanāyāś cānujñātatvātsurābhājanasthānām adhikataraṇ syād ataḥ kalpanānivṛttyarthaṃ samaprāyaścittavacanam 
pañcarātraṃ saṅkhapuṣpīśṛtaṃ payaḥ 
śṛtagrahaṇāt payaḥ kṣīram eva 
kṣīrahaviṣor eva śṛtaśabdaḥ sādhuḥ 
saṅkhapuṣpīnām auṣadhiḥ 
tayā piṣṭaṃ kvathitaṃ pañcāhāni payaḥ pātavyam 
spṛṣṭvā datvā ca madirāṃ vidhivat pratigṛhya ca 
śūdrocchiṣṭāś ca pītvāpaḥ kuśavāri pibet tryaham 
vidhivat pratigṛhya svastivācanikena 
evaṃ datvety api 
vrīhyādau na doṣaḥ 
kuśo darbhaḥ 
brāhmaṇas tu surāpasya gandham āghrāya somapaḥ 
prāṇān apsu trir āyamya ghṛtaṃ prāśya viśudhyati 
surāpasya gandham iti surāyā eva jāṭhareṇāginā dhātubhiś ca saṃyogena gandhaghrāṇe laghīyaḥ 
bhāṇḍāntarasthitāyāḥ prāptir aghrāyaiva 
anye tu vyācakṣate 
surāpasya brāhmaṇasya āghrāṇe 'py etad eva 
somapa iti vacanād darśapūrṇamāsayājinaḥ kalpe na 
ghṛtaṃ prāśyeti 
atrāpi na bhojanāntaranivṛttiḥ 
surāgrahaṇān na madyasya 
ajñānāt prāśya viṇmūtraṃ surāsaṃspṛṣṭam eva ca 
punaḥ saṃskāram arhanti trayo varṇā dvijātayaḥ 
viṇmūtragrahaṇaṃ retasa upalakṣaṇārtham 
smṛtyantare purīṣakuṇaparetasāṃ prāśane caivam iti 
kiṃjātīyaviṇmūtrapāśana etat 
manuṣyāṇām eva 
anyeṣāṃ tu vakṣyāmaḥ 
atrāpi taptakṛcchraṃ samuccīyate 
darśitaś ca hetuḥ 
dvijātaya iti vivakṣitaṃ 
śūdrasyānyad vakṣyāmaḥ 
ajñānād ity anuvādaḥ 
ko hi jñātvā viṇmūtram aśnīyāt 
yathā madyapāna etad evoktam madyaṃ bhuktvā caret kṛcchram iti yadi tu saṃskaro bhavati tadā vacanāt tulyam eva 
vapanaṃ mekhalā daṇḍo bhaikṣyacaryā vratāni ca 
nivartante dvijātīnāṃ punaḥsaṃskārakarmaṇi 
vratāni vedavratāni 
tad ayuktam 
grahaṇārthatvāt teṣāṃ kutaḥ prāptiḥ 
tasmād yāny upanayanakāle mā divā svāpsīḥ sāyaṃ prātaḥ samidham ādadhyā ācāryādhīno bhava ity evamādīni ca vratāni 
tāni nivartante 
abhojyānāṃ tu bhuktvānnaṃ strīśrūdrocchiṣṭam eva ca 
jagdhvā māṃsam abhakṣyaṃ ca saptarātraṃ yavān pibet 
yeṣām annaṃ na bhujyate te 'bhojyāḥ puruṣā aśrotiyastrīsaṃgrāmajīvyayājyayājakādayaḥ 
śūdrajātigrahaṇād eva jātinirdeśāt strīgrahaṇe labdhe savarṇārthaṃ strīgrahaṇaṃ vijñeyam 
ucchiṣṭaṃ tadāsyaspṛṣṭam 
yac ca nityam āsyaṃ śuci strīṇām iti tasya viṣayo darśitaḥ 
śūdrocchiṣṭānām apāṃ pāne pūrvatra kuśavāry uktam 
iha tu saptarātraṃ yavān iti 
āgāmikatvād asyārthasyobhayatra bhaktādyucchiṣṭabhojane idaṃ draṣṭavyam 
abhakṣyaṃ māṃsaṃ plavahaṃsacakravākādīnām 
idaṃ tu buddhipūrvakam abhyāsabhakṣaṇe draṣṭavyam 
anyatra śeṣeṣūpavased ahaḥ iti 
etad eva payaḥ pītvā sūkaroṣṭrādibhyo anyatra tatra pratipadaṃ prāyaścittāntarāmnānāt 
saktupānaṃ yāvakapānaṃ bhavaty eva 
śuktāni ca kaṣāyāṃś ca pītvā medhyāny api dvijaḥ 
tāvad bhavaty aprayato yāvat tan na vrajaty adhaḥ 
amedhyāni śuktāni dadhi bhakṣyaṃ ca śukteṣu ityādyanujñātāni 
dadhnas tu saty api śuktatve bhakṣyatāyā vihitatvān naiṣa vidhiḥ 
pavitraṃ hi tad iti smaranti 
kāṣāyā vaidyakaprasiddhā anekauṣadhisaṃyogena ye kvāthyante 
aprayato 'śuciḥ 
yāvad vrajaty adhaḥ 
adhogamanaṃ jīrṇānāṃ mūtrapurīṣabhāgena niṣkramaṇam 
yadi vā pakṣāśayaprāptiḥ 
viḍvarāhakharoṣṭrāṇāṃ gomāyoḥ kapikākayoḥ 
prāsya mūtrapurīṣāṇi dvijaś cāndrāyaṇaṃ caret 
viśeṣānupadeśād amatyā vā tulyam eva ca yuktam amatyā lāghavakalpanāt 
śuṣkāṇi bhuktvā māṃsāni bhaumāni kavakāni ca 
ajñātaṃ caiva sūnāstham etad eva vrataṃ caret 
śuṣkāṇi vallūrādīni 
bhaumānīti koṭarajātānām aniṣedhārtham 
ajñātaṃ meṣasya mahiṣasyeti prakṛter ajñānāt 
sūnā ghātasthānam 
yatra vikrayārthaṃ paśavo hanyante 
ato 'nyatra sthitasya laghuprāyaścittam 
nanu sūnāstha iti vacanād anyatra sthitasya prāyaścittābhāva eva yuktaḥ 
naitad evam 
saunam ity aviśeṣeṇa pratiṣedhāt 
prāyaścitte tu sthagrahaṇāt tadutthitasya gurulaghubhāvo yuktataraḥ 
tad eva cāndrāyaṇam 
jñāte tu jātiviśeṣe 'bhyāse saptarātraṃ yāvakapānam 
seṣeṣūpavased ahaḥ iti 
kravyādasūkaroṣṭrāṇāṃ kukkuṭānāṃ ca bhakṣaṇe 
narakākakharāṇāṃ ca taptakṛcchraṃ viśodhanam 
ceti pūrvaśloko 'trākṛṣyate 
tena viḍvarāhādīnāṃ bhakṣaṇa etad eva 
dvitīyena caśabdena kravyādādīnāṃ viṇmūtraprāśane yad eva viḍvarāhādīnām 
smṛtyantare ca naramātrādhikāreṇeha dvijagrahaṇam avivakṣitam dvijaś cāndrāyaṇam iti 
evam iyaṃ dviślokī biḍālakāketi atrāpekṣate 
ataś caiteṣām apy ucchiṣṭaprāśane bidālādivat 
tato 'syāṃ triślokyāṃ samuddiṣṭam 
mūtrapurīṣaṃ ca sarveṣāṃ pratiṣiddham 
ataś ca yat kravydānāṃ mūtrapurīṣaprāśane tad biḍālādīnām api 
māsikānnaṃ tu yo 'śnīyād asaṃāvartako dvijaḥ 
sa trīṇy ahāny upavased ekāhaṃ codake vaset 
māsikam ekoddiṣṭaśrāddham akṛte sapiṇḍīkaraṇe pratimāsaṃ tu vatsaram iti 
āmāvāsyasya tu māsikavyapadeśe 'py anujñātatvāt kāmam abhyarthito 'śnīyāt iti kutaḥ prāyaścittam 
anye tv abhyarthitasyānujñānād anabhyarthyamānasyoktam evety āhuḥ 
asamāvartako gurukule tiṣṭhann arthād brahmacāry ucyate 
tryahād anyatarasminn ahany udake vaset 
tryahasyaiva buddhau sthitatvāt tarhi caturtham ahas tad divasaḥ 
vratacārī tu yo 'śnīyān madhu māṃsaṃ kathaṃcana 
sa kṛtvā prākṛtaṃ kṛcchraṃ vrataśeṣaṃ samāpayet 
vratacārī prayukto brahmacaryāśramastha eva 
kathaṃcana āpady apīty arthaḥ 
prāṇānām eva cātyaye ity āpadi vidhānāt asati doṣe na tanirghātārtham etat prāyaścittam 
kiṃ tarhi nimittamātraparyavasāyi vacanāt kriyate 
prākṛtaṃ prājāpatyam prakṛtau bhavaṃ prākṛtam 
sarvakṛcchrāṇāṃ prakṛtitvād evam ucyate 
vrataśeṣaṃ samāpayet 
akṛtaprāyaścittasyāvaśiṣṭavratasamāptāv anadhikāram āha 
biḍālakākākhūcchiṣṭaṃ jagdhvā śvanakulasya ca 
keśakīṭāvapannaṃ ca pibed brahmasuvarcalām 
ākhur mūṣakaḥ 
avapannam etatsaṃparkadūṣitam 
brahmasuvarcalāṃ piṣṭvodakena saha pibed ekāham aviśeṣāt tenaiva śāstrārthasya kṛtatvāt 
abhojyam annaṃ nāttavyam ātmanaḥ śuddhim icchatā 
ajñānabhuktaṃ tūttāryaṃ śodhyaṃ vāpy āśu śodhanaiḥ 
ādyo 'rdhaḥ śloko 'nuvādaḥ 
ajñātabhuktaśuddhyartham ity etad vidhīyate 
samantaraṃ tūttāryaṃ vamitavyam ity arthaḥ 
kṣipraṃ vā śodhanaiḥ prāyaścittaiḥ sodhyam 
anye tu śodhanāni harītakyādīni recanāny āhuḥ gautamīyaṃ cedam udāharanti abhojyabhojane niṣpurīṣībhāvaḥ iti 
tad etad asādhakam 
upavāsenāpi niṣpurīṣatvopapatteḥ 
tasmād avāntau yathāśrutaprāyaścittam eva veditavyam 
eṣo 'nādyādanasyokto vratānāṃ vividho vidhiḥ 
steyadoṣāpahartṝṇāṃ vratānāṃ śrūyatāṃ vidhiḥ 
vratānām anādyādanasya abhakṣyabhakṣaṇasya 
steyaṃ taddoṣasamastam apaharanti yāni vratāni teṣām idānīṃ vidhir ucyate 
dhānyānnadhanacauryāṇi kṛtvā kāmād dvijottamaḥ 
svajātīyagṛhād eva kṛcchrābdena viśudhyati 
dvijottamagrahaṇaṃ pradarśanārthaṃ kṣatriyādīnām api 
dvijottamaśabdasaṃnipātāc ca svajātīyagṛhād iti brāhmaṇagṛhād vijñāyate 
tenaitad uktaṃ bhavati 
sarva eva varṇā brāhmaṇagṛhāt dhanaṃ hṛtvā kṛcchrābdena śudhyeyuḥ 
dhanagrahaṇāt sarvasmin dhane siddhe dhānyānnagrahaṇaṃ saddhānyārtham 
alpasārāṇām anyaṃ vidhiṃ vakṣyati 
ataḥ sārabhūtapradhānadravyāpaharaṇa idaṃ vijñāyate 
teṣāṃ hi parasparadravyāpaharaṇe brāhmaṇasya tadīyadhanāpahāre katarat prāyaścittam 
ucyate 
hiṃsāprāyaścittavat turyāṣṭamādibhāgakalpanā kartavyā 
kṣatriyasya dhane trīn vaiśyasya sārdham śūdrasya dvāviṃśatirātraṃ vā 
kiyatparimāṇe dhānye 'pahṛte 
daśabhyaḥ kumbhebhyaḥ kiṃcidūne mahattvāt prāyaścittasya 
dhanam āpy evaṃ kālaṃ na kalpaneti vijñeyam 
kāmād iti ślokapūraṇam 
na hy akāmasya paradhanaharaṇasaṃbhavaḥ 
dhānyaṃ vrīhyādi tad evāpahṛtam 
annaṃ siddham 
dhānyādīnāṃ pratyekaṃ haraṇe tryabdaṃ kṛcchram 
kecic ca samudāyaharaṇe prāyaścittam icchanti garīyo hy etat 
manuṣyāṇāṃ tu haraṇe strīṇāṃ kṣetragṛhasya ca 
kūpavāpījalānāṃ ca śuddhiś cāndrāyaṇaṃ smṛtam 
manuṣyāṇāṃ dāsānām 
strīṇāṃ dāsīnām 
kṣetraṃ bhūbhāgo vrīhyādidhānyotpattisthānam 
kūpavāpyor jalaśabdaḥ pratyekam abhisaṃbadhyate 
uddhṛtodakasyeraṇādisthasyāpaharaṇe etad bhavati 
jalagrahaṇāc chuṣkayoḥ kūpavāpyor vidhyantaram 
vāpī khāte taḍāge ca 
dravyāṇām alpasārāṇāṃ steyaṃ kṛtvānyaveśmani 
caret sāntapanaṃ kṛcchraṃ tan niryātyātmaśuddhaye 
alpasārāṇi na ciram avatiṣṭhante svalpamūlyāni ca mṛnmayāni sthālīpiṭharādīni dārumayāni droṇāḍhakādīni ayomayāni lepanīkuddālakādīni 
veśmanīti gṛhasthitāpahāre bhūyān doṣaḥ 
na tathā khalakṣetrādigate 
niryātya datvā 
sarvaśeṣaś cāyaṃ viśeṣābhāvāt 
yatra tv apahṛtaṃ dātum aśakyaṃ tatra dviguṇaṃ prāyaścittam 
bhakṣyabhojyāpaharaṇe yānaśayyāsanasya ca 
puṣpamūlaphalānāṃ ca pañcagavyaṃ viśodhanam 
yānaṃ gantryādi 
śayyā khaṭvādi 
āsanaṃ bṛsyāsaṃdīpaṭṭādi 
bhakṣyabhojyayoḥ kharaviśadatadvaiparītyena bhedo vijñeyaḥ 
bhakṣyaṃ modakaśaṣkulyādi 
bhojyaṃ yāvakādi 
pañcagavyaṃ prasiddham 
atrāpy ekāham eva 
tṛṇakāṣṭhadrumāṇāṃ ca śuṣkānnasya guḍasya ca 
celacarmāmiṣāṇāṃ ca trirātraṃ syād abhojanam 
tṛṇādīnāṃ pūrvasmāt yānāder adhikaharaṇe prāyaścittam etat 
kāṣṭham aghaṭitaṃ vaṃśastambhādi drumasāhacaryāt 
veśmataḥvṛkṣaḥ 
śuṣkānnaṃ taṇḍulādi bhraṣṭayavā vā 
guḍagrahaṇaṃ svavikarārtham 
tena khaṇḍamatsyaṇḍikāder grahaṇam 
cailaṃ vastraṃ bahūnām uttamānāṃ ca vāsasām 
prāguktena dhanagrahaṇena kṛcchrādeḥ 
carma kavacam 
māṃsam āmiṣam 
maṇimuktāpravālānāṃ tāmrasya rajatasya ca 
ayaḥkāṃsyopalānāṃ ca dvādaśāhaṃ kaṇānnatā 
svalpabahutvāpekṣayā ca kālahrāsaḥ sakṛdāvṛttau ca 
kārpāsakīṭajorṇānāṃ dviśaphaikakhurasya ca 
pakṣigandhauṣadhīnāṃ ca rajjvyāś caiva tryahaṃ payaḥ 
kīṭajāḥ paṭṭāḥ 
dviśaphā gavādayaḥ 
ekakhurā aśvādayaḥ 
pakṣiṇaḥ śukaśyenādayaḥ 
rajjuḥ kūpāder udakodaṃcanī 
etair vratair apoheta pāpaṃ steyakṛtaṃ dvijaḥ 
agamyāgamanīyaṃ tu vratair ebhir apānudet 
uktārthaḥ ślokaḥ 
gurutalpavrataṃ kuryād retaḥ siktvā svayoniṣu 
sakhyuḥ putrasya ca strīṣu kumārīṣv antyajāsu ca 
gurutalpavratam ity aviśeṣavacane 'pi na tena svapyāt ityevamādy atidiśyate api tu prājāpatyaṃ cared abdam iti mahāpātakatvāt 
na hi mahāpātakebhyo 'nyatra maraṇāntaṃ prāyaścittam asti 
abhyāse tu syād iti 
svayonayo bhaginyaḥ sodarāḥ 
sakhyuḥ strīṣu suhṛdbhāryāsu 
suhṛttvam evātra kāraṇam na yaunādiviśeṣaḥ nāpi śrotriyatvādiguṇaḥ 
evaṃ putrasya strīṣu snuṣāsu 
asamānajātīyāsv api kumārīṣu pitrādibhir adattāsu 
svayaṃ saṃprītyānupanatāsv etad eva balād gamane 
atrāpi na saty apekṣā 
yady apy atideśe viśeṣo nāsti tathāpi prāyaścittadvayaṃ syād iti dṛṣṭatvāt 
tathā ca gurulaghubhāvād dhīnajātīyāsu kṛcchrābdāc cāndrāyaṇaṃ māsatrayaṃ laghīya ādeśyam 
antyajāś cāṇḍālamlecchādistriyaḥ 
caṇḍālādistrīṣu ca smṛtyantare jñānājñānakṛto viśeṣa uktaḥ antyāvasāyāgamane kṛcchrārdham anyāsu dvādaśarātram 
paitṛṣvaseyīṃ bhaginīṃ svasrīyāṃ matur eva ca 
matuś ca bhrātur āptasya gatvā cāndrāyaṇaṃ caret 
pitṛṣvasur duhitā paitṛṣvasreyī bhaginī 
mātṛṣvasrīyā mātṛṣvasur duhitā 
mātuś ca bhrātur mātuladuhitā 
āptasya sodaryasyety arthaḥ 
etās tisras tu bhāryārthe nopayaccheta buddhimān 
jñātitvenānupeyās tāḥ patati hy upayann adhaḥ 
nanu ca asapiṇḍā ca ity anenaivaitāsām avivāhyatve siddhe kimartham idaṃ nopayaccheta iti 
kecid āhuḥ 
anyāsāṃ pakṣe 'bhyanujñānārthaṃ sapiṇdaśloke pratiṣiddhānām 
tad ayuktam patati hy upayann adhaḥ iti prāyaścittāviseṣāt 
etasmiṃś ca prayojane saṃbhavati sapiṇḍaślokasya pākṣiko bādho 'yukto 'gatyā hi vikalpa āśrīyate 
jñātitvena bandhutvenety arthaḥ 
anupeyā avivāhyā agamyāś ca 
upayan vivāhayan 
adhaḥ patati narakaṃ prāpnotīti yāvat 
atha vā jātito bhrāsyati hīnajātīyaḥ saṃpadyate 
yady api jāter jīvatpiṇḍānapāyaḥ tathāpi tatkarmānadhikārād evam ucyate 
amānuṣīṣu puruṣa udakyāyām ayoniṣu 
retaḥ siktvā jale caiva kṛcchraṃ sāntapanaṃ caret 
amānuṣyo vaḍavādyāḥ 
gor amānuṣītve 'pi sakhīsayonisagotrāśiṣyabhāryāsu snuṣāyāṃ gavi ca talpasamaḥ 
avakaraḥ iti viśeṣavihitam eva 
anayor gurutalpāvakīrṇaprāyaścittayor abuddhipūrvabuddhipūrvabhedena vyavasthā 
talpaśabdena prasiddhasambandhād atra śāstre gurutalpam evocyate 
avakaro 'vakīrṇīnimittaṃ 
nimitte cātidiṣṭe tatkāryātideśaḥ 
sakhī cātra yā puruṣavan maitrīm āgatā na tu yā sakhyuḥ strī 
na hy atra puṃyogāt pravṛttiḥ 
na ca bhāryāsaṃbandhena saṃbandho 'sti sayonipadena vyavadhānāt 
tathā ca vasiṣṭho gurvī sakhī na ca pātrāṅgatvāt kṛcchrābdapātraṃ na ca pātrakumārī anayos tūpasthād anyatra 
udakyāyāṃ ca māsikena rajasābhiplutodakyā 
pāṭhāntaram pītvādharaṃ puruṣaḥ iti udakyāyām ayoniṣu 
eka evārthaḥ ayoniḥ strīliṅgād anyatra sthāne 
tathānye jale khe ca iti paṭhanti 
nanu ca ayonigrahaṇād eva siddhaṃ khe iti na paṭhitavyam 
ākāśaḥ khaśabdenocyate 
yoner anyaś ca saḥ 
naiṣa doṣaḥ 
yoniśabdena sāhacaryāt anyad aṅgam evocyata iti manyante 
jale sākṣāt 
maithunaṃ tu samāsevya puṃsi yoṣiti vā dvijaḥ 
goyāne 'psu divā caiva savāsāḥ snānam ācaret 
maithuneṣu samanantaraṃ savāsasaḥ snānam 
goyāne gantryādāv apsu cāpi 
caṇḍālāntyastriyo gatvā bhuktvā ca pratigṛhya ca 
pataty ajñānato vipro jñānāt sāmyaṃ tu gacchati 
caṇḍālā mlecchā digantavāsinaḥ 
tatstrīgamane prāyaścittaṃ tadannabhojane pratigrahe ca 
patatīti vacanāt kṛcchrābdād adhikaṃ prāyaścittam na punaḥ pātityam eva bhojane 
abhojyānāṃ tu bhuktvānnam iti prāpte vacanam idaṃ kṛcchrābdaprāyaścittārtham 
evaṃ pratigrahe 'pi māsaṃ goṣṭhe payaḥ iti prāpte tadartham eva 
jñānāt sāmyam iti 
kāmakārakṛte 'pi prāyaścittavidhānārthe 'rthavādo 'yam 
yat smṛtyantare 'bdaśabdena jñātājñātayoḥ prāyaścittam uktaṃ tac ca darśitam 
ataḥ kuto 'dhikaprāyaścittārthatā 
bhuktvā ceti kena saṃbadhyate 
cāṇḍālāntyety anena 
nanu ca guṇībhūtam etat 
guṇībhūtasyāpy apekṣāyāṃ saṃbandho darśitaḥ 
bhuktvā kasyety ākāṃkṣāyāṃ anyasyāśrutatvāt sāmyavacanāc ca cāṇḍālāntyānām eva saṃbandhaḥ 
ato 'yam artho bhavati 
cāṇḍālastrīmlecchānām annam aśitvā tebhyaḥ pratigṛhya ca striyaṃ gatvā sakṛdgamanāt prāyaścittam 
abhyāse tu sāmyam eva yuktam anadhikāraprāyaścittena 
yataḥ pratinimittaṃ naimittikena bhavitavyaṃ na ca tāny ekena janmanā śakyante 'nuṣṭhātum 
vipraduṣṭāṃ striyaṃ bharttā nirundhyād ekaveśmani 
yat puṃsaḥ paradāreṣu tac caināṃ cārayed vratam 
viśeṣeṇa praduṣṭāṃ nirundhyāt patnīkāryebhyo nirvartayet arthasya saṃgrahe cainām ityādibhyaḥ 
ekaveśmanīti nigaḍabandhe kartavyā 
na svairaṃ bhartṛgṛhe vihartuṃ labheta 
tatra niruddhāṃ prāyaścittaṃ kārayet 
kiṃ punaḥ 
yat puṃsaḥ paradāreṣu prāyaścittam upapātakaṃ brāhmaṇasya tatsamānahīnajātīyāsu pāradāryam iti 
varṇāntarāṇāṃ tad eva 
uttamāgamane tu dviguṇaṃ vaiśyasya triguṇaṃ brāhmaṇyāṃ kṣatriyasya 
tathāyaṃ viśeṣo dve paradāre trīṇi śrotriyasyeti 
śūdrasya brāhmaṇīgamane mahāpātakaprāyaścittam 
vaiśyasya kṣatriyāgamana upapātakaṃ dviguṇaṃ triguṇam 
kecit tūttamāgamane śūdrasya brāhmaṇīvad icchanti 
prātilomye vadhaḥ puṃsām iti liṅgadarśanāt etad uktam 
daṇḍeṣv api viśeṣo darśitaḥ 
yathaivottamāgamane puṃsāṃ vyavasthā tathaiva strīṇāṃ hīnajātīyapuruṣasaṃparke ceti 
doṣe 'pi strīṇām ardhaṃ prāyaścittam 
prāyaścittārdham arhanti striyo rogiṇa eva ca 
bālaś cā ṣoḍaśād varṣād aśītiparataḥ pumān 
tathā dṛṣṭavyabhicārāyāṃ gamane laghīyaḥ 
svairiṇyāṃ vṛṣalyām avakīrṇaḥ sacailasnānād udakumbhaṃ dadyād brāhmaṇāya 
vaiśyāyāṃ caturthakālāhāro brāhmaṇaṃ bhojayet 
kṣatriyāyāṃ trirātropoṣaṇaṃ yavāḍhakaṃ dadyāt 
vaiśyavad ity api smaryate 
tadvac chūdram āryāyāṃ draṣṭavyam 
ṛtau vā gacchato garbham ādadhato vā 
brāhmaṇakṣatriyaviśāṃ striyaḥ śūdreṇa saṃgatāḥ 
aprajātā viśudhyeyuḥ prāyaścitteta netarā 
atha vā yā etā na kenacid ūhyante vaiśyena caranti tadgamane 'sti prāyaścittaṃ neti saṃdehaḥ 
kutaḥ saṃśayaḥ 
dāraśabdasya saṃskāraśabdatvāt 
asati vivāhe na tā asya dārā iti vyapadeśam arhanti 
pāradārye ca prāyaścittam 
ato nāstīty avagacchāmaḥ 
yatas tu svadāranirataḥ iti niyamo vihito 'to bhavatīti manyāmahe 
kiṃ punar atra yuktam 
astīti 
kutaḥ 
niyamasya vihitatvāt 
akurvan vihitam ityādi tadatikrame prāyaścittasmaraṇāt 
mā bhūn nāmopapātakam 
na tāvatā prāyaścittābhāvaḥ prāyaścittārtham upapātakajātibhraṃśakarādi parigaṇitam 
sāmānyaṃ tu nimittaṃ sarvatrākurvan vihitam ityādi 
uktaṃ ca prāk svairiṇītyādi 
nanu mṛtabhartṛpakṣeṇa pitṛpakṣeṇa vā saṃbaddhaiva paradāravyapadeśyā 
adhikām avihāritvāt svairiṇyaḥ 
satyam 
veśyāsv api svātantryāvalaṃbanaḥ svairiśabdo na virudhyate 
ataś ca tāsāṃ sacailasnānodakumbhādidānam 
tatra kecid āhuḥ 
vratam etat 
tasya vratam ity upakramya vratānīmāni dhārayet iti ca yāni vihitāni tāni snātakavratāni na sarvapuruṣadharmaḥ 
sā cet punaḥ praduṣyet tu sadṛśenopayantritā 
kṛcchraṃ cāndrāyaṇaṃ caiva tad asyāḥ pāvanaṃ smṛtam 
prārthitā samānajātīyena punaḥ saṃsarge cāndrāyaṇam upapātakatvāt siddham 
goghnanivṛttyarthaṃ punaś cāndrāyaṇavidhānaṃ sākalyavidhānārtham 
yāvac caivam uktam 
mātā mātṛśvasā śvaśrūr mātulānī pitṛṣvasā 
pitṛvyasakhiśiṣyastrī bhaginī tatsakhī snuṣā 
duhitācāryabhāryā ca sagotrā śaraṇāgatā 
rājñī pravrajitā sadhvī dhātrī varṇottamā ca yā 
atra saty apy atideśe na tulyaprayaścittatā daṇḍaviśeṣadarśanāt 
tatra mātary uktam eva 
mātṛṣvasṛprabhṛtīnāṃ duhitrantānāṃ kṛcchrābdaḥ 
avaśiṣṭānāṃ cāndrāyaṇābhyāsaḥ 
tatra yā uktās tāḥ sagotrā ucyante yajjātīyās tena vyapadiśyante uta yasmai dattās tadgotrā iti 
ubhayenety āha ubhayathāliṅgadarśanāt 
gotraṃ vaṃśaḥ pitrādir abhijanaḥ tatsaṃbandhāc ca pitṛṣvasṛgrahaṇam anarthakam asagotrā hi sā 
atha yenaikatāṃ gatās tadbhāvam anubhavanti tadā bhartṛgotravyapadeśārhāḥ tasmin pakṣe pitṛvyastrīgrahaṇam anarthakam bhavati hi sā sagotrā 
nanv iyaṃ kasyeti liṅkābhāvād ubhyor api yuktā 
sarveṣāṃ tu darśanaṃ bhartṛgotrāḥ sagotrāḥ 
yat tu kaiścid ucyate śrāddhavidhau kurvan tu paitrikaṃ gotram iti tat tatraivāsti 
atha vāpy asti vacanāt tathā kriyate 
yat karoty ekarātreṇa vṛṣalīsevanād dvijaḥ 
tad bhaikṣabhug japan nityaṃ tribhir varṣair vyapohati 
vṛṣaly atra caṇḍāly abhipretā mahatvāt dvirabhyāse ced buddhipūrve draṣṭavyam 
anyathā kṛcchraśabda evaṃ vā 
ekarātragrahaṇāt sarvāṃ rātriṃ śayanasya tayā saha gacchataś caitad vijñeyam 
sevanaṃ saṃbhogaḥ 
vṛṣalīśabdo nindayā prayukto na jātiśabde 
yat karoti yat pāpaṃ janayati tat tribhir varṣair vyapohati vināsayati 
bhaikṣāhāro japann iti aviśeṣacodanāyāṃ bhāvī āsu paraṃ ca nāstīty āhuḥ 
anye tu yathāśraddham anyāni mantrabrāhmaṇavācyāni na tu laukikaṃ vākyam 
aviśeṣeṇa mantrajapasya śuddhyarthaṃ vihitatvād ṛksaṃhitām ityādi 
yat tu tribhir māsaiḥ sevitvā vṛṣalīṃ śūdrām evācakṣate
tad apy ayuktam śūdrāvivāhasyāvihitatvāt 
svairiṇyāś ca laghuprāyaścittasyopadeśād anyasyāś copapātakatvād gurutaram idam ayuktam 
eṣāṃ pāpakṛtām uktā caturṇām api niṣkṛtiḥ 
patitaiḥ saṃprayuktānām imāḥ śṛṇuta niṣkṛtīḥ 
ṛjvarthaḥ ślokaḥ 
saṃvatsareṇa patati patitena sahācaran 
yājanādhyāpanād yaunān na tu yānāsanāśanāt 
dvijātikarmabhyo hāni patatyarthaḥ 
patati bhraśyati hīyate 'dhikārāt 
patitāś catvāro brāhmaṇādayaḥ 
taiḥ sahācaran saṃvatsareṇa patito bhavati tattulyo bhavatīty arthaḥ 
kim ācaran 
yānāsanāśanāt saṃlāpagātrasparśādinā saha gamanam 
yānam āsanaṃ tādṛśam eva 
ekasyāṃ śayyāyām ekasminn āsane ekasmin āsane ekapātre bhojanam 
yājanādhyāpanād yaunān na tv ativicchedaḥ 
kiṃ yājanādibhir naiva pātityam athārvāk saṃvatsarād ūrdhvaṃ vety etad vaktavyam 
smṛtyantaradarśanādibhiḥ sadyaḥ 
yājanādhyāpanam iti dvitīyāntaḥ pāṭho yuktaḥ ācarann iti śatrā hetvarthasya gamitatvāt 
yo yena patitenaiṣāṃ saṃsargaṃ yāti mānavaḥ 
sa tasyaiva vrataṃ kuryāt tatsaṃsargavisuddhaye 
yasya patitasya yad vihitaṃ tat prāyaścittaṃ kuryāt tatsaṃsargasya śuddhaye 
eṣām iti nirdhāraṇe ṣaṣṭhī 
eṣāṃ patitānāṃ yena patitena yaḥ saṃsargaṃ yāti pūrvoktasaṃsargaṃ gacchati sa tasyaiva patitasya yad vihitaṃ prāyaścittaṃ tat kuryāt 
tatsaṃsargād yo doṣa utpannas tadviśuddhaye tadvināśāya 
anuvādo 'yaṃ ślokapūraṇaḥ 
atha yad idam ucyate patitātyāgyapatitātyāgītyādininditakarmābhyāsena patanam tatra yad etat patitatvavacanaṃ tat kim upadiśyata āhosvid atidiśyate 
yadi tāvad upadiśyate pañca pātakānīti prasiddher mūlaṃ vācyam 
atha pañcānugamaupadeśikam anyeṣām ātideśikair vyavahāre bhede na kaścid arthaḥ 
tāny eva prāyaścittāni ta eva dharmā yasmā upadiśyante atideśena vyavahāreṇa ko 'rthaḥ 
atrocyate 
na vyavahārāḥ prayojana eva bhidyante 
api tv anyato 'pi nimittāt iha cāsti pramāṇato bhedaḥ 
yatra patitatvam abhidhāya dvijātikarmabhyo hāniḥ patitasyodakaṃ kāryam ityādy abhidhīyate sakṛt svadharmābhidhānād upadeśaḥ 
yatra tu tatsaṃbandhavacanān nāmnā liṅgasaṃyogād vā taddharmaprāptiḥ so 'tideśaḥ 
sūryāgnipadayor na hi saurye kaścid dharmaḥ śruto yenātideśe saty ayaṃ viśeṣo labhya iti niścīyate 
tad asat 
yataḥ sūryādiśabdasyaiva prabhutā akṛtatvād vedasya 
ayaṃ pauruṣeyo granthaḥ 
puruṣaś cāsati bhede kimiti vyavahāraṃ navaṃ pravartayati 
yā tu pratyakṣānumānābhyāṃ bādhakābhāvāt siddhiḥ sātra kadācid upalabhyate 
yo 'py abhyāsaḥ so 'pi dvirāvṛttis tatra tataḥ pravṛttiḥ āvṛttiśateṣv abhyāsarūpatayaika eveti 
loke tāvad āvṛttimātram abhyāsaḥ 
tatra yo 'pi dvir apavādaḥ yo 'pi śatakṛtvaḥ tau dvāv api prāyaścitte samau syātām 
ninditaṃ ca karma pratiṣiddham 
tatra yo 'pi dvir divā supyād yo 'pi gā asakṛd dhanyāt tatra ninditakarmābhyāse 'viśeṣeṇa patanaprāptiḥ 
tasmād vicintyam etat 
kim atra cintyate 
pañcānāṃ tāvat pātakitvaṃ sarvasmṛtikārair ucyate anyeṣāṃ keṣāṃcit tatsamatvam 
tad ubhayam api bādhituṃ tatra viśeṣo nāstīti saṃkalpayiṣyate śaktiṃ cāvekṣya pāpaṃ ca iti 
na hi tasya tatsadṛśasyeti vā ekatvaṃ yuktam gārgavasyeva 
atha keṣāṃcid dharmāṇāṃ bhedaḥ keṣāṃcid ekatve sādṛśyaṃ bhavati 
tasmāt tatsamānāṃ patitvaṃ bhavati 
ataḥ kiṃcidūnaṃ tatsamānāṃ patitaprāyaścittam 
adhikārāpagame kecid viśeṣam āhuḥ 
śrauteṣv adhikāro nivartate sākṣāt na smārteṣu 
yad apy uktam dvir āvṛttau śatakṛtvaś cābhedo na syāt iti tatrāpy abhyāsānāṃ bhedaḥ 
kathaṃ tulyapratyavāyatā 
yad api divāsvapnagovadhayor ninditatvāviśeṣāt tadabhyāse tulyaṃ patitatvam iti katham aviśeṣo nindāyāḥ yatrārthavādeṣu pratyavāyaviśeṣaḥ śrūyate prāyaścittabahutvaṃ bāhulye 'pi pratiṣedhe 
tatrāyaṃ vidhiḥ 
ninditakarmābhyāse patanam iti na pratiṣiddhamātre tathā ca pūrṇe cānasi iti 
saty api ninditakarmābhyāse naiva pātityam asti 
patitasyodakaṃ kāryaṃ sapiṇḍair bāndhavair bahiḥ 
nindite 'hani sāyāhne jñatyṛtviggurusaṃnidhau 
jīvata eva patitasya prāyaścittam anicchato ghaṭodakadānaṃ mṛtasyeva kartavyam ucyate 
sapiṇḍāḥ saptamapuruṣāvadhayaḥ ekavaṃśyāḥ 
tato 'nye bāndhavāḥ sagotrāś ca 
nindite 'hani caturdaśyādau 
sāyāhne 'stam ite ravau 
jñātyṛtvik 
jñātyādayaḥ kartṝṇāṃ tathā patitasya 
dāsī ghaṭam apāṃ pūrṇaṃ paryasyet pretavat padā 
ahorātram upāsīrann aśaucaṃ bāndhavaiḥ saha 
pretavad iti 
kartavyatopadeśo 'yam 
dāsī preṣyodakumbham padā pādena paryasyet kṣipet idam amuṣmai iti 
kṣipte tasminn ahorātram āśaucaṃ yuktam 
bāndhavaiḥ saha tathāsīrann ekatra sthāne nivaseyus tad ahaḥ 
dāsīgrahaṇāt svayaṃkaraṇaṃ niṣedhati 
yady evaṃ jñātyṛtviggurusaṃnidhau ity asvayaṃkaraṇapakṣe jñātīnāṃ sapiṇḍānāṃ ca ko viśeṣo yenocyata eteṣāṃ saṃnidhāna etena kartavyam iti 
yāvatā sarva eva saṃnidhānamātreṇopakurvanti tasyāsaṃnipātyopakāratvāt 
naitad evam 
sapiṇḍādayaḥ prayojakatvena kartāraḥ 
jñātyādayas tu saṃnidhāpyante kevalam adṛṣṭāyeti 
nivarteraṃś ca tasmāt tu saṃbhāṣaṇasahāsane 
dāyādyasya pradānaṃ ca yātrā caiva hi laukikī 
kṛtodake yathā vartitavyaṃ tathedānīm ucyate 
saṃbhāṣaṇam itaretaram uktipratyuktirūpo vyavahāraḥ 
dāyādyaṃ dhanaṃ tad api tasmai na dātavyam 
laukikī yātrā saṃgatayoḥ kuśalapraśnādikā vivāhādau naimitte gṛhānayanaṃ bhojanaṃ cety evamādi 
nanu ca saṃbhāṣaṇapratiṣedhād evaiṣu nivṛttiḥ siddhaiva 
abhyutthānāsanatyāgasyāpi nivṛttirūpasya saṃbhavāt 
saṃbhāṣaṇaṃ tu śabdātmakam eva 
jyeṣṭhatā ca nivarteta jyeṣṭhāvāpyaṃ ca yad vasu 
jyeṣṭhāṃśaṃ prāpnuyāc cāsya yavīyān guṇato 'dhikaḥ 
jyeṣṭhāvāpyaṃ ca yad vasu 
atrāpi codyate 
dāyādyadānaniṣedhāj jyeṣṭaprāpyavasuno dhanasya siddha eva niṣedhaḥ 
kecid āhur guṇato 'dhikasya yavīyasas tadaṃśaprāptyartham anūdyate 
anye tu manyante 
dāyādyaśabdena dhanamātram ucyate nānvayāgatam eva 
tathā cābhidhānakośe dāyādyaṃ dhanam iṣyate iti smaryate 
ato yat tasmāt kenacid ṛṇatvena gṛhītaṃ tenāpi tan na dātavyam 
kiṃ tarhi kartavyam 
putrabhrātrādirikthahāriṇām arpaṇīyam 
anye tu manyante 
avibhaktadhanānāṃ dāyādyadhananiṣedhaḥ kṛte tu vibhāga uddhārasyaiva jyeṣṭhāṃśasyaivocchedaḥ 
satsv api putreṣūddhāraṃ varjayitvānyasya putrā eveśate 
prāyaścitte tu carite pūrṇakumbham apāṃ navam 
tenaiva sārdhaṃ prāsyeyuḥ snātvā puṇye jalāśaye 
kṛtaprāyaścittasyedanīm udakakriyocyate 
tenaiva sārdhaṃ snātvā jalāśaye puṇye sravantyāṃ mahāhrade vā prabhāsamānasādau vā tīrthaviśeṣe kṛtasnāno 'pāṃ kumbhaṃ navaṃ svayaṃ prāsyeyuḥ 
navakumbhagrahaṇād dāsīgrahaṇāc cātra pūrvatropayuktasya kriyāsu kumbhasya grahaṇam 
udakena pūrayitvā haraṇam uktam 
punar asau ghaṭaḥ prakṣeptavya ity āha 
sa tv apsu taṃ ghaṭaṃ prāsya praviśya bhavanaṃ svakam 
sarvāṇi jñātikāryāṇi yathāpūrvaṃ samācaret 
yāsv apsu snātās tāsv eva ghaṭaḥ prakṣeptavyaḥ 
tatas taṃ puraskṛtya tadīyaṃ bhavanaṃ praviśeyuḥ 
tato yathāpūrvaṃ saṃbhojanādīni jñātikāryāṇi pravartayeyuḥ 
anye tu sa kṛte prāyaścitte iti saṃbadhnanti 
ghaṭaprāsanaṃ tenaiva kartavyam 
eṣā cāsya patitodakakriyā nānyasya tyājyasya tyajec cet pitaraṃ rājaghātakaṃ ca śūdrayājakam ityādeḥ 
etam eva vidhiṃ kuryād yoṣitsu patitāsv api 
vastrānnapānaṃ deyaṃ tu vaseyuś ca gṛhāntike 
yoṣitsu strīṣv api patitāsv eṣa eva vidhiḥ 
patitāsv akṛtaprāyaścittāsu ca 
tābhyas tu kṛtodakābhyo 'pi vastrānnaṃ dātavyam 
dānagrahaṇāt vastrānne śarīrasthitimātrasaṃpādinī dātavye na bhogādayaḥ 
pānam aucityād udakam 
tac ca prācuryād adattam api labhyate 
vacanaṃ tu parānurodhāt prītyā tad api svātantryeṇa tāsāṃ na deyam 
yādṛśaṃ ca pānaṃ tādṛśe eva vastrānne 'to nikṛṣṭaṃ vastraṃ cānnaṃ dātavyam 
tathoktam 
hṛtādhikārāṃ malināṃ piṇḍamātropajīvinīm 
paribhūtām adhaḥśayyāṃ vāsayed vyabhicāriṇīm 
pātityahetavaś ca strīṇāṃ ya eva manuṣyasya 
yat tu bhrūṇahani hīnavarṇasevāyām na ca strīṇām adhikaṃ bhrūṇahani iti tat tulyatārthaṃ na tu parisaṃkhyārtham 
tathā ca yājñavalkyaḥ 
nīcābhigamanaṃ garbhapātanaṃ bhartṛhiṃsanam 
viśeṣapatanīyāni strīṇām etāny api dhruvam 
vaseyuḥ svagṛhāntike pradhānagṛhān niṣkāsya kuṭīgṛhe vāsayitavyety antikagrahaṇam 
kecid āhuḥ prāyaścittaṃ tu kurvatīnām etad deyaṃ na tv anyathā 
tad ayuktam vastrānnadānavyavahārasya tatra yogatvāt 
prāyaścitte bhikṣāhāratā payovrataṃ cāndrāyaṇavidhiś cetyādi 
na ca bhaikṣāhāratā cānena vivartayituṃ śakyā vṛttividhānena caritārthatvāt 
tasmād yasyāḥ prāyaścitteṣv anadhikāraḥ aśaktatayātipuṣṭatayā vā tasyā api vastrādidānaṃ kartavyam iti ślokarthaḥ 
enasvibhir anirṇiktair nārthaṃ kiṃcit sahācaret 
kṛtanirṇejanāṃś caitān na jugupseta karhicit 
enasvinaḥ prakṛtatvāt pātakinaḥ 
tair anirṇiktair aśuddhair akṛtaprāyaścittair nārthaṃ kiṃcid ṛṇadānakrayavikrayayājanādyuktam 
nirṇejanaṃ śodhanaṃ pāpāpanodanam 
tasmin kṛte 
naināṃ jugupseta kṛtaprāyaścittān na kutsayet 
bālaghnāṃś ca kṛtaghnāṃś ca viśuddhān api dharmataḥ 
śaraṇāgatahantṝṃś ca strīhantṝṃś ca na saṃvaset 
śaraṇāgataḥ 
yaḥ śatrubhir abhihanyamāno balavatānyena vopadūyamānaḥ paritrāṇārthaṃ kaṃcid anyam abhidhāvet trāyasva mām iti 
evaṃ kṛtadoṣo vidvān samupadhāvet uddhara māṃ dehi prāyaścittam iti śaraṇāgataḥ 
kṛtaghnaḥ kṛtam upakāraṃ vismṛtya yo 'pakārāya yatate yo vā kṛtopakāraṃ punar vināśayati tasyaivopakṛtasyāpakārya udyacchati 
yady apy eṣā śabdavyutpattis tathāpi lokaprasiddher yatropakartur apakāre vartate sa kṛtaghnaḥ 
atra jātir nāpekṣate bālādisvarūpam eva kāraṇam 
striyo vyabhicāriṇyo 'pi 
yady api tāsāṃ svalpaṃ prāyaścittaṃ tathāpi vācanikaḥ saṃvāsapratiṣedhaḥ 
saṃvāsaḥ saṃgatis tadgṛhanivāsaś ca 
yeṣāṃ dvijānāṃ sāvitrī nānūcyeta yathāvidhi 
tāṃś cārayitvā trīn kṛcchrān yathāvidhy upanāyayet 
ā ṣoḍaśād brāhmaṇasya ityādinopanayanakālaniyamaḥ kṛtaḥ 
tadatikrame prāyaścittam idam 
garbhāṣṭamāt prabhṛti yāvat ṣoḍaśavarṣaṃ brāhmaṇasya sāvitrī nānūcyeta 
sāvitryanuvacanenopanayanākhyasaṃskāro lakṣyate 
asmin kāle yady upanayanaṃ na kriyeta 
evaṃ ā dvāviṃśāt kṣatriyasya ā caturviṃśater viśaḥ 
ata ūrdhvaṃ trīn kṛcchāṃś cārayitavyaḥ 
nirupapadakṛcchraśravaṇe prājāpatyapratyaya iti smṛtitantrasiddhiḥ 
anye tu kṛcchrātikṛcchrān āhuḥ 
kṛcchreṣu kṛteṣūpanetavyā 
yathāvidhīty anuvādaḥ 
prāyaścittaṃ cikīrṣanti vikarmasthās tu ye dvijāḥ 
brahmaṇā ca parityaktās teṣām apy etad ādiśet 
vikarmasthā yathā brāhmaṇāḥ śūdrasevādyabhiratāḥ 
yasya yat karma jīvikāhetus tayā tat tasya vihitaṃ karma 
yasya yan na vihitaṃ tasya tad vikarma 
dvijātīyasya vihitaṃ vijātīyasya vikarma 
brahmaṇā parityaktā upanītā apy asvīkṛtavedā adhītya vā vedam upavismareyus teṣām apy etat kṛcchratrayam 
prāyaścittaṃ cikīrṣantīty anuvāda evāyam 
icchann eva yataḥ pravartate 
yad garhitenārjayanti karmaṇā brāhmaṇā dhanam 
tasyotsargeṇa śudhyanti japyena tapasaiva ca 
garhitenety aviśeṣe 'py asatpratigrahaṇeti draṣṭavyam uttaratra viśeṣavidhes taṃ praty evopadiśyamānatvāt mucyate 'satpratigrahāt iti 
utsargaḥ tyāgo mamatānivṛttir dānena vā 
anapekṣya dṛṣṭam adṛṣṭaṃ rājarathyādiṣu tyāgena deyam mama yo gṛhṇāti sa gṛhṇātu ityādy abhidhāya kṣipet śvabhre garte nadyādiṣu vā 
japatapasī vakṣaty upadiṣṭaśloke 
anye tu brāhmaṇaśabdasthāne varṇaśabdaṃ paṭhitvaivaṃ vyācakṣate 
yasya varṇasya dvijāteḥ śūdrasya vā dhanārjanopāyatayā yat pratiṣiddhaṃ tat tasya garhitam 
yathā brāhmaṇaḥ kṣatriyo vāpi vṛddhiṃ naiva prayojayet ityādi 
tena ye 'rjayanti dhanaṃ karmaṇā tasyotsargajapatapāṃsi trīṇi samuccitāni prāyaścittāni 
brāhmaṇasyāsatpratigraha uttaro viśeṣavidhiḥ 
japitvā trīṇi sāvitryāḥ sahasrāṇi samāhitaḥ 
māsaṃ goṣṭhe payaḥ pītvā mucyate 'satpratigrahāt 
trīṇi sāvitrīsahasrāṇi 
pratyaham iti kecid āhuḥ 
anye tu māsaṃ trīny abhisaṃbadhnanti 
ataś ca pratyaham ekaikaṃ śatam 
goṣṭha iti vāsasthānam 
upavāsakṛśaṃ taṃ tu govrajāt punar āgatam 
praṇataṃ pratipṛccheyuḥ sāmyaṃ saumyecchasīti kim 
kārśyavacanāt svalpaṃ payaḥpānam āha 
praṇataṃ jānubhyāṃ sthitaṃ bhuvi 
te vidvāṃso brāhmaṇāḥ pṛccheyus taṃ he saumyecchasi sāmyam iti 
atha punar api śāstram avagaṇayya na pravartitavyam asatpratigrahalobhena iti 
satyam uktvā tu vipreṣu vikired yavasaṃ gavām 
gobhiḥ pravartite tīrthe kuryus tasya parigraham 
pṛṣṭena vā tena vaktavyam satyam iti 
yena mārgeṇa gāvo vicaranti nadīprasravaṇādijalaṃ pātuṃ tasmiṃs tīrthe taranapradese 
te brāhmaṇāḥ parigraham asya kuryus te hi hastāropaṇenātmaikadeśam ānayeyuḥ 
vrātyānāṃ yājanaṃ kṛtvā pareṣām antyakarma ca 
abhicāram ahīnaṃ ca tribhiḥ kṛcchrair vyapohati 
vrātyāḥ sāvitrīpatitāḥ 
teṣāṃ vrātyānāṃ vrātyastomaḥ kratur vihitaḥ 
tena ye yājayanti ārtvijyenopadeṣṭṛtvena ca 
pareṣāṃ mātāpitṛguruvarjam antyakarma śmaśānādi 
abhicāraṃ śeyanacidādi 
ahīnaṃ ca dvirātrādikam 
kṛcchrair viśudhyati 
anye tv āhuḥ 
nāyam abhicārāhīnayor yajamānasya vidhiḥ 
kasya tarhi ṛtvijām 
tathā ca vrātyānāṃ yājanam itīdṛśa evādhikāraḥ 
yajamānasya tu vidhilakṣaṇāpravṛttis tasyāḥ pratiṣedhābhāve kutaḥ prāyaścittam 
bhavatv ahīne śāstrataḥ pravṛttiḥ 
śyenādau tu katham 
na hi śatrūn mārayed iti nodanāsti 
kiṃ tarhi yaḥ śatror māraṇaṃ kāmayate tena tatsiddhyarthaṃ śyenādi kartavyam 
śatrumāraṇe ca hiṃsālakṣaṇāpravṛttiḥ 
sā ca niṣiddhā na hiṃsyāt sarvā bhūtāni iti 
ahīneṣv api lipsāta eva pravṛttiḥ 
phalakāmasya hi tatrādhikāro bhavati 
na tu phalakāmanā tatra niṣiddhā nāpi kāmyamānārthaniṣpādako vyāpāraḥ 
iha tūbhayaṃ niṣiddham na hiṃsyāt iti maraṇaphalavyāpāreṇa na pravartitavyam 
tatphalaṃ ca śyenāder eva 
iha tu nāsti niṣedhaḥ svargādiphalakarma na kartavyam iti 
kecid āhuḥ 
vākśastraṃ vai brāḥmaṇasya ity abhicāriṇīyābhicāro 'py anujñāyāmnāta eva 
tulyāv ahīnābhicārau 
tatra ṛtvijām eva prāyaścittaṃ yuktam 
nanu ca kāmyāny api niṣiddhāni kāmātmatā na praśastā iti 
yas tasya viṣayaḥ sa tatraiva vyākhyātaḥ 
śrutiś cāhīnatayā yājanaṃ kāryam iti 
abhicaraṇīyābhicāre ca yajamānasyāyuktam 
katham 
āmnātaṃ yaj jyotiṣo 'bhicāryante 
tadvat prāyaścittāny uktāny eva asya abhicarartvigviṣaye 'bhicaraṇīyābhicare saviṣayatvāt 
vaidikena japahomādinā śatror māraṇam abhicāraḥ 
śaraṇāgataṃ parityajya vedaṃ viplāvya ca dvijaḥ 
saṃvatsaraṃ yavāhāras tatpāpam apasedhati 
dvividhaḥ śaraṇāgataḥ prāguktaḥ 
tasya parityāgaḥ pratyākhyānam satyāṃ śaktau prāk caitadvicaritam 
vedaṃ viplāvya nadhyāyādhyayanaṃ kṛtvā 
adhikāreṇādhīyanasyānuyogadānam kiṃ paṭhasi nāśitaṃ tvayā iti 
atha vā dhanahetoḥ parīkṣāsthāneṣv aniyuktena paṭhyate 
smṛtiś ca datvā niyogaṃ dhanahetoḥ patitān munir abravīt 
śvasṛgālakharair daṣṭo grāmyaiḥ kravyādbhir eva ca 
narāśvoṣṭravarāhaiś ca prāṇāyāmena śudhyati 
daṣṭo dantair daṃṣṭrābhiḥ 
grāmyaiḥ kravyādbhir mārjāranakulādibhiḥ 
ṣaṣṭhānnakālatā māsaṃ saṃhitājapa eva vā 
homāś ca sālakā nityam apāṅktyānāṃ viśodhanam 
apāṅktyās tṛtīyādhāya uktāḥ  yeṣāṃ pratipadaṃ prāyaścittam anyatrāmnātam 
teṣāṃ māsaṃ saṃhitājapaḥ 
śākalahomaḥ ṣaṣṭhānnakālatā ceti samuccayaḥ 
kāṣṭhaśalākādi devakṛtasya ityādibhir mantrair hūyate sa śākalahomaḥ 
nityagrahaṇaṃ samāpte 'pi saṃhitājape punaḥ punar āvṛttyartham yāvan māsaḥ pūrṇaḥ 
uṣṭrayānaṃ samāruhya kharayānaṃ tu kāmataḥ 
snātvā tu vipro digvāsāḥ prāṇāyāmena śudhyati 
uṣṭrair yuktaṃ yānaṃ gantryādi 
sākṣād uṣṭrādāv ārohaṇam avyavadhānena cādhikataram prāṇāyāmānām āvṛttiḥ 
digvāsā nagnaḥ 
nagnadoṣanirharaṇārthaṃ punaḥ savāsāḥ snānaṃ kṛtvā prāṇāyāmaḥ kartavyaḥ 
vinādbhir apsu vāpy ārttaḥ śārīraṃ saṃniveśya ca 
sacailo bahir āplutya gām ālabhya viśudhyati 
vinādbhir asaṃnihitāsv apsu adṛṣṭagocarasthāsv apsu 
ārto viṣṭhayā stabdhaḥ 
śārīraṃ mūtrapurīṣotsargam saṃniveṣya sacailo yat prāvṛtaṃ vastraṃ tena sahitaḥ 
bahir grāmān nadyādāv āplutya nimajya tato gām ālabhya spṛṣṭvā śudhyati 
vedoditānāṃ nityānāṃ karmaṇāṃ samatikrame 
snātakavratalope ca prāyaścittam abhojanam 
vedoditānāṃ darsapaurṇamāsādīnāṃ śrautānām smārtānāṃ ca saṃdhyopāsanādīnām 
tāny api vedoditāni tanmūlatvāt smṛtīnām 
snātakavratāni na jīrṇamalavadvāsā ityādīni 
teṣāṃ lopa ekāham upavāsaḥ 
śrautakarmātikrame yā iṣṭaya uktās tā anena samuccīyante 
huṅkāraṃ brāhmaṇasyoktvā tvaṅkaraṃ ca garīyasaḥ 
snātvānaśnann ahaḥ seṣam abhivādya prasādayet 
sakrodhākṣepe huṅkāreṇa huṅkāreṇa kuṅkurute tūṣṇīm āsva huṃ mā evaṃ vādīḥ ity evamādiṣv arthakriyāsu tanniṣedhārthaṃ huṅkārakaraṇam 
brāhmaṇasya jyeṣṭhasya samasya kanīyaso vā śiṣyasya putrasya vā 
tathā garīyasas tvaṅkāram uktvā tvam evam āttha tvayedaṃ kṛtam 
ekavacanāntayuṣmacchabdoccāraṇe prāyaścittam etat 
prathamādivibhaktir na vivakṣitā 
tathā ca samācāro gurau yuṣmāsu ityādibahuvacanaṃ prayoktavyam iti 
snātvānaśnan prātar bhaktatyāgaḥ 
abhivādya upasaṃgrahaṇaṃ kṛtvā 
prasādayet krodhaṃ tyājayitvā sāyam aśnīyāt 
tāḍayitvā tṛṇenāpi kaṇṭhe vābadhya vāsasā 
vivāde vā vinirjitya praṇipatya prasādayet 
tṛṇena pīḍākareṇāpi tāḍayitvā prahṛtya 
vāsasāpi kaṇṭhe mṛdusparśena badhvā 
vivāde laukike kalahe vinirjitya 
praṇipatya namreṇa bhūtvā prasādayitavyaḥ 
vādajalpayos tu nāyaṃ vidhiḥ 
avagūrya tv abdaśataṃ sahasram abhihatya ca 
jighāṃsayā brāhmaṇasya narakaṃ pratipadyate 
avagūraṇapratiṣedho 'yam 
pariśiṣṭo 'rthavādaḥ 
jighāṃsayā hantum icchayā daṇḍādikam udyamya 
saṃvatsaraśataṃ narakeṣv āste 
abhihatya prahāraṃ datvā sahasraṃ saṃvatsarāṇām 
jighāṃsayā na parihāsataḥ 
śoṇitaṃ yāvataḥ pāṃsūn saṃgṛhṇāti mahītale 
tāvanty abdasahasrāṇi tatkartā narake vrajet 
brāhmaṇasya rudhiraṃ daṇdādiprahāreṇa bhūmau patitaṃ yāvat pāṃśūn rajo'vayavān saṃgṛhṇāti tāvanti saṃvatsarasahasrāṇi tasya janayitā narake vrajed vaset 
ayam apy arthavādaḥ 
avagūrya caret kṛcchram atikṛcchraṃ nipātane 
kṛcchrātikṛcchrau kurvīta viprasyotpādya śoṇitam 
pūrvasya prāyaścittam etat 
brāhmaṇarujaḥ kṛtvā iti śoṇitotpādanād anyatraitat 
yadi vā tenedaṃ vikalpyate 
anuktaniṣkṛtīnāṃ tu pāpānām apanuttaye 
śaktiṃ cāvekṣya pāpaṃ ca prāyaścittaṃ prakalpayet 
anuktā niṣkṛtayaḥ prāyaścittāni yeṣāṃ vikarmaṇām yathā cāṇḍālādipratilomavadhe 
tatra kalpayet 
nanu cātrāpy uktam kiṃcid eva tu viprāya dadyād asthimatāṃ vadhe iti 
anasthisāhacaryāt kṣudrajantuprāyās tatrāsthimanto gṛhyante 
mahākāyānāṃ tu naiṣa vidhiḥ 
nanu catvāro varṇāḥ nāsti pañcamaḥ iti śūdraprabhedā eva pratilomāḥ 
yadi nāma pañcamo varṇo na jāto naitāvatā śūdrais tair bhavitavyam 
teṣām api lakṣaṇasya niyatatvāt samānajātyām ūḍhāyāṃ jātaḥ śūdraḥ iti varṇasaṃkarajāś caite 
tasmān na śūdrahatyāprāyaścittam 
nāpi kiṃcid eva tu viprāya ity anyas tatra kalpanāyā anavasaraḥ 
śaktiḥ prāyaścittinas tapasi 
tathā kim ayaṃ tapasi samartha uta dāne 
pāpaṃ ca 
hiṃsāyā vihitaprāyaścittam eva 
abhakṣyabhakṣaṇe tad eva 
atha pāpasya gurulaghubhāvopekṣaṇīyaḥ 
nanu ca gurulaghubhāvaḥ pāpasya kathaṃ jñāyate 
prāyaścittamahatvād iti cet anuktaprāyaścittaviṣayeyaṃ kalpanā 
satyam 
arthavāde doṣātiśayaśravaṇad gurutvāt 
tathā buddhipūrvānukṛte ca 
kiṃ ca nedam anuktaniṣkṛtiviṣayam eva prakalpayet ukte 'pi kalpanā kāryā 
kuta etat 
daṇḍaprāyaścittayos tulyatvāt 
daṇḍena coktānuktaviṣayam anujñāyate 
kiṃ caitasmin vyatikrame gurulaghūnām upadeśāt tatrāvaśyabhāvanīyā kalpanā 
ata uddiṣṭānuddiṣṭasarvaśeṣo 'yam 
yair abhyupāyair enāṃsi mānavo vyapakarṣati 
tān vo 'bhyupāyān vakṣyāmi devarṣipitṛsevitān 
nanu coktā evābhyupāyāḥ iha cāndrāyaṇam iha prājāptyam iha dvādaśavārṣikam iti 
satyam 
saṃjñāmātreṇa nirdiṣṭā 
iha tu svarūpaṃ setikartavyatākam ucyate 
upāya evābhyupāyaḥ 
vyapakarṣati apamārṣṭi 
devarṣītyādiḥ stutiḥ 
mānavagrahanaṃ sarvavarṇārtham 
tryahaṃ prātas tryahaṃ sāyaṃ tryaham adyād ayācitam 
tryahaṃ paraṃ ca nāśnīyād prājāpatyaṃ caran dvijaḥ 
yady apy aharmukhaṃ prātas tathāpi pūrvāhṇakālo lakṣyate 
dvitīyāhnakālapratiṣedhād asya 
prātaḥkālavidhau hi yadṛcchayā bhojanaṃ prāptaṃ vartate 
kevalam atyarthaṃ hi yat pūrvāhne vā madhyaṃdine vā manuṣyāṇām ity ayācitatvāt prāptam arthitvād bhojanam 
tad eva cet prātaḥkāle vidhīyate tadā mādhyaṃdinaṃ nivarteta na sāyaṃtanam 
adya punar yad eva paurastyaṃ pūrvāhṇamadhaṃdinakālayor vikalpitayoḥ prāptaṃ bhojanaṃ tad eva punar ucyamānaṃ kālāntaranivṛttyarthaṃ saṃpadyate 
vratatvāc caitad eva yuktam 
ekāhāratā hi vrataparigaṇanāyāṃ saṃkhyāyate 
tapaś cedaṃ tāpayati duḥkhayatīti 
yadi ca dvitīyaṃ bhojanaṃ nivartate tatra sāyaṃtanaṃ nivarteta 
anye tu haviṣyān prātarāśān iti svaplaparimāṇatā bhojanasya lakṣyata ity āhuḥ 
prātarāśe hi svalpaṃ bhuñjate 
tacchīlāḥ prākṛtapuruṣāḥ 
tathā siddhe pāke bhojanāt prākṛtabhokteti vyapadiśanti 
sāyam iti vāparasmin tryahe 
tato 'nataraṃ tryaho haviṣyaṃ vaidikaṃ yāvad bhujyate tāvad anujñāyate 
uktaṃ ca smṛtikāraiḥ īṣat bhuktvārthaṃ saṃviśet 
ayācite 'pi haviṣyabhojanam ekakālikaṃ ca 
svagṛhe 'pi dīyatāṃ me bhojanam iti yat bhṛtyādaya ājñāyante tad api yācitam eva 
prārthanāmātraṃ yāñcā preṣaṇādhyeṣaṇayoḥ sādhāraṇam 
ataḥ svagṛhe 'pi yad bhāryādayo 'nanujñātā upaharanti tathā bhoktavyam na tv anyatheti 
gomūtraṃ gomayaṃ kṣīraṃ dadhi sarpiḥ kuśodakam 
ekarātropavāsaś ca kṛcchraṃ sāntapanaṃ smṛtam 
gomūtrādīnāṃ kuśodakānāṃ samāhāram āhur ekasminn ahany 
ekarātropavāsaś ca 
tato dvyahaṃ sāntapanam 
anye tu pratyaham ekaikaṃ bhakṣayitavyam saṃhatasyāśrutatvāt 
ataḥ saptāhāni sāntapanam 
dvāv apy etau pakṣau smṛtyantare parigṛhītau 
ekaikaṃ grāsam aśnīyāt tryahāṇi trīṇi pūrvavat 
tryahaṃ copavased antyam atikṛcchraṃ caran dvijaḥ 
pūrvavad iti prājāpatyavidhim atidiśati 
eṣv eva kāleṣv ekaikaṃ grāsam aśnīyāt 
taptakṛcchraṃ caran vipro jalakṣīraghṛtānilān 
pratitryahaṃ pibed uṣṇān sakṛt snāyī samāhitaḥ 
teṣv eva kāleṣu jalādīni yāvatā nātitṛptir bhavati 
kvacit parimāṇaṃ paṭhyate 
apāṃ pibet tu tripalaṃ palam ekaṃ tu sarpiṣaḥ 
payaḥ pibet tu dvipalaṃ tripalaṃ coṣṇamārutam 
sakṛtsnāyīti trir ahnaḥ trir niśāyām ity asyāpavādaḥ 
yatātmano 'pramattasya dvādaśāham abhojanam 
parāko nāma kṛcchro 'yaṃ sarvapāpāpanodanaḥ 
yatātmā saṃyatendriyo gītādiśabdaśravaṇeṣv anabhilāṣī 
apramattas tatparaḥ 
arthavādo 'yam sarvakṛcchreṣv asya dharmasya vihitatvāt 
ekaikaṃ hrāsayet piṇḍaṃ kṛṣṇe śukle ca vardhayet 
upaspṛśaṃ triṣavaṇam etac cāndrāyaṇaṃ smṛtam 
caturdaśyām upoṣya śvobhūtāyāṃ paurṇamāsyāṃ pañcadaśa grāsān aśnīyāt 
grāsapramāṇaṃ cāsyādhikāreṇa grāsānumantraṇe ca āpyāyasva saṃ te payāṃsi iti smṛtyantarokto vidhir apekṣitavyaḥ 
ekaśāstratvāt sarvasmṛtīnām asati virodhe samagraṃ yojyam 
virodhe tu vikalpaḥ 
pratipadam ārabhya ekaikaṃ grāsaṃ divase divase hrāsayet 
pratipadi caturdaśa dvitīyāyāṃ trayodaśetyādi yāvac caturdaśyām eko grāso bhavati 
tato 'māvāsyāyām upoṣya pratipady ekaṃ grāsam aśnīyāt 
dvitīyasyāṃ dvāv evam ekaikaṃ vardhayed yāvat paurṇamāsyāṃ pañcadaśa bhavanti 
upaspṛśan snānaṃ kurvan 
triṣavaṇaṃ prātarmadhaṃdināparāhṇeṣu 
trir niśāyām iti nivartate viśeṣavihitatvāt 
etam eva vidhiṃ kṛtsnam ācared yavamadhyame 
śuklapakṣādiniyataś caraṃś cāndrāyaṇaṃ vratam 
yavamadhame 'māvāsyāyām upoṣya pratipady eko grāsaḥ 
dvitīyasyāṃ dvau yāvat paurṇamāsyāṃ pañcadaśa 
punaḥ pratipadam ārabhya kṛṣṇapakṣa ekaikagrāsāpacayo yāvad amāvāsyām upavāsaḥ 
aṣṭāv aṣṭau samaśnīyāt piṇḍān madhaṃdine sthite 
niyatātmā haviṣyāśī yaticāndrāyaṇaṃ caran 
pratyahaṃ māsam aṣṭau grāsān kṛṣṇapakṣād vārabhya śuklapakṣād vā yaticāndrāyaṇaṃ bhavati 
madhyaṃdine sthite pravṛtte 
pūrvāhṇāparāhṇau varjayitvety arthaḥ 
śiṣṭaṃ prasiddham 
caturaḥ prātar aśnīyāt piṇḍān vipraḥ samāhitaḥ 
caturo 'stam ite sūrye śiśucāndrāyaṇaṃ smṛtam 
atra prātaḥśabdo 'stamayasāhacaryāt sūryodayapratyāsannaṃ kālaṃ lakṣayati 
astam ite sūrye pradoṣa ity arthaḥ 
yathākathaṃcit piṇḍānāṃ tisro 'śītīḥ samāhitaḥ 
māsenāśnan haviṣyasya candrasyaiti salokatām 
kasmiṃścid divase caturo grāsān kasmiṃścid dvādaśa kasmiṃścin nāśnāti yathā kathaṃcit triṃśadrātrau pravṛttiḥ 
yadi kasmiṃścit ṣoḍaśa 
ayaṃ tu niyamaḥ tisrośītīr māseneti dve śate catcāriṃśad adhike 
candralokaṃ prāpnoti 
etad rudrās tathādityā vasavaś cācaran vratam 
sarvākuśalamokṣāya marutaś ca maharṣibhiḥ 
etac cāndrāyaṇaṃ vrataṃ sarve devāḥ samāceruḥ sarveṣām akuśalānāṃ vimokṣāya 
na kevalaṃ yatraivoktam anuktetṣv api draṣṭavyam 
tad uktam kṛcchrātikṛcchrau cāndrāyaṇam iti sarvaprāyaścittam sarvaprāyaścittam 
atredaṃ saṃdihyate 
yad etat sarvaprāyaścittavacanaṃ kiṃ tantreṇa sarveṣāṃ śodhanam uta yogasiddhinyāyena pratinimittam āvartata iti 
ucyate 
yady apy etan nyāyyaṃ nimittāvṛttau naimittikāvṛttir iti tathāpīdam anāmnātapratipadaprāyaścittanimitteṣv asaṃviditeṣu kṛtasaṃbhāvanāyām āmnāyate 
tatra yeṣāṃ tāvat saṃbhāvanāmātreṇa śuddhiḥ kriyate yathā saṃvatsarasyaikam api iti tatra nimittasyāniścitatvād upapatteḥ kuta āvṛttisaṃbhavaḥ 
yathā suptasya parivartanaiḥ śayyāgatasūkṣmaprāṇivadhas tathā nagarasya rathyāsu bhrāmyataḥ parastrīmukhasaṃdarśanam ā gṛhaprāpter asakṛt saṃbhavati 
tādṛgviṣaye tantrabhāva eva yuktaḥ 
darśitaṃ caitat asthanvatām ityādau samudāyavadha ekaṃ prāyaścittam iti 
yāni ca garīyāṃsi pāpāni tatra sarvatra prāyaścittāny āmnātāni 
idaṃ ca yathāpradarśita eva viṣaye bhavitum arhati 
mahattvāc cānāvṛttau nyāyyam 
tasmāt saṃśiteṣv api kathaṃcit prāyaścitteṣu na nimittāntarotpattau yukta eva tantrabhāvaḥ 
tathā ca tantradharma eva nyāyya iti darśayati yad divā ca naktaṃ cainaś cakṛma tasyāvayajanam asi svāhā 
yat svapantaś ca jāgrataś cainaś cakṛma tasyāvayajanam asi svāhā 
yad vidvāṃsaḥ ityādi 
yad iti ca vīpsāyāṃ yugapad aśeṣapāpavarjanam 
atra vadanti 
mahāvyāhṛtibhir homaḥ kartavyaḥ svayam anvaham 
ahiṃsā satyam akrodham ārjavaṃ ca samācaret 
sarveṣv eteṣv itikartavyateyam ucyate 
sarvahomeṣv ājyadravyam anupātte dravyaviseṣe darśitam 
svayaṃgrahaṇāt parakartṛkatā nivarteta 
kiṃ punar ayaṃ homo laukike 'gnāv anāvasathyasya bhavati neti vicāryate 
idam eva tāvad vicāryaṃ kuto 'gnau homaḥ 
prakṣepāvadhikas tyāgo juhoter arthaḥ 
tatra yasmin kasmiṃścid ādhāre prakṣepeṇa sidhyaty eva homaḥ 
tataś ca sthale jale vāgnau vā kriyatāṃ homo gṛhyāgnimatas tu na laukike 'gnau homaḥ grāmyāgnau tasya taddhomapratiṣedhāt 
samācārād agnisiddhir iti cet samācāra eva tarhy anviṣyatām 
gṛhyakārais tatpraṇītāgnyadhikāraiḥ kṛcchravidhiṣu homa āmnātaḥ 
taddarśanenānāvasathasya prāyaścitte nāhomakāḥ kṛcchrāḥ 
abhyudayārthinas tu naivānagikasya santi sarvāṅgopasaṃhāreṇa phalasiddheḥ 
ahiṃsā 
śiṣyabhṛtyādy api tāḍyaṃ na taḍanīyaṃ 
satyaṃ narmaṇāpi nānṛtam 
yadi vā puruṣārthatayā prāptayor aṅgatvāya vidhānam 
ārjavam akrūratā 
trir ahnas trir niśāyāṃ ca savāsā jalam āviset 
strīśūdrapatitāṃś caiva nābhibhāṣeta karhicit 
trir ahna iti savaneṣv anusavanam udakopasparśanam iti gautamaḥ 
niśāyām api triṣu yāmeṣu mahāniśāṃ varjayitvā tadavadhi na hi asti snānakālaḥ 
yad eva vāsoyugam ācchādanārtham aucityaprāptaṃ tenaiva saha jalaṃ praviśet 
āviśed iti noddhṛtodakenety arthaḥ 
striyo brāhmaṇīr api nābhibhāṣeta anyatra mātṛjyeṣṭhabhaginyādibhyaḥ 
bhāryayā saha karmopayogī saṃlāpo na viṣidhyate 
anyas tu na kartavya eva 
sthānāsanābhyāṃ vihared aśakto 'dhaḥ śayīta vā 
brahmacārī vratī ca syād gurudevadvijārcakaḥ 
utthita āsīna upaviṣṭo 'tha vā 
na kvacin niṣīdet 
aśaktāv adhaḥ śayīta na paryaṅke 
brahmacārī maithunanivṛttaḥ 
vratī śiṣṭapratiṣiddheṣu niyamaṃ gṛhṇīyāt idaṃ mayā na kartavyam iti 
gurvādīnām arcā praṇatena sraganulepanādy upahartavyam 
sāvitrīṃ ca japen nityaṃ pavitrāṇi ca śaktitaḥ 
sarveṣv eva vrateṣv evaṃ prāyaścittārtham ādṛtaḥ 
sāvitrī tat savituḥ iti gāyatrī 
savitṛdevatvāj japacodanāsu sāvitrīśabdena tasyāḥ sarvatrādhikāraḥ 
pavitrāṇy aghamarṣaṇapāvamānīpuruṣasūktādīni śukriyādhyāyājanarauhiṇeyādīni sāmāni 
sarveṣu sarvakṛcchreṣu 
ādṛto yatnavān 
sarveṣv ityādiślokapūraṇas tathāvidhasyaivādhikārāt 
etair dvijātayaḥ śodhyā vratair āviṣkṛtainasaḥ 
anāviṣkṛtapāpāṃs tu mantrair homaiś ca śodhayet 
āviṣkṛtaṃ prakāśaṃ lokaviditam enaḥ pāpaṃ yeṣām 
etaiḥ kṛcchraiḥ śodhyāḥ 
ye tu rahasyapāpās teṣāṃ na kṛcchratapāṃsi 
kiṃ tarhi mantrair homaiś ca śodhayet 
yadi tāvat pariṣadaḥ 
nanu rahasyeṣu nāsti pariṣadgamanam āviṣkṛtaṃ na syāt 
viduṣāṃ hi tatrādhikāraḥ 
ucyate 
na prāyaścittam anāgataṃ śodhayed ity ucyate 
api tu śāstravyākhyānakāle śiṣyāṇām upadeśād idaṃ rahasyeṣu śodhanaṃ boddhavyam iti 
khyāpanenānutāpena tapasādhyayanena ca 
pāpakṛn mucyate pāpāt tathā dānena cāpadi 
viprāṇāṃ vidite 'nyeṣām api evaṃkarmāsmi iti prakāśayet 
etat khyāpanam 
anutāpaḥ 
tasmāt tāpena dhiṅ māṃ mahad akāryam akaravam anartho me duṣkṛtakāriṇo janma ity evamādiḥ cittaparikhedaḥ 
adhyayanaṃ sāvitryā japo vedapāṭho vāhiṃsāyām 
anyatra asamarthasya tapasi dānam 
etad āha dānena cāpadīti 
prakrāntatapasaḥ āpadi pīḍāyām anigrahaṇe dānam 
yathā yathā naro 'dharmaṃ svayaṃ kṛtvānubhāṣate 
tathā tathā tvacevāhis tenādharmeṇa mucyate 
khyāpanavidher arthavādaḥ 
naro 'dharmam iti nañaḥ praśleṣaḥ 
dharmasya svayaṃ khyāpanaṃ niṣiddham na guṇāḥ svayaṃ vācyāḥ iti 
prakṛtaś cādharma eva tenādharmeṇeti śrūyata eva 
yathā yathā manas tasya duṣkṛtaṃ karma garhati 
tathā tathā sarīraṃ tat tenādharmeṇa mucyate 
śarīram antarātmaiva na bhūtātmā puṇyapāpayos tadāśrayāt 
upacārād dhi ātmanaḥ śarīraśabdo 'yaṃ draṣṭavyaḥ 
anutāpārthavādo 'yam 
garhā khyātā 
kṛtvā pāpaṃ hi saṃtapya tasmāt pāpāt pramucyate 
naivaṃ kuryāṃ punar iti nivṛttyā pūyate tu saḥ 
nivṛttiparyantam ity āhuḥ 
tad ayuktam 
saṃtāpo manaḥparikhedaḥ pramādyaitan mayā kṛtam ityevaṃrūpaḥ 
nivṛttis tu saṃkalpo na kartavyaḥ punaḥ iti 
kriyābhedaṃ ca darśayati 
ktvāpratyayena saṃtapya nivṛtya iti 
ataḥ prāyaścittavat khyāpanānutāpanivṛttayaḥ prāyaścittinā kartavyāḥ 
pūyate siddhim āpnoti 
evaṃ saṃcintya manasā pretya karmaphalodayam 
manovāṅmūrttibhir nityaṃ śubhaṃ karma samācaret 
evam iti kṛtsnasya vidhiniṣedhasamūhasya pratyavamarśaḥ 
pretya karmaphalodayaṃ śubhasya karmaṇaḥ svargādiphalāvāptir aśubhasya narakopapattir akṛte prāyaścitte prāyaścittaṃ cātiduḥkharūpam 
etan manasi saṃcintya śubhaṃ karma samācaret 
vihitaṃ śubham 
tathā saṃkalpamūlaḥ kāmo vai vācy arthā niyatāḥ iti ca 
tasmād yady api na hiṃsyāt ity udyamananipātane na daṇḍādeḥ paraduḥkhotpādane ucyete tathāpy evamādiśāstraparyālocanayādhyavasāyādiniṣedhaḥ 
evam abhakṣyabhakṣaṇādāv api draṣṭavyam 
yady api bhakaṇam annādinigaraṇaparyantaṃ tathāpi mānaso 'dhyavasāyo niṣiddha eva 
evam agamyāgamane 'pi 
yady api hīndriyasamāpattir gamanaṃ tathāpi tadarthādhyavasāyo vyāpāra evamādiśāstrāntarair niṣidhyate 
yady evaṃ hananabhakṣaṇāgamyāgamaneṣu yat prāyaścittaṃ tad adhyavasāye 'pi prāpnoti 
naiṣa doṣaḥ 
brāhmaṇavadhe tāvad iṣṭam eva ahatvāpi iti vacanāt 
anyatra tu mukhyasyaiva śabdārthasya parigraho nyāyyaḥ 
pratiṣedhe tūktaśāstraparyālocanayā sa manovyāpārāt prabhṛti kāyavyāpāraparyantaviṣayo 'vatiṣṭhate 
yady evaṃ ninditaṃ samācaran iti prāyaścittanimittopadeśāt pratiṣedhānusāriprāyaścittaṃ prāpnoti 
ka evam āha nāsti prāyacittam iti 
kiṃ ca tacchabdacoditān na bhavaty anyasya laghu kalpyam 
tathā ca sarvaprāyaścittānām evamādir api viṣayo nyāyyaḥ 
kutaḥ punar ayaṃ viseṣo labhyate 
pratiṣedhādhyavasāyād iti 
prāyaścittāni tu śabdārtheṣv eva vratāni yamadharmāś ca sarve saṃkalpajāḥ ity anena vidhipratiṣedhāv evocyete 
vratāni vidhirūpāṇi niyamāḥ pratiṣedhalakṣaṇāḥ tatraiva ca kṛtārthatvān naimittikeṣu yāvat pravartitum arhanti 
asti ca pratiṣedhasāmānyanimittam ato bhavati prāyaścittam 
na ca tad eva 
paradravyeṣv abhidhyānam iti cātraivānte darśayiṣyāmaḥ 
ajñānād yadi vā jñānāt kṛtvā karma vigarhitam 
tasmād vimuktim anvicchan dvitīyaṃ na samācaret 
kṛtaprāyaścittasyāpi punar akāryapravṛttāv adhikataraṃ prāyaścittam iti evamarthaṃ dvitīyaṃ na samācared iti 
atha vā nivṛtter anantaropadiṣṭāyā arthavādo dvitīyaṃ na samācaritavyam iti 
vrataṃ na hātvyam 
tasmād ādyakṛtād vyatikramād vimuktim icchan mokṣam icchan punar na kuryāt 
tataś caitad uktaṃ bhavati 
kṛte 'pi prāyaścitte na vimucyate yadi punaḥ samācarati 
na ca niṣkṛtau kṛtāyām akṛtāyām api mokṣo yukto 'to muktasya muktim anviccann iti nopapadyate 
tasmād ādhikyāya punar vacanam 
yasmin karmaṇy asya kṛte manasaḥ syād alāghavam 
tasmiṃs tāvat tapaḥ kuryād yāvat tuṣṭikaraṃ bhavet 
asatyāṃ cittaśuddhau vihitātirekakaraṇārtham idam 
duṣkṛte karmaṇy alāghavaṃ kāpi vicikitsā yadi bhavati 
tataḥ kṛte 'pi prāyaścitta ā manaḥprasādotpatter āvartayitavyam 
tapograhaṇaṃ dānādīnām api yathāvihitadarśanārtham 
tapomūlam idaṃ sarvaṃ daivamānuṣakaṃ sukham 
tapomadhyaṃ budhaiḥ proktaṃ tapontaṃ vedadarśibhiḥ 
manuṣyaloke yat sukham ābhimānīkaṃ janapadaiśvaryādi yac caihikam arogitvādi yac ca sāmsargikaṃ dhanaputrādi saṃpat yathābhimatakāntādiviṣayopabhogalakṣaṇam aindriyakam yac ca vedeṣu manuṣyāṇāṃ śatam ānandāḥ sa eka ājānadeveṣu ityādi tasya sarvasya tapomūlaṃ utpattikāraṇam 
tapomadhyam utpannasya sthitir madhyāvasthā 
anto 'vasānam 
tadapekṣayeti vedavidāṃ darśanam 
yathaiva karmaṇi svargagrāmādyabhipretaphalasādhanāny evaṃ tapo vijñeyam 
brāhmaṇasya tapo jñānaṃ tapaḥ kṣatrasya rakṣaṇam 
vaiśyasya tu tapo vārtā tapaḥ śūdrasya sevanam 
naivaṃ mantavyam tapasi sāmarthyāt tapasā sarvaphalasiddhīr avāpsyāmi vidhyatiśayayogāc ca vihitākaraṇe 'pi na dravyeṇa kathaṃ me 'nuṣṭheyo dharmaḥ iti 
yato brāhmaṇasya tapo jñānam 
jñānaṃ vedārthāvabodhaḥ 
tasminn asati na tatphalasādanam 
ato jñānam eva tapa ucyate 
mahatīṣv āpattiṣu tena svadharmo na hātavya ity evamartho 'yaṃ ślokaḥ 
jñānagrahaṇaṃ svādhyāyagrahaṇādhyayanāt prabhṛti sarvasvadharmāṇāṃ pradarśanārtham 
evaṃ tapaḥ kṣatriysyeti 
śūdrasya sevanaṃ dvijātīnām iti śeṣaḥ tatsevāyā vihitatvāt 
asya cānuvādatvāt 
ṛṣayaḥ saṃyatātmānaḥ phalamūlānilāśanāḥ 
tapasaiva prapaśyanti trailokyaṃ sacarācaram 
atīndriyajñānātiśayāsādanam api munīnāṃ tapobalenaivety arthaḥ 
vāṅmanaḥkāyaniyamāt saṃyatātmānaḥ 
phalamūlety āhāraniyamaḥ 
īdṛśena tapasā trailokyaṃ pratyakṣavat paśyanti 
auṣadhāny agadā vidyā daivī ca vividhā sthitiḥ 
tapasaiva prasidhyanti tapas teṣāṃ hi sādhanam 
auṣadhāni rasāyanāni 
agadā vyādhyupaśamabheṣajāni 
vidyā bhūtaviśeṣādiviṣayā 
daivī sthitir aṇimādiśaktiyogo 'nekaprakāraḥ 
yad dustaraṃ yad durāpaṃ yad durgaṃ yac ca duṣkaram 
sarvaṃ tu tapasā sādhyaṃ tapo hi duratikramam 
duḥkhena yat tīryate tad dustaram 
vyādhinimittā mahaty āpat 
atibalena śatrūṇāṃ yad uparodhaḥ 
etad api tapasvināṃ susādhyam 
kṛcchreṇa yat prāpyate tad durāpam ākāśagamanādi 
durgaṃ meghapṛṣṭhārohaṇādi 
duṣkaram abhiśāpavaradānādi anyathā tv akaraṇam 
yathā saṃvartasyānyadevatāsṛṣṭiḥ 
sarvam eva tapasā sidhyati 
ślokatrayeṇa saṃyogapṛthaktvād abhyudayārthatā kṛcchrāṇām ucyate 
nanu ca prāyaścittānāṃ prakṛtatvāt kṛcchrastutis taccheṣatayaiva nyāyyā nābhyudayārthino vidheyatayā 
na ca dustarādayo 'rthavādatayā na saṃbhavanti 
evaṃvidhāḥ mahāntaḥ kṛcchrā yad dustaram api samudrādi tīryate 
kiṃ punar pāpaṃ nāpanotsyate 
ucyate 
gṛhyasmṛtiṣu sāmavidhau cānanukramyaiva prāyaścittāni kṛcchravidhiḥ samāmnātaḥ 
tatra cānārabhyādhītatvād yuktaiva abhyudayārthatā 
āha ca athaitān kṛcchrāṃś caritvā sarveṣu vedeṣu snāto bhavati sarvair devair jñāto bhavati iti 
vedeṣu snātaḥ ity anena niyamapūrvakaṃ vedādhyayanānuṣṭhānād yat phalaṃ tat siddham āha 
yas tu niṣphalo grahaṇārtho 'dhyayanavidhiḥ sa ekavedādhyayanenātrāpi saṃpadyate 
evam anekavedādhyayanaṃ tu dharmāyaivety uktam 
devair jñātaḥ ity anenāśeṣayāgaphalāvāptim āha 
yajamāno hi vedair jñāyate 
yo hy arthavādatayā saṃbhavati na prāyaścittair dānabhāvaṃ gacchadbhiḥ 
ihāpi svadharmanivṛttim āśaṅkamānena brāhmaṇasya tapo jñānam iti yad uktaṃ tad abhyudayārthatve saṃbhavati 
na prāyaścittāni pāpapramocanārthāni kāmyāni phalasādhanāni tatra bhinnaviṣayatvāt kutaḥ prāyaścittair nivṛttir āśaṅkyate 
abhyudayārthatve tu kṛcchrāṇām anyeṣāṃ ca karmaṇāṃ tulyatvād yuktā nivṛttyāśaṅkā 
tathā mahāpatakinaś ca iti pāpapramocanārthe 'pi codyate yad dustaram ityādinā abhyudayārthateti bhinne eva te vākye 
tena ca prakaraṇasya bādho yukta eva 
tathā ca dvaipāyanamuniprabhṛtayaḥ tapaḥprabhāvād buddhīr vicitrās tā vakṣyante 
tasmāt sarvaphalāni tapāṃsi 
na ca yathā sarvārthāny api vaidikāni karmāṇi niyataphalāni sarvebhyo darśapūrṇamāsau sarvebhyo jyotiṣṭomaḥ ityadhikārāt tatra sarvatra yāny eva vede svargādīni phalāni śrutāni tadapekṣayaiva sarvārthatā na tu ṛdhyatiśayātibhogenaivam iti 
kiṃ tarhi yad dustaram ityādi yathā nidarśitam 
mahāpātakinaś caiva śeṣāś cākāryakāriṇaḥ 
tapasaiva sutaptena mucyante kilbiṣāt tataḥ 
uktārtham etat 
kīṭāś cāhipataṅgāś ca paśavaś ca vayāṃsi ca 
sthāvarāṇi ca bhūtāni divaṃ yānti tapobalāt 
tapastutir iyam 
yena tapasā sarvatra gamanāt sarve svargam āsata iti 
yathānadhikṛtā api kīṭādayas tapobalād divaṃ gacchanti kiṃ punar vidvāṃso brāhmaṇāḥ 
ālambanaṃ kīṭādīnāṃ jātisahajaṃ duḥkhaṃ tad eva tapaḥ 
tena ca kṣīṇakalmaṣādhikārijanmāntarakṛtena sukṛtena divaṃ yānti 
yat kiṃcid enaḥ kurvanti manovāṅmūrtibhir janāḥ 
tat sarvaṃ nirdahanty āśu tapasaiva tapodhanāḥ 
vāṅmanaḥkāyakṛtasya japahomābhyāṃ śuddhiḥ smaryate 
tatra tapasā nivṛttiḥ syāt 
ata idam ārabhyate tad api tapasānūdyate 
tapasaiva visuddhasya brāhmaṇasya divaukasaḥ 
ijyāś ca pratigṛhṇanti kāmān saṃvardhayanti ca 
kāmyakarmārambhe pūrvaṃ tapaḥ kartavyam 
tad api tāvad anūdyate 
tathā coktam prathamaṃ caritvā śuciḥ pūtaḥ karmaṇyo bhavati 
yatra tāvad dīkṣopanayanādy aṅgaṃ tatra tad eva tapaḥ 
ekas tapo vratam upaity asaṃgatānāṃ vihitaṃ ceti tapa eva 
yatrāpi śāntikapauṣṭikādau gṛhyādiviṣaye tatrāpi pūvaṃ tapaḥ kartavyam iti ślokārthaḥ 
brāhmaṇagrahaṇaṃ yāgādhikṛtakāmimātrapradarśanārtham 
uktaṃ ca 
nātaptatapasaḥ puṃso havir gṛhṇanti devatāḥ 
nāgṛhītahaviṣyasya kāmaḥ saṃpadyate kvacit 
yady api na devatā tatphalaṃ dadāti tathāpi yāgasya devatayā vināniṣpatter devatāḥ saṃvardhayantīty ucyate 
havirgrahītṛtvaṃ ca na punar devatānāṃ ca svīkāraḥ 
kiṃ tarhi saṃpradānatayoddeśe 'nirākaraṇam 
prajāpatir idaṃ śāstraṃ tapasaivāsṛjat prabhuḥ 
tathaiva vedān ṛṣayas tapasā pratipedire 
manor yeyaṃ pratiṣṭhā granthasya sā tapaḥsāmarthyajaiva 
anyo 'pi yo granthapratiṣṭhākāmas tenāpi tapaḥpūrvaṃ kṛtvā granthaḥ praṇetavyaḥ 
ṛṣīṇām api yat tādṛktvaṃ vedāḥ prādur bhavanti tat tapasaiva 
yad etat tapaso devā mahābhāgyaṃ pracakṣate 
sarvasyāsya prapaśyantas tapasaḥ puṇyam uttamam 
tapaḥstutyupasaṃharaḥ 
yad etat tapaso mahābhāgyaṃ mahāphalatvam uktaṃ tad devāḥ pracakṣate na kevalaṃ manuṣyā eva 
sarvasyāsyeti jagannidarśayati 
kṛtsnasya jagataḥ puṇyam udbhavaṃ śubhajanma tapasaḥ sakāśāt paśyantaḥ 
vedābhyāso 'nvahaṃ śaktyā mahāyajñakriyākṣamā 
nāśayanty āśu pāpāni mahāpātakajāny api 
vedābhyāsādīnāṃ nityānāṃ karmaṇāṃ pāpapraṇodanārthatādhikārāntaratvenocyate 
anirdiṣṭaprāyaścittānām apratyayakṛtānāṃ pratibhūtānāṃ caitad vijñāyate 
anye tv āhur yad evoktam brāhmaṇasya tapo jñānam iti tapovidhānena karmāntaranivṛttim āśaṅkamānasya vacanam idam api tathaiva vijñeyam 
anusaṃdhānārthaṃ kṣamāgrahaṇam sarvātmaguṇapradarśanārtham 
mahāpātakāny apīti 
apiśabdāt stutiḥ pratīyate na mahāpātakanivṛttyarthatā na cākasmāt sa pravartita iti tathā pradarśitair viṣayair vijñāyate 
yathaidas tejasā vahniḥ prāptaṃ nirdahati kṣaṇāt 
tathā jñānāgninā pāpaṃ sarvaṃ dahati vedavit 
jñānapraśaṃseyam 
viduṣaḥ svalpena prayaścittena śuddhir ity asmin prakaraṇa ājñāyate 
jñānaṃ ca sarahasyaṃ vedārthaviṣayaṃ jñeyam 
na prāyaścittavidhijñānaṃ kevalaṃ śuddhaye prayogārthatvāt tat 
na hy anyathā prayogopapattiḥ 
yas tu devādisattāvijñānaṃ rahasyādhikārajñānaṃ ca tasyākāmārthatvād yuktam tad dhi tāḥ pāpaniṣkriyāḥ 
āha ca yathā puṣkarapalāśa āpo na śliṣyanti evam evaṃvidi pāpaṃ karma na śliṣyati iti 
edho dārvindhanam 
yathā śuṣkadāru cāgnau kṣiptaṃ kṣipraṃ dahyate evaṃ jñānam agnir iva pāpasya dāhakatvād vināśasāmānyād evam ucyate 
vedavid iti jñānaṃ viśiṣyate 
tena tarkakalākāvyādijñānam apāstaṃ bhavati 
ity etad enasām uktaṃ prāyaścittaṃ yathāvidhi 
ata ūrdhvaṃ rahasyānāṃ prāyaścittaṃ nibodhata 
pūrvottaraprakaraṇābhisaṃbandhārthaḥ 
savyāhṛtipraṇavakāḥ prāṇāyāmās tu ṣoḍaśa 
ap bhrūṇahaṇaṃ māsāt punanty ahar ahaḥ kṛtāḥ 
mukhanāsikāsaṃcārī vāyuḥ prāṇaḥ tasyāyāmo nirodhaḥ 
sa cobhayapathā prāṇapravṛtter bahiḥ kramato 'pānapravṛtter vā yad recakākhyaṃ prasiddham 
vyāhṛtayaḥ sapta 
praṇava oṃkāraḥ 
vyāhṛtibhiḥ praṇavena ca saha prāṇāyāṃāḥ kartavyā iti 
ṣoḍaśety āvṛttisaṃkhyānam 
kīdṛśaḥ sahabhāvaḥ 
kecid āhuḥ 
prāṇāyāmaṃ kṛtvā vyāhṛtiḥ praṇavajapaḥ pratyāvṛttiṃ kartavyaḥ 
anye tv āhuḥ 
śvāsanirodhakālena dhyātavyāḥ 
kiṃparimāṇaḥ prāṇāyāmānāṃ kālaḥ 
yāvatā nātimahatī śvāsanirodhanapīḍā jāyate 
kumbharecakapūrakāś ca prāṇāyāmāḥ smaryante na śvāsanirodhamātram 
yathāpramāṇaṃ nāsiddher iti asādhyatayaiva parimāṇānām 
api bhrūṇahanam 
apiśabdāt tatsameṣu 
kautsaṃ japtvāpa ity etad vāsiṣṭhaṃ ca pratīty ṛcam 
māhitraṃ śuddhavatyaś ca surāpo 'pi viśudhyati 
kutsena ṛṣiṇā dṛṣṭaṃ proktaṃ kautsam 
apa naḥ śośucad agham ity aṣṭarcaṃ bahvṛce paṭhyate 
vāsiṣṭhaṃ ca partīty ṛcam 
tisra ṛcaḥ samāhṛtāstyṛcam pratītisūktādipratīkārthaṃ ceti pratistomebhir uṣasaṃ vasiṣṭhāḥ ity etat 
māhitram mahi trīṇām iti tṛcam eva 
mahitṛsabdo 'smin sūkte 'stīti vimuktādiprakṣepāt 
ye tu māhendram iti paṭhanti teṣām mahāṃ indro ya ojasā ity aṣṭacatvāriṃśataṃ payaḥsūktam āhuḥ 
śuddhavatyaś ca eto nv indraṃ stavāṃa śuddhaṃ śuddhena iti 
atra apiśabdas tatsamānārthaḥ 
sakṛj japtvāsya vāmīyaṃ śivasaṃkalpam eva ca 
apahṛtya suvarṇaṃ tu kṣaṇād bhavati nirmalaḥ 
atra sakṛtgrahaṇāt pūrvatra pāṭhāvṛttiḥ pratīyate 
sā ca samācārād anyatra darśanāc ca 
trir japitvāghamarṣaṇam ity atrāpekṣāyām adhikṛtena saṃbandhaḥ 
asyavāmaśabdo 'smin sūkte 'stīti matau chaḥ sūktanāmnoḥ iti śabdavyutpattiḥ 
asya vāmasya palitasya hotuḥ iti dvāpañcaśadṛcaṃ sūktam 
śivasaṃkalpam api yaj jāgrato dūram udaiti iti vājasaneyaṣaḍṛcam 
haviṣpāntīyam abhyasya na tamaṃ ha itīti ca 
japitvā pauruṣaṃ sūktaṃ mucyate gurutalpagaḥ 
pratīkārtho dvitīya itikaraṇaḥ padārthaviparyāsakṛt 
tato mantrasvarūpagrahaṇam iti vety atra labhyate 
pauruṣam sahasraśīrṣā puruṣaḥ iti ṣoḍaśarcaṃ sūktam 
enasāṃ sthūlasūkṣmāṇāṃ cikīrṣann apanodanam 
avety ṛcaṃ japed abdaṃ yat kiṃcedam itīti vā 
arvāṅ mahāpātakebhya enāṃsi sthūlasūkṣmāṇy ucyante upapātakādīni 
teṣām apanodanaṃ cikīrṣan avety ṛcaṃ japed abdam 
avety avaśabdena pratīkena ava te heḷo varuṇa namobhiḥ iti lakṣyate pāpapramocanaliṅgatvāt 
na tv atatsaṃduheṇāyata iti yat kiṃcedaṃ varuṇa daivye jane iti eṣām 
pratigṛhyāpratigrāhyaṃ bhuktvā cānnaṃ vigarhitam 
japaṃs tarat sa mandīyaṃ pūyate mānavas tryahāt 
apratigrāhyaṃ madyādi yad apy apratigrāhyaṃ pāpakarmaṇaḥ suvarṇādi tad agrāhyam eva 
vigarhitam annaṃ caturvidhaṃ svabhāvakālaparigrahasaṃsargaduṣṭam 
tarat sa mandī dhāvati pāvamānīṣu catuṣṭayam 
somāraudraṃ tu bahvenāḥ samām abhyasya śudhyati 
sravantyām ācaran snānam aryamṇām iti ca tṛcam 
somā rudrā dhārayethām astram iti catasro yajñaṃ ca bharaṇānīdriyaṃ ceti ṛk 
samā saṃvatsaram 
cāhvānaḥ 
idaṃ liṅgaṃ yad uktaṃ kvacit tantreṇāpi prāyaścittam astīti 
sravantyām iti taḍāgasarasī nivartete 
abdārdham indram ity etad enasvī saptakaṃ japet 
apraśastaṃ tu kṛtvāpsu māsam āsīta bhaikṣabhuk 
indraṃ mitraṃ varuṇam agnim ity etat saptakam 
abdārdhaṃ ṣaṇmāsān 
japed enasvī ity aviśeṣāt sarvainasām 
apraśastaṃ maithunaṃ tatra purīṣotsargo vā 
tad apsu kṛtvā māsaṃ bhaikṣāhāro bhavet 
mantraiḥ śākalahomīyair abdaṃ hutvā ghṛtaṃ dvijaḥ 
sugurv apy apahanty eno japtvā vā nama ity ṛcam 
devakṛtasyainaso 'vayajanam asi ity evamādayo 'ṣṭau mantrāḥ śākalahomīyāḥ 
tair ghṛtam abdaṃ hutvā gurv apy apahanty enaḥ 
sarvamahāpātakāny apīty arthaḥ 
japitvā namo rudrāya tavase kapardinaḥ ity evaṃ mantraṃ saṃvatsaram evam etāṃ siddhim āpnuyāt antareṇāpi śākalahomam 
tad idaṃ vaikalpikaṃ japakarmapūrveṇa śākalamantrahomena prāyaścittam 
anyena vā japitvā vāmana ity ṛcam 
sā tu śiṣṭebhyaḥ sugamayitavyā 
mahāpātakasaṃyukto 'nugacched gāḥ samāhitaḥ 
abhyasyābdaṃ pāvamānīr bhaikṣahāro viśudhyati 
mahāpātakasaṃyukta iti pūrvapadārthasaṃkhyāviśeṣapratipattir anenāpīti gamyate 
ekaikasya laghunaḥ prāyaścittavidhānam anekenāpi yuktam 
pāvamānyaḥ kṛtsnam eva maṇḍalaṃ dāśatayam svādiṣṭhayā madiṣṭhayā ity ārabya yat te rājañ chṛtaṃ haviḥ ityantam 
gavām anugamanam nānuvrajyāmātram 
kiṃ tarhi paricaryā 
sā ca goghnaprāyaścittād anusaṃdheyā 
araṇye vā trir abhyasya prayato vedasaṃhitām 
mucyate pātakaiḥ sarvaiḥ parākaiḥ śodhitas tribhiḥ 
mahāpātakasaṃyuktasyaiva prāyaścittāntaram etat 
vedasaṃhitāṃ mantrabrāhmaṇam 
ṣaṭtriṃśad rātram upoṣya iti saṃhitām araṇye japan pramucyate 
tryahaṃ tūpavased yuktas trir ahno 'bhyupayann apaḥ 
mucyate pātakaiḥ sarvais trir japitvāghamarṣaṇam 
apo 'bhyupayan japitvāghamarṣaṇam iti saṃbandhaḥ 
ataś cāntarjalaṃ japasiddhiḥ 
evaṃ smṛtyantarānugrahaḥ 
aghamarṣaṇamantraviseṣas tṛca uktaḥ 
yathāśvamedhaḥ kraturāṭ sarvapāpāpanodanaḥ 
tathāghamarṣaṇaṃ sūktaṃ sarvapāpāpanodanam 
stutyarthaḥ ślokaḥ 
hatvā lokān apīmāṃs trīn aśnann api yatas tataḥ 
ṛgvedaṃ dhārayan vipro nainaḥ prāpnoti kiṃcana 
iyam api stutiḥ 
ṛgvedadhāriṇo rahasyaprāyaścittārthā 
anye tu mahāpātakasaṃyuktaḥ ity ārabhya rahasyārtham apīcchanti 
ṛksaṃhitāṃ trir abhyasya yajuṣāṃ vā samāhitaḥ
sāmnāṃ vā sarahasyānāṃ sarvapāpaiḥ pramucyate 
ṛgādiviśeṣaṇāt brāhmaṇanivṛttiḥ 
rahasyāni sāmāny āraṇyakādhītāni 
yathā mahāhradaṃ prāpya kṣiptaṃ loṣṭaṃ vinaśyati 
tathā duścaritaṃ sarvaṃ vede trivṛti majjati 
tryavayavas trivṛt 
ekakāryatvād avayavavyavahārād vedo vedāntarasyāvayavaḥ 
ṛco yajūṃṣi cādyāni sāmāni vividhāni ca 
eṣa jñeyas trivṛdvedo yo vedainaṃ sa vedavit 
tat tryavayavaṃ darśayati 
ādyāni mukhyānīty arthaḥ 
anyāni brāhmaṇādhyeyāni ca paṭhitāni 
atha vā padakramitāni 
vividhāni sāmāni grāmyāraṇyavibhāgena 
ādyaṃ yat tryakṣaraṃ brahma trayī yasmin pratiṣṭhitā 
sa guhyo 'nyas trivṛdvedo yas taṃ veda sa vedavit 
tryakṣaram akṣaratrayasamāhāra oṃkāraḥ 
ādyaṃ brahma guhyam 
rahasyādhikāre yathāvad updiṣṭatvāc chabdabrahmarūpatayopāsanakarmatvena vihitaḥ 
paramātmavācakatayā vā guhyo na tu jñātākṣaratvena 
sa hi lokaprasiddha om ity abhyupagamaḥ 
trayī yasminn eṣā saṃkucitā 
sarvāṇi varṇānīty evamādi 
tasyopāsanā purastād ukteti evam om ity etad akṣaram upāsīta iti 
pūrvaśloke mantrārthavedanena vedatvam uktam anena vedāntajñānam 
karmavedanaṃ tv adhyayanavidhyākṣiptam eveti prasiddham 
iti mānave dharmaśāstre bhṛguproktāyāṃ saṃhitāyām
ekādaśo 'dhyāyaḥ 
mānyā kāpi manusmṛtis taducitā vyākhyā hi medhātitheḥ
sā luptaiva vidher vaśāt kvacid api prāpyaṃ na yat pustakam 
kṣoṇīndro madanaḥ sahāraṇasuto deśāntarād āhṛtaṃ
jīrṇoddhāram acīkarat tata itas tatpustakair lekhitaiḥ 
iti bhaṭṭavīrasvāmisūnor bhaṭṭamedhātithikṛtau
manubhāṣye ekādaśo 'dhyāyaḥ 
atha dvādaśamo 'dhyāyaḥ
cāturvarṇyasya kṛtsno 'yam uto dharmas tvayānagha 
karmaṇāṃ phalanirvṛttiṃ śaṃsa nas tattvataḥ parām 
ādyo 'rdhaḥ ślokaḥ śāstrārthaparisamāptidarśanenādhikākāṅkṣānivṛttyarthaḥ 
kṛtsnagrahaṇaṃ saṃmānārtham 
etāvantaḥ smārtā dharmā yasmin śāstre rahasyaparyanta upadiṣṭāś ca 
śiṣyamukhenācāryasyaiva kṛtsnakāritā śāstrasya pratipādyate na vivakṣitā 
nātra śiṣyācāryaṃ vastutaḥ pratipattavyam 
granthakāra evemaṃ grantham evaṃ vibhajati 
dharmaśabdaś ca kartavyatāvacano vidhipratiṣedhasamūham anuvadati 
tena karmaphalasaṃbandho 'nukta iti ita ūrdhvaṃ pratipādyate 
kṛtsno dharma uktas tvayā 
vidhipratiṣedhāpekṣayā vacanam upapannaṃ bhavati 
kasya punaḥ karmaṇaḥ phalasaṃbandho jijñāsyate yenocyate karmaṇāṃ phalanirvṛttiṃ śaṃseti 
yāvatā yāvanti tāvan nityāni śāstranoditatvād eva kriyante na teṣāṃ phalam abhisaṃdheyam 
na hi tāni phalārthāni 
yāny anityāni tatrāpi pratikarma prāyaśaḥ phalāny uktāny eva vāridas tṛptim āpnoti svargam āyuś ca ityādīni ca 
yatrāpi noktam iva manyeta tatrāpi svargādi sādhitam eva 
yāni jātakarmādīni saṃskārakarmāṇi tāni saṃskāryaviśeṣoktasya kriyāphalenaiva phalavanti nādṛṣṭam ākāṃkṣanti 
yāny api naimittikāni dravyaśuddhyādīni cāṇḍālasparśanasnānādīni tāny api dṛṣṭaprayojanāny eva 
śuddhaye hi tāni kriyante aśuddhair vyavahārapratiṣedhāt 
prāyaścittāni cānantaram uktaprayojanāny eva 
ato na vidmaḥ kasya vāsya karmaṇaḥ phalam abhijijñāsyate 
pratiṣedhānām 
śarīrajaiḥ karmadoṣaiḥ ityādinā teṣām eva vakṣyamāṇatvāt 
tathāpratiṣedhānuṣṭhānam api śāstracoditam eva 
nanu tatra phalārthitve hi na sarvaviṣayo 'dhikāraḥ syāt 
arthitā vādhikriyeta 
ucyate 
naivātra tādṛśaṃ phalam abhidhīyate yat kāmyate 
aniṣṭaphaladarśanam atra kriyate 
naiva tat kāmyate 
naiva ca kaścid aniṣṭaprāptim icchati 
ataḥ sarvaviṣayatāsiddhiḥ 
yad apy ucyate śāstraṃ coditaṃ pratiṣedhānuṣṭhānaṃ kriyate atyalpam idam ucyate 
evaṃ tatrānuṣṭhānam iti 
sarvam eva śāstranoditaṃ kriyate 
kiṃ tu tac chāstraṃ phalārthinaḥ kasyacit kartavyatāṃ sthāpayati 
kasyacid antareṇa phalaṃ naimittikatvena 
iha tu yāvajjīvam iva nimittaśruter abhāvāt kimarthaṃ pratiṣiddhaṃ na kriyata iti 
upekṣāyāṃ pratyavāyaś ca dṛśyate jighāṃsayā brāhmaṇasya narakaṃ pratipadyate iti 
nanu ca yat pratiṣiddhaṃ brāhmaṇavadhādi na tac chāstracoditam 
śāstranoditasya hi śāstrīyeṇa phalena saṃbandho yuktaḥ yathā svargakāmo yajeta iti 
śāstrato hi yāgasya kartavyatāpratipattir nānyataḥ 
iha tu dveṣādinā laukikī pravṛttir aśāstrīyā 
na cāśāstrīyasya śāstrīyeṇa phalena saṃbandho nyāyyaḥ 
yad apy uktam upekṣāyāṃ pratyavāyaḥ pradarśitaḥ iti kimity atrākāṃkṣā 
yāvatā dviṣantaṃ prati vartamānasya na kartavyam iti śāstrato 'vagatir jāyate tāvatā vākyārthasamāptiḥ 
kim atra padam asti yadākāṃkṣīta 
etad vivicyamānaṃ mahāntaṃ granthavistāram ākṣipati 
saṃkṣepas tv ayam 
na hiṃsyād bhūtāni iti pratiṣedhavidheḥ pratiṣedho bhāvārthaḥ 
kartṛkaraṇa iti ca śrūyate 
tatra vidhes tāvan niyojyaviṣayākāṃkṣā 
tatra niyojyasyeyam avagatir bhavati na mayaitat kartavyam 
nārthas tatra niyuktaḥ puruṣaniyogarūpatvād vidheḥ 
sa cātra niyojyo laukikyā dveṣalakṣaṇayā pravṛttyārthena pravartamānahiṃsāsvabhāvopadeśena samarpitaḥ 
yaḥ svecchayā hanane pravartate sa hanyād iti 
na caitena yujyate sa hy atra vidher viṣayaḥ 
na ceti śūnyeṣu bhāvārthasyānyataḥ prāptatvāt puruṣopalakṣaṇatvāt svena viṣayatvena vidheḥ saṃbandhaḥ 
yaś cāsau niyojyaḥ sa na tīrthatvena niyojyabhāvam ātmanaḥ pratipadyate 
yāvat tadviṣayasya pratiṣidhyamānasya nāniṣṭaphalatām adhyavasyati 
tathā hi loke vyutpattiḥ 
sabhyāyāṅgulir deyā iti vadan pratiṣiddhe tadatikramaṇe tadanuṣṭhīyamānam anarthahetutayā pratipannam 
na ca laukikīṃ vyutpattim avamṛjya hetvantaram upanyāsam arhati 
tatrāśrutāpy aniṣṭaphalatā pratiṣedhasāmarthyāt kalpayituṃ yuktā kiṃ punar yatra śrūyata eva 
na hi śrutasyotsargo nyāyyaḥ 
na cātra vādamātropalakṣakatvaṃ narakādiphalaṃ śrutiyuktam uktena nyāyena phalāpekṣānvayaḥ sakāśāt 
kiṃ cārthavādā vidhiviśeṣā bhavanti 
na ceha kaścid vidhiḥ śrutaḥ prakṛto vā karmaphalasaṃbandhasyaiva prādhānyena pratipādayiṣyamāṇatvāt 
na hy atra karmāṇi vidhīyante 
ataś ca teṣāṃ phalasaṃbandha ucyate 
na caitāvatā bhavanti vākyaśatāny anarthakāni 
bhavantu arhantu smṛtikāraṇaṃ tāvad etad darśanam 
na hy anyathaitāni vākyāni vyākhyātuṃ śakyante 
avidhiśeṣa iha nāsti 
guṇavādenaitad vyākhyānaṃ śāstrakārāṇām api bhrāntir iti cet 
na 
naivaṃvādina ātmanaḥ prakarṣato maharṣīn avajānate 
aghaṃ pāpam 
anagheti saṃbodhanam niṣkalmaṣatayā stutyartham 
śaṃseti vāgyato vartate 
sa tān uvāca dharmātmā maharṣīn mānavo bhṛguḥ 
asya sarvasya śṛṇuta karmayogasya nirṇayam 
pṛṣṭaprativacanam etat 
yad ahaṃ pṛṣṭaḥ śṛṇu tat 
karmaṇo yogam iti saṃbandhaḥ 
sa ca prakṛtatvāt phalenaiva vijñeyaḥ 
śubhāśubhaphalaṃ karma manovāgdehasaṃbhavam 
karmajā gatayo nṝṇām uttamādhamamadhyamāḥ 
śubhasya nirdeśo dṛṣṭāntatayā manovāgvyāpāravidhyartho vā manaso vāco dehāc ca saṃbhavati karma 
karmaśabdo na cejyāyām eva kāyaparispande vartate 
kiṃ tarhi kriyāmātre yogadhyānavacanātmake 'pi 
phalaśabdaḥ pratyekam abhisaṃbadhyate 
śubhaphalam aśubhaphalaṃ ca 
naivaṃ vijñeyaṃ kāyavyāpārasādhanād eva karmānuṣṭhānāc chubhāśubhaphalaprāptiḥ 
api tu manovākkāyasaṃbhavād apy evam eva 
tasmād api trividhāt karmaṇas tu vidhīyate phalaprāptiḥ 
tasyeha trividhasyāpi tryadhiṣṭhānasya dehinaḥ 
daśalakṣaṇayuktasya mano vidyāt pravartakam 
nanu ca daṇḍyān yajeta na hiṃsyāt iti śubham aśubhaṃ ca 
te sarve kāyavyāpārasādhye 
dānenātmanaḥ svatvanivṛttiḥ parasya ca svatvasaṃpādanaṃ tac ca pūrvaṃ dakṣiṇena hastena ityādi vihitim 
yāgo 'pi prayogarūpo 'vabhṛthāntaḥ kāyavyāpāranirvartyo bhavati 
evaṃ saṃghātadaṇḍyādyavidyā tu kāyikatayā prasiddhaiva 
tatra kiṃ tat karma yan manasaḥ saṃbhavati 
ata āha arthasyāsya mano vidyāt pravartakam 
manaso hi vyāpārāḥ sarve darśanādayaḥ 
na ca triṣv asatsu bhautiko vyāpāraḥ 
tathā hi prathamaṃ tāvan manasāyam arthaṃ saṃpaśyaty ayam īdṛśa eva tasya vastunaḥ sukhaṃ duḥkhaṃ vāsya kāraṇaṃ tata āyatte katham etan manaḥ saṃpadyate 
tato 'dhyavasyati saṃpādayāmy ato nedam iti 
tatra udare kriyāpradhāne kāyaparispandarūpavāgvyavahāraś ca 
ataḥ sarvasya manaḥ pravartakaṃ preṣāpūrvakāriṇaḥ
abuddhipūrvaṃ tu nāvaśyaṃ saddarśanādayaḥ pūrvabhāvirūpasya tādrūpyeṇa grahaṇam  yathā madye varṇasādṛśyāt pānakabuddhyā pravṛttiḥ saṃtamāsaṃbhavāt tayā parastrīṣu anyat tu daivopanipatitam yathā suptasya hastasaṃcārapārśvaparivartanādinā maśakādiprāṇivadhaḥ  tatrāpi kartṛtvam upapāditaṃ prāyaścitteṣu pravṛttihetuḥ 
trividhasya vāṅmanaḥkāyasādhanabhedena 
tryadhiṣṭhānasya uttamādhamamadhyamagatibhedena 
daśalakṣaṇayuktasya manaḥ kāyakarmaṇoḥ pratyekaṃ traividhyaṃ vāṅmayaṃ caturvidham 
etāni daśalakṣaṇāni 
tāny upariṣṭād vakṣyati 
paradravyeṣv abhidhyānaṃ manasāniṣṭacintanam 
vitathābhiniveśaś ca trividhaṃ karma mānasam 
abhidhyānaṃ nāma paradravyaviṣayerṣyābuddhyā paradravyābhibhavānucintanam kiyad aśvagodhanaṃ kiyad vājāvikam iti ca vibhavo 'śvāḥ dhigdaivaṃ kasmād asyeyatī samṛddhiḥ atha ca kathaṃ nāmaitasyāpahareyam atha vā sādhur bhavati yady etasyaitan na bhavati 
anye tv āhur etad dhanaṃ samabhibhavati 
aniṣṭacintanaṃ parasyety abhisaṃbadhnanti 
paravadhopāyacintanam yadi mriyate tan mamāstu iti vā 
nanu ca paradravyābhidhyānam evoktam 
anenaiva siddhe tad anarthakam 
sāmānyaśabdo hy ayam 
yad aniṣṭham anabhipretaṃ parasya tan na cintanīyam 
dhananāśo 'pi parasya naiveṣṭaḥ 
etadbhayāc ca kiṃcana parasyety etan na vyāharanti 
aniṣṭaṃ ca yat pratiṣiddhaṃ tad vyācakṣate 
asminn api pakṣe paradravyābhidhyānaṃ prādhānyārtham eva 
evaṃ vitathābhiniveśo 'pi 
pūrvapakṣārthasya siddhāntatvena grahaṇam vijñānavādaḥ vedāprāmāṇyam anātmatāgraha ityevamādi 
anye tu nityanirāmiṣadveṣam āhuḥ 
iyaṃ ca trividhākuśalā mānasī pravṛttiḥ 
ato 'nyā kuśalā 
aspṛhā paradravyeṣu dayā sarvasattveṣu śraddhā dharmādyastitvādiṣu 
tathā ca bhagavān vyāsaḥ 
anabhidhyā parasveṣu sarvasattveṣu sauhṛdam 
dharmiṇāṃ phalam astīti trividhaṃ manasā smaret 
pāruṣyam anṛtaṃ caiva paiśunyaṃ cāpi sarvaśaḥ 
asaṃbaddhapralāpaś ca vāṅmayaṃ syāc caturvidham 
adattānām upādānaṃ hiṃsā caivāvidhānataḥ 
paradāropasevā ca śārīraṃ trividhaṃ smṛtam 
śāstrīyāprādhānyatayāsyādattānām asadbhya upādānaṃ duṣṭaṃ caiva 
tathā kumāryādiparadārādāv api 
viparītadharmādānaṃ paritrāṇam indriyasaṃyamaś ca 
idaṃ manovāgdehabhedena daśavidham 
pravṛttikuśalākuśalavibhāgena viṃśatiprakārāḥ 
mānasaṃ manasaivāyam upabhuṅkte śubhāśubham 
vācā vācā kṛtaṃ karma kāyenaiva ca kāyikam 
parasya manastāpo yena janyate karmaṇā tato mānasaṃ duḥkham āpnotīti kecit 
vayaṃ tu brūmo yat trividhaṃ mānasam uktaṃ tato manoduḥkhāptiḥ 
evam uttarayor api 
śarīrajaiḥ karmadoṣair yāti sthāvaratāṃ naraḥ 
vācikaiḥ pakṣimṛgatāṃ mānasair antyajātitām 
bhūyastvābhiprāyam etat 
prāyeṇaitāsāṃ jātīnām etāni yathāvibhāgaṃ nimittāni 
na tv ayaṃ niyamaḥ 
tathā mahāpātakināṃ tiryak paryaṭantīti vakṣyatīti 
pakṣimṛgagrahaṇaṃ tiryagjātimātrapradarśanārtham 
manovākkāyakarmaṇām uttarottarasya gurutvapradarśanārthaparam 
vāgdaṇḍo 'tha manodaṇḍaḥ kāyadaṇḍas tathaiva ca 
yasyaite nihitā buddhau tridaṇḍīti sa ucyate 
damanaṃ daṇḍaḥ 
vāco daṇḍaḥ pāruṣyāpravṛttiḥ 
evam uttarayor api 
yasyaite daṇḍā buddhau nihitā naitan mayā kartavyam iti yo na skhalati sa tridaṇḍīty ucyate 
na tv anāryo gurukāṣṭhadaṇḍaṃ dhārayati 
tridaṇḍam etan nikṣipya sarvabhūteṣu mānavaḥ 
kāmakrodhau susaṃyamya tataḥ siddhiṃ nigacchati 
trayāṇāṃ daṇḍānāṃ samāhāras tridaṇḍam 
pātrādidarśanād astriyāṃ bhāṣaṇāt 
buddhau nikṣipya buddhau kṛtvā 
sarvabhūteṣv aghātakatvaṃ cāvasthitaṃ tridaṇḍaṃ vā nihitam 
kāmakrodhayoḥ saṃyamaḥ su sādhuḥ 
tataḥ siddhiṃ mokṣākhyāṃ gacchati prāpnoti 
ādhyātmikatvopanyāsa upakramo 'yam 
kasya punar eṣā siddhiḥ kasya vāmutra vikārakarmaphalānāṃ bhoktṛtvam 
bhasmāntaṃ śarīram 
na ca tato 'yam upalabhāmahe 
tena sarveṣu dharmādharmeṣv adhikāripuruṣaṃ pradarśayitukāmaḥ prārabhate 
yo 'syātmanaḥ kārayitā taṃ kṣetrajñaṃ pracakṣate 
yaḥ karoti tu karmāṇi sa bhūtātmocyate budhaiḥ 
asya śarīrasya kriyāparispandātmikāṃ kriyāṃ svayaṃ pravartayitā 
prayatnavaśenāsya kartṛtvam 
sa kṣetrajñaḥ 
asyātmana iti samānādhikaraṇe ṣaṣṭhī 
ātmaśabdasya śarīre vṛttiḥ tasyāpi ātmārthatvāt 
yaḥ karoti pānādilakṣaṇaṃ tajjanyo yaḥ śarīrākhyaḥ kartā sa bhūtātmocyate pṛthivyādibhūtasaṃghātaḥ jaghanyatvāt 
bhūtavikāra ātmā bhūtātmā 
tathā coktam dvāv ātmānāv antarātmanā śarīrātmanā 
jīvasaṃjño 'ntarātmānyaḥ sahajaḥ sarvadehinām 
yena vedayate sarvaṃ sukhaṃ duḥkhaṃ ca janmasu 
kiṃ punar ayaṃ jīvo nāma yāvatā kṣetrajñam eva jīvaṃ manyante 
dvau cātropalabhyete śarīram ahaṃpratyayavijñeyaś cāntarātmā 
tato 'nyaḥ kaścij jīvo nāma 
kecit tāvad āhuḥ mahadādibhūtasūkṣmapariveṣṭitaṃ liṅgaṃ yat paṭhyate saṃsarati nirupabhogaṃ bhāvair adhivāsitaṃ liṅgam iti 
yenetikaraṇatvaṃ ca vedanaṃ prati tasyopapadyate 
tad dhi sthūlabhūtānām āśrayaḥ tasyaiva śarīrākhyabāhyabhūtāśrayatvāt 
śarīre ca saty ātmanaḥ sukhaduḥkhabhoktṛtvam 
ato yeneti karaṇavibhaktyocyate 
anye tu manyante antaḥkaraṇaṃ manobuddhyahaṃkārarūpaṃ jīvaḥ 
tasya cāntaḥkaraṇasaṃjñatvād yukta eva karaṇavibhaktyā nirdeśaḥ 
antarātmaśabdaś ca tādarthyād yukta eva 
sahajaśabdaś ca ā mokṣaprāpter ā pralayāc ca tadaviyogena 
tāv ubhau bhūtasaṃpṛktau mahān kṣetrajña eva ca 
uccāvaceṣu bhūteṣu sthitaṃ taṃ vyāpya tiṣṭhataḥ 
uccāvaceṣu bahuvidheṣu nānārūpeṣu bhūteṣu sarveṣu yaḥ sthito vyāpya tāni bhūtāni 
tiṣṭhataḥ saṃśrayataḥ 
ataś ca sarvakarmakartṛtvam tiṣṭhater anekārthatvāt 
ko 'sāv uccāvaceṣu bhūteṣu vyāpya sthitaḥ 
paramātmā cetanācetanajagatparityaktaḥ paramānandarūpaḥ parastāc ca pratipādayiṣyate 
bhūtasaṃpṛktau bhūtāni pañca 
mahān iti 
yena vedayata ity uktaḥ 
kṣetrajñaḥ asyātmanaḥ iti 
yathāvyāptyāpakṣe 'pi dvitīyasthitaṃ tam iti 
saṃśrayaṇaṃ ca tatkāraṇatvāt sarvasyāsya jagataḥ 
kāryaṃ ca kāraṇam āśrayaty ato 'pekṣaiva saṃśrayaṇam 
tathā ca bhavān vyāsaḥ
dvāv imau puruṣau loke kṣaraś cākṣara eva ca 
kṣaraḥ sarvāṇi bhūtāni kūṭastho 'kṣara ucyate 
kṣaraśabdena sarvaṃ caitad ucyate cārācaraprapañcarūpam 
akṣaraṃ prakṛtikāraṇam kūṭasthaśabdena kāraṇarūpatayā pralaye 'py avināśāt 
atha vā kṣaraṃ śarīram akṣaraḥ kṣetrajñaḥ 
kūṭasthatvaṃ tu tasyāmokṣaprāpteḥ kartṛtvabhoktṛtvānivṛttyā
uttamaḥ puruṣas tv anyaḥ paramātmety udāhṛtaḥ 
yo lokatrayam āviśya bibharty avyaya īśvaraḥ   
asaṃkhyā mūrtayas tasya niṣpatanti śarīrataḥ 
uccāvacāni bhūtāni satataṃ ceṣṭayanti yāḥ 
mūrtiśabdena yāvat kiṃcid bhautikaṃ kāryakāraṇam iti śaktiś ca tad ucyate 
tad etat sarvaṃ tasya paramātmanaḥ śarīrāt prādur bhavati 
svabhāva eva tasya śarīram 
śilāputrakasya śarīram itivad bhedena vyapadeśaḥ 
asaṃkhyā anantāḥ 
samudrād ivormayaḥ 
niṣpatanti prādur bhavantīty uktam 
tābhiḥ prādurbhūtābhir idaṃ jagac ceṣṭate sakriyaṃ bhavatīty arthaḥ 
śarīrendriyavijñānair vinā ceṣṭāyā abhāvāc ceṣṭayantīty ucyate 
anye tu śarīrataḥ pradhānaṃ ca paramātmanaḥ śarīraṃ tadadhīnapravṛttitvāt nātra bhūtāni 
pañcabhya eva bhūtebhyaḥ pretya duṣkṛtināṃ nṛṇām 
śarīraṃ yātanārthīyam anyad utpadyate dhruvam 
pañcabhyo bhūtebhyo 'nyac charīraṃ pretyotpadyate 
etad uktaṃ bhavati 
śukraśoṇitam antareṇaiva pāñcabhautikaṃ śarīram utpadyate 
duṣkṛtīnāṃ ca pāñcabhautikaṃ śarīraṃ puṇyakrtām tu taijasākāśamātrāṇi bhavanti 
yathoktam vāyubhūtaḥ khamūrtimān iti 
yātanā pīḍātiśayaḥ 
tadarthīyam yad atidṛḍham alaukikaduḥkhasahiṣṇuḥ 
tenānubhūya tā yāmīḥ śarīreṇeha yātanāḥ 
tāsv eva bhūtamātrāsu pralīyante vibhāgaśaḥ 
yamo nāma devatāviśeṣo duṣkṛtināṃ nigrahādikṛt 
taddṛṣṭā yātanā asya 
tā anubhūya tena pāñcabhautikena śarīreṇa 
tāni śarīrāṇi punaḥ pralīyante tāsu sūkṣmāsu bhūtamātrāsu 
so 'nubhūyāsukhodarkān doṣān viṣayasaṅgajān 
vyapetakalmaṣo 'bhyeti tāv evobhau mahaujasau 
viṣayasaṅgāt pratiṣiddhaviṣayopasevanāt pratiṣiddhān tataḥ saṅgāc ca ye jātā doṣāḥ pāpanirmitāḥ 
narakād duḥkhāny anubhūya tena ca duḥkhopabhogena vyapetakalmaṣo 'pahatapāpmā ceti 
tāv evobhau mahaujasau 
kāv ubhau 
mahān kṣetrajñaś ca tau prakṛtau 
anantaraślokena ca kṣetrajña evānubhāvitā sukhaduḥkhayoḥ 
sa iti ca tasyaiva parāmarśo 'taḥ kṣetrajñam abhyetīti prāptam 
tac ca viruddham 
sa eva prāpyaḥ prāpakaś ca 
satyam aupacāriko bhedo 'bhipretaḥ 
abhyetīty ayam arthaḥ etāvanmātraśeṣo bhavati 
yad uta kṣetrajñatayā prāṇādisaṃghātātmakena mahān iti vyapadiṣṭena phaleṣu tāvanmātraḥ pariśiṣyate 
liṅgajīvaś ca kṣetrajñaḥ 
anye tu mahatparamātmānāv iti vyācakṣate 
sukhodarkān kṣīṇe pāpa uttarakālaṃ sukham anubhūyate 
pratipanthini pāpe svalpe 'pi na sukhotpattiḥ 
yathā svalpe 'py ajīrṇe na bhojanaṃ sukhāya  
tau dharmaṃ paśyatas tasya pāpaṃ cātandritau saha 
yāmyāṃ prāpnoti saṃpṛktaḥ pretyeha ca sukhāsukham 
nanu ca yadi tau mahān kṣetrajñaś ca saṃbadhyete tatas tasya paśyata iti tasyeti kaḥ saṃbadhyate 
jīva iti kecit 
uktaṃ ca sa eva kṣetrajñaḥ sa eva jīvaḥ iti 
atha liṅgam 
nanu ca mahacchabdena tad evoktam 
athāntaḥkaraṇaṃ mahadbuddhyādi
tatrāpi kaḥ saṃbandho liṅgasya dharmādharmābhyām 
tad dhi sūkṣmaṃ bhūtarūpam eva 
yathoktam teṣām idaṃ tu saptānām ity atrāntare 
ato manyāmahe yad evānyair vyākhyātam asti pūrvaśloke tāv evobhau iti mahatparamātmānau budhyete iti tad eva yuktaṃ paśyāmaḥ 
tayor hi dṛṣṭānta upapadyate 
mahataḥ karaṇasya sataḥ kartṛtvopacārāt kāṣṭhāni pacantīti yathā 
tasyeti ca kṣetrajñasya parāmarśabhedopapattiḥ 
paramātmanaś ca kṣetrajñāśrayayor dharmādharmayor dṛṣṭāntavacanaṃ sarvasya sukhaduḥkhopabogasya tadadhīnatākhyāpanārtham 
yathoktam
īśvaraprerito gacchet svargaṃ vāśvarabhram eva vā 
preraṇā ca dharmādharmaniyamitecchaiva 
nanu ca dharmādharmayor icchāṃ prati niyantṛtva aiśvaryaṃ hīyate 
tathā śārīrake darśitam yatheha rājā sevānurūpaṃ dadāti na ca tasyeśvaratvam apaiti 
ato mahatparamātmānau paśyata iti vyapadiśyate 
tasyeti kṣetrajñajñānam 
tad apy ayuktam uttaragranthavirodhāt 
yāmyāṃ prāpnoti saṃpṛkta iti 
na hi paramātmanā kasyacit saṃparkaḥ saṃbandha ucyate 
na ca paramātmanā kaścit saṃbandho 'pi 
evaṃ tarhy atra yābhyām iti naivaṃ mahatparamātmānau saṃbadhyete 
kiṃ tarhi dharmaḥ pāpaṃ ca tayor api prakṛtatvāt 
tau dharmaṃ paśyatas tasya pāpaṃ ceti 
yadi mahacchabdenāntaḥkaraṇam ucyate sutarām anupapattiḥ 
na hi paramātmano draṣṭṛtve karaṇāpekṣā 
adhikaraṇam eva hi bodhiparamātmasvarūpam abhyeti tāv eva cobhau iti 
kīdṛśam etad abhigamanam 
yadi tadbhāvāpattiḥ sā naiva kalmaṣavyapāyamātrasādhyā 
atha tatprāptipravaṇatā sāpi naiva pralīneṣu bhūteṣv aśarīrasya bhavati 
tasmāt tau dharmaṃ paśyatas tasya tasyaivātmana iti pūrvavan neyam 
yady ācarati dharmaṃ sa prāyaśo 'dharmam alpaśaḥ 
tair eva cāvṛto bhūtaiḥ svarge sukham upāśnute 
prāyaśo bāhulyena tair eva bhūtair mahadādibhir mahābhūtaparyantaiḥ svarge sukham āpnoti 
yadi tu prāyaśo 'dharmaṃ sevate dharmam alpaśaḥ
tair bhūtaiḥ sa parityakto yāmīḥ prāpnoti yātanāḥ 
nanu ca pañcabhya eva bhūtebhyaḥ śarīraṃ duṣkṛtinām ity uktam kim idānīm ucyate tair bhūtaiḥ parityakta iti 
ucyate 
na bhautikaṃ sarīraṃ nāpy aśarīrasya yātanāḥ 
kiṃ tarhi atyantavilakṣaṇe te mānuṣasarīre 'to 'nyāny etāni mṛdusnigdhasukumāraśarīrārambhakāṇy atyantavilakṣaṇāni 
duḥkhābhighātaniṣkṛtyā parityakta ucyate 
yāni śarīrāṇi svargabhogyāni taiḥ parityaktaḥ 
yāmīs tā yātanāḥ prāpya sa jīvo vītakalmaṣaḥ 
tāny eva pañcabhūtāni punar apy eti bhāgaśaḥ 
prāgvyākhyāto 'yam 
etac cāsyaślokacatuṣṭayasya tātparyam 
yadi bhūyān adharmas tadā yāmyo yātanāḥ na tu svalpe 'dharme asminn eva loke 'sukhānubhavena svargāvāptiḥ 
etā dṛṣṭvāsya jīvasya gatīḥ svenaiva cetasā 
dharmato 'dharmataś caiva dharme dadhyāt sadā manaḥ 
svalpārtho 'yam 
dharmato 'dharmata iti nañaḥ praśleṣaḥ dharmādharmanimittāt 
jīvasya kṣetrajñasyātmanaḥ 
svenaiva cetasā śāstraprāmānyāt tadanubhavet 
kṛtsnaśāstrārthaphalopasaṃhāraḥ 
sattvaṃ rajas tamaś caiva trīn vidyād ātmano guṇān 
yair vyāpyemān sthito bhāvān mahān sarvān aśeṣataḥ 
dharmādharmyoḥ karmakāṇḍopayogi yat tad uktam 
idānīṃ vidyākāṇḍam āripsate 
tatra dvaitāśrayam iva tāvad aṅgārthaṃ prakriyate 
satvādayas trayo guṇā ātmanaḥ 
nātrātmā jīvaḥ 
kiṃ tarhi mahān eva 
ātmaśabdaḥ svabhāvavacano na pratyaktvavacanaḥ 
nirguṇo hi puruṣaḥ 
atha vā bhogyatayā bhoktur evātmanaḥ saṃbandhitvena vyapadiśyate 
mahān iti ca pradhānam evocyate pratyāsatteḥ 
ādyā hi vikriyodbhūtiḥ pradhānasya mahadākhyā 
yathā jīvantyau jīvatau pramāvasthāvāpyabhavān vikārān avasthitaḥ prakṛtitvāt sarvavikārāṇām idam ucyate 
yo yadaiṣāṃ guṇo dehe sākalyenātiricyate 
sa tadā tadguṇaprāyaṃ taṃ karoti śarīriṇam 
yady api sarvaṃ triguṇaṃ tathāpi yo yadā guṇaḥ sākalyena kārtsnyena atiricyate ādhikyaṃ prāpnoti pūrvakarmātiśayavaśāt sa tadā puruṣasya guṇāntaram abhibhavati 
ataḥ śarīrī tadguṇaprāyo bhavati 
tadīyam eva dharmam ādarśayati guṇāntaraṃ jahātīva 
sattvaṃ jñānaṃ tamo 'jñānaṃ rāgadveṣau rajaḥ smṛtam 
etad vyāptimad eteṣāṃ sarvabhūtāśritaṃ vapuḥ 
sāmānyam etad eṣāṃ lakṣaṇaṃ vyāpi sarvaprāṇiṣu 
jñānaṃ vedakam 
ajñānaṃ mohaḥ na yathā madamūrcchādyavasthāsv acaitanyam eva 
ubhayarūpatā rajaḥ 
rāgadveṣaśabdenobhayadharmayoga ucyate 
nāpi samyagjñānavaśānām atiśayena krodho na cātipramādaḥ 
tat tad rajaḥ 
vapuḥ svabhāvaḥ 
anucchedād bījavāsanāyā ā brahmaprāptisthitatvāt 
tatra yat prītisaṃyuktaṃ kiṃcid ātmani lakṣayet 
praśāntam iva śuddhābhaṃ sattvaṃ tad upadhārayet 
prītisaṃyuktaṃ saṃvedanaṃ śuddhābhaṃ śuddham ivābhāti rajastamobhyām akaluṣitaṃ madamānarāgadveṣalobhamohabhayaśokamātsaryadoṣarahitam 
evaṃ sarvam 
eṣā cāvasthā svasaṃvedyaikasyāṃ velāyāṃ bhavet 
yat tu duḥkhasamāyuktam aprītikaram ātmanaḥ 
tad rajopratipaṃ vidyāt satataṃ hartṛ dehinām 
duḥkhena samāyuktaṃ saṃbhinnaṃ śuddhaṃ prītirūpaṃ na bhavaty ata ucyate aprītikaraṃ duḥkhānuviddhatayā prītyā na yuktam 
apratipam apratyakṣaṃ pāramārthikam 
etad rajaso rūpaṃ hartṛviṣayeṣu pravartakaṃ spṛhājanakam ity arthaḥ 
yat tu syān mohasaṃyuktam avyaktaṃ viṣayātmakam 
apratarkyam avijñeyaṃ tamas tad upadhārayet 
moho vaicityaṃ yuktāyuktavivekābhāvaḥ 
viṣaya ātmā svabhāvo yasya 
nanu cāyam aviṣayo 'ntarātmatvād eva 
tat kathaṃ viṣayasvabhāvḥ 
mohaviṣayānurāgāt buddhir iva evam ucyate 
viṣayād vātīva buddhis tadātmikā saṃpadyata iti saṃkhyātraiguṇyaṃ na tv antarbahiḥsattvānām aviśabdam 
apratarkyaṃ tadanumānagocaram 
avijñeyam antarbahiḥkaraṇānām agocara ity arthaḥ 
trayāṇām api caiteṣāṃ guṇānāṃ yaḥ phalodayaḥ 
agryo madhyo jaghanyaś ca taṃ pravakṣyāmy aśeṣataḥ 
trayāṇām eṣām āsevyamānānāṃ yat phalam utpadyata uttamādhamamadhyamaṃ tadvaktavyatayā pratijñāyate 
yasmin guṇa udrikte yaḥ puruṣasya svabhāvo bhavati sa ucyata iti pratijñā 
vedābhyāsas tapo jñānaṃ śaucam indriyanigrahaḥ 
dharmakriyātmacintā ca sātvikaṃ guṇalakṣaṇam 
tatsaṃbandhaguṇalakṣaṇam ity evaṃ vaktavyatayā pratijñāyate 
sātvikam iti kathaṃcid yojayitavyam 
guṇo lakṣyate yena tad guṇalakṣaṇam 
tat kasyeti 
sātvikam iti saṃbandhaḥ 
prayojanaṃ samudāyasaṃbandhyavayavā api dṛśyante 
tenaitad uktaṃ bhavati 
sattvasya guṇasyaital lakṣaṇam 
yathā devadattasya gurukulam 
gurur upasarjanībhūto 'pi devadattapadena saṃbadhyate tadvad etat draṣṭavyam 
padārthā vyākhyātāḥ 
ārambharucitādhairyam asatkāryaparigrahaḥ
viṣayopasevā cājasraṃ rājasaṃ guṇalakṣaṇam 
karmaṇāṃ kāmyānāṃ dṛṣṭārthānām adṛṣṭārthānāṃ cārambhe ratir vṛthārambhaś ca 
etat rājasaṃ lakṣaṇam 
adhairyam alpe 'py upaghātahetau cetaso 'samāśvāsaḥ 
dainyagrahaṇam utsāhatyāgaḥ 
asatkāryaṃ lokaśāstraviruddham tasya parigraha ācaraṇam 
viṣaye saṅgo 'jasraṃ punaḥ punaḥ pravṛttiḥ 
lobhaḥ svapno 'dhṛtiḥ krauryaṃ nāstikyaṃ bhinnavṛttitā 
yāciṣṇutā pramādaś ca tāmasaṃ guṇalakṣaṇam 
dhanādiṣu rāgo lobhaḥ 
krauryaṃ svalpe 'parādhe vairānubandhaḥ 
nāstikyaṃ pramādatā 
bhinnavṛttitā śīlabhraṃśaḥ 
cagrahaṇena śiṣṭavigarhaṇā 
yāciṣṇutā yācakatvaṃ tacchīlatā 
pramādo 'navadhānaṃ dharmādiṣv apāyaparihāreṣv anādaraḥ 
svapno 'dhṛtir iti nañpraśleṣaḥ 
trayāṇām api caiteṣāṃ guṇānāṃ triṣu tiṣṭhatām 
idaṃ sāmāsikaṃ jñeyaṃ kramaśo guṇalakṣaṇam 
triṣu kāleṣu sāmyopacayāpacayeṣu vottamādhamamadhyameṣu ca phalodayeṣu 
idam iti vakṣyamāṇasya nirdeśaḥ 
yat karma kṛtvā kurvaṃś ca kariṣyaṃś caiva lajjati 
taj jñeyaṃ viduṣā sarvaṃ tāmasaṃ guṇalakṣaṇam 
yad uktaṃ triṣu iti kālanirdeśas tad darśayati kṛtvā kurvan kariṣyann iti ca 
kadācit triṣv api kāleṣu kadācid anyatarasmin 
kim artham aham evam akaravaṃ kathaṃ śiṣṭānām agrato bhavāmi iti lajjā cetasi parikhedaḥ 
yenāsmin karmaṇā loke khyātim icchati puṣkalām 
na ca śocaty asaṃpattau tad vijñeyaṃ tu rājasam 
loke sādhuvādo mamaivaṃ syāt iti buddhyā yad yāgatapodharmāṇām ācaraṇaṃ tac ca khyāpanārtham 
yathā tīrthakākebhyo dānaṃ rājani spardhayā jalpaḥ śūdrebhyaḥ śāstravyākhyānam 
puṣkalām ity anenānuṣaṅgitvāt khyāteḥ sahāyatām āha 
dharmārthaṃ pravartamānasya yadi janāḥ prakāśayanti tādṛśo dharmo na doṣāya 
tad uktaṃ yathekṣuhetoḥ iti 
yathā mahābhāratākhyāne kṛṣṇadvaipāyanenoktam
yathekṣusakto yudhi karṣako 'sti tṛṇāni vallīr api saṃcinoti 
tathā naro dharmapathena saṃcaran yaśaś ca kāmāṃś ca vasūni cāśnute 
asampattau ca karmaphalānām 
na śocati na duḥkham asti 
atha vā karmaṇām asaṃpattau 
yat sarveṇecchati jñātuṃ yan na lajjati cācaran 
tena tuṣyati cātmāsya tat sattvaguṇalakṣaṇam 
vispaṣṭo 'yam 
tamaso lakṣaṇaṃ kāmo rajasas tv artha ucyate 
sattvasya lakṣaṇaṃ dharmaḥ śraiṣṭhyam eṣāṃ yathottaram 
nanu ca kāme 'pi sukham asti 
tatra yat prītisaṃyuktam tat sattvalakṣaṇam iti prāptam 
kathaṃ tamaso lakṣaṇam 
ucyate 
moharūpaṃ tamo 'tra saṃvedanam asti 
tad api sattvasyaiva lakṣaṇam satyaṃ jñānam ity uktatvāt 
ucyate 
nātra bhoktṛbhogyabhāvāvasthābhipretā 
kiṃ tarhi viṣayagataspṛhātiśayaḥ 
na ca tasyām avasthāyāṃ sukhotpattiḥ 
avyaktaviṣayatvaṃ ca vidyate 
kāmapradhānasya yuktāyuktavivekaśūnyatvād asty eva moharūpatā 
īdṛśaś cātra kāmo 'bhipretaḥ 
na yad ṛtau śāstrārthatayā svadāreṣu gamanautsukyam 
yena yāṃs tu guṇenaiṣāṃ saṃsārān pratipadyate 
tān samāsena vakṣyāmi sarvasyāsya yathākramam 
eṣāṃ guṇānāṃ madhye yena guṇena yān saṃsārān puruṣaḥ pratipadyate 
saṃsāraśabdo gativacanaḥ 
yāni janmāni prāpnotīty arthaḥ 
tad uttaratra vakṣyata iti pratijñāślokaḥ 
devatvaṃ sāttvikā yāni manuṣyatvaṃ ca rājasāḥ 
tiryaktvaṃ tāmasā nityam ity eṣā trividhā gatiḥ 
sāmānyena gatinirdeśo guṇanimitto 'yam 
trividhā trividhaiṣā tu vijñeyā gauṇikī gatiḥ 
adhamā madhyamāgryā ca karmavidyāviśeṣataḥ 
eṣā trividhā gauṇikī sattvādiguṇaprayuktā pratyekaṃ punaḥ trividhottamādhamamadhyamabhedena ato navadhā saṃpadyate 
karmavidyāviśeṣāc cānantāḥ kuśalākuśalakarmavaśāt 
buddhipūrvābuddhipūrvaprayogāc ca karmaṇāṃ bahubhedatvāt 
tad idam āha karmavidyāviśeṣata iti 
sthāvarāḥ kṛmikīṭāś ca matsyāḥ sarpāḥ sakacchapāḥ 
paśavaś ca mṛgāś caiva jaghanyā tāmasī gatiḥ 
hastinaś ca turaṅgāś ca śūdrā mlecchāś ca garhitāḥ 
siṃhā vyāghrā varāhāś ca madhyamā tāmasī gatiḥ 
cāraṇāś ca suparṇāś ca puruṣāś caiva dāmbhikāḥ 
rakṣāṃsi ca piśācāś ca tāmasīṣūttamā gatiḥ 
cāraṇāh kathakagāyakastrīsaṃyojakādayaḥ 
suparṇāḥ pakṣiviśeṣāḥ 
śūdrā garhitā iti saṃbandhaḥ 
ye brāhmaṇān avajānate ye ca tadbhṛtyupajīvino ye ca madamānādiyuktāḥ 
hiṃsrāś caurā ity evamādayo vigarhitāḥ   
jhallā mallā naṭāś caiva puruṣāḥ śastravṛttayaḥ 
dyūtapānaprasaktāś ca jaghnyā rājasī gatiḥ 
jhallā mallā iti raṅgāvatārakāḥ 
tatra mallā bāhuyodhinaḥ 
jhallā yaṣṭiprahāriṇaḥ parihāsajīvino vā 
rājānaḥ kṣatriyāś caiva rājñāṃ caiva purohitāḥ 
vādayuddhapradhānāś ca madhyamā rājasī gatiḥ 
rājāno janapadeśvarāḥ 
kṣatriyās tadanujīvinaḥ sāmantāḥ 
vādapradhānāḥ śāstrārthagahaneṣv itaretaraṃ jalpanti 
yuddhapradhānā yodhakāḥ 
gandharvā guhyakā yakṣā vibudhānucarāś ca ye 
tathaivāpsarasaḥ sarvā rājasīṣūttamā gatiḥ 
gandharvādayo devās teṣām arthavādetihāsebhyo bhedo vijñeyaḥ 
vibudhā devās teṣām anucarāḥ siddhavidhādharādayaḥ 
tāpasā yatayo viprā ye ca vaimānikā gaṇāḥ 
nakṣatrāṇi ca daityāś ca prathamā sāttvikī gatiḥ
tāpasās tapaḥpradhānā vānaprasthādayaḥ 
yatayaḥ parivrājakādayaḥ 
anena ca jñāpayati na kevalaṃ janmopapattir gatijātasya karmācaraṇād api 
yato na tāpasādayaḥ katicijjātiviśeṣāḥ kiṃ tarhi karmanimittā ete vyapadeśāḥ 
anye tu manyante 
santi merunivāsinaḥ kecij janapadā yatayo nāma 
śrūyante indro yatīn sālāvṛkebhyaḥ prāyacchat iti 
vimānāni yānaviśeṣāḥ puṣpakādayas taiś caranti vaimānikāḥ antarikṣacarāḥ kecid devayonayaḥ 
prathamā nikṛṣṭāḥ 
yajvāna ṛṣayo devā vedā jyotīṃṣi vatsarāḥ 
pitaraś caiva sādhyāś ca dvitīyā sāttvikī gatiḥ 
ānupūrvīviśiṣṭaḥ śabdo vedaḥ 
nanu ca gatyadhikāre kaḥ prasaṅgo 'cetanānām 
acetanāś ca śabdādayaḥ 
atyalpam idam ucyate śabdādayo 'cetanā iti 
sarva evaite devādayaḥ sthāvarāntāḥ śarīrātmānaḥ 
tatra sarvaśarīrāṇām acetanatvam tacchaktiḥ kevalaṃ puruṣādicaitanyarūpiṇī prāpyate 
nirguṇaś ca puruṣas tadadhiṣṭhitāni śarīrāṇy acetanāny api cetanāny ucyante 
ata etad uktaṃ bhavati 
sattvapradhāno vedas tadabhyāsāt sāttvikī gatiḥ prāpyate 
na punaḥ sattvapradhānasya vedatvaprāptiḥ sāttvikī gatir ucyate 
anyeṣāṃ tu pradarśanaṃ sarvakṣetrajñāḥ santy adhiṣṭhātāro vedapuruṣā vāruṇe loke śrūyante 
brahmā viśvasṛjo dharmo mahān avyaktam eva ca 
uttamāṃ sāttvikīm etāṃ gatim āhur manīṣiṇaḥ 
viśvasṛjo marīcyādayaḥ prajāpatayaḥ 
dharmo vedārthaḥ 
pūrvaṃ vedasvarūpam uktam idānīṃ tadarthaḥ 
svarūpārthaḥ pradhānatara ity uktaṃ bhavati 
atha vā dharmāḥ satyādayaś ca 
vigrahavattvaṃ pūrvavad draṣṭavyam 
mahān iti saṃjñāntaram 
avyaktaṃ pradhānaṃ prakṛtir ity eko 'rthaḥ 
nanu ca sattvādhikye pradhānasya tadvikāratvāj jagataḥ sarveṣāṃ vikārāṇāṃ sattvādhikyaṃ prāptam 
tataś ca rajastamaso kuto 'tirekaḥ 
ato yad uktam yo yad eṣāṃ guṇo dehe sākalyenātiricyate iti tad anupapannam 
ucyate 
naitad evaṃparaṃ pradhānarūpatā prāpyā 
kiṃ tarhi trayaḥ prakārāḥ saṃbhavanti 
yadi vā prāpyo 'vyaktibhāvaḥ yadi vādṛṣṭavidhiḥ yadi vā naivāyaṃ saṃkhye yaḥ pradhāne 'vyaktaśabdo vartate 
kriyānimitto hy ayam 
nāsya vyaktir vidyata iti asphuṭaprakāśatvād avyaktam 
tathā ca paramātmani vṛttir bhavati 
mahattvaṃ ca tasya vibhutvād upapadyata eva 
nanu ca naivāsya sāttvikī gatiḥ 
aguṇatyāgāc cāpy evam 
yadā hi nāhaṃ na mama kiṃcit iti muktāhaṃkāramamakāro bhavati tadā brahmatā bhavatīti vijñāyate 
nididhyāsanayaiva brahmaprāptiḥ 
kiṃ tu sattvapradhānā eva jñānāditatparā bhavanti 
na tāmasī rājasī veti 
evaṃ kṛtvocyate uttamā sattvikī gatiḥ 
anyau pakṣāv anupapannau 
na hi pradhānabhāvaṃ prāpya kācit puruṣārthasiddhiḥ 
acetanaṃ hi tad vyapadiśanti 
acaitanyaṃ sthāvarebhyo 'pi nikṛṣṭataraṃ yadadhīnā hi madamūrcchāvasthāḥ kecid arthayante 
dṛṣṭavidhis tu naiva saṃbhavaty aśrutatvāt ātmā vāre draṣṭavyaḥ iti śrutitaḥ na pradhānaṃ draṣṭavyam iti 
tasmāt paramātmaviṣayāv eva mahān avyakta ity etau śabdau 
eṣa sarvaḥ samuddiṣṭas triḥprakārasya karmaṇaḥ 
trividhas trividhaḥ kṛtsnaḥ saṃsāraḥ sārvabhautikaḥ 
triḥprakārasya vāṅmanaḥkāyasādhanasya 
trividhaḥ sattvādiguṇabhedena 
punas trividhaḥ uttamādiviśeṣataḥ 
yā py atra gatayo viśeṣato 'nuktās tā apy uktasādṛśyād antarbhāvanīyāḥ 
guṇaprakaraṇopasaṃhāraḥ 
uttaro 'pi śloko vakṣyamāṇasūcakaḥ 
indriyāṇāṃ prasaṅgena dharmasyāsevanena ca 
pāpān saṃyānti saṃsārān avidvāṃso narādhamāḥ 
indriyaprasaṅgaḥ pratiṣiddhasevanapradarśanārthaḥ 
asevanaṃ dharmasya śiṣṭākaraṇam 
etac cāviduṣāṃ bhavaty ata āha avidvāṃsaḥ 
ta eva narādhamāḥ 
ataś ca pāpān saṃsārān kutsitāni janmasthānāni 
saṃyānti prāpnuvanti 
atra prasiddha eva tāvat karmavipākaḥ pracakṣyate 
yāṃ yāṃ yoniṃ tu jīvo 'yaṃ yena yeneha karmaṇā
kramaśo yāti loke 'smiṃs tat tat sarvaṃ nibodhata 
bahūn varṣagaṇān ghorān narakān prāpya tatkṣayāt 
saṃsārān pratipadyante mahāpātakinas tv imān 
ghorān narakān 
duḥkhaprasahanavyathayā ghorān 
yātanāsthānāni nārakān 
tatkṣaṇād udbhūtarūpasya karmaṇaḥ phalopabhogena kṣayaḥ 
tata īṣadavaśiṣṭe karmaṇi saṃsārapratipattiḥ 
kathaṃ punaḥ sarvakarma tatraiva na bhujyate 
uktam 
indriyasya karmaṇo narakaṃ phalam nopaśāntasya 
kāryavirodhitvāc ca karmaṇāṃ phalenopaśamaḥ 
tatra yathaiva ca jvalitasyāgner udarciṣo dāho viniyogas tapaś cādaṃbha eva sthitasyaivaṃ narakeṣv api draṣṭavyam 
agnes tu dve avasthe bhavataḥ praśāntatā jvālā ca 
narakas tu ekarūpa eva sarvadā 
udarciṣa ivāgnayaḥ karmāṇi copacayāpacayavanti 
ata upacitasya karmaṇo narako 'pacīyamānasya tato 'nyatropabhuktiḥ 
tatra yuktaṃ tataḥ seṣeṇeti   
śvasūkarakharoṣṭrāṇāṃ go'jāvimṛgapakṣiṇām 
caṇḍālapukkasānāṃ ca brahmahā yonim ṛcchati 
kṛmikīṭapataṅgānāṃ viḍbhujāṃ caiva pakṣiṇām 
hiṃsrāṇāṃ caiva sattvānāṃ surāpo brāḥmaṇo vrajet 
viḍbhujā vāyasādayaḥ 
hiṃsrāṇāṃ vyāghrādīnām 
lūtāhisaraṭānāṃ ca tiraścāṃ cāmbucāriṇām 
hiṃsrāṇāṃ ca piśācānāṃ steno vipraḥ sahasraśaḥ 
tṛṇagulmalatānāṃ ca kravyādāṃ daṃṣṭriṇām api 
krūrakarmakṛtāṃ caiva śataśo gurutalpagaḥ 
krūrakarmakṛtāḥ paravadhaśīlāḥ 
hiṃsrā bhavanti kravyādāḥ kṛmayo 'medhyabhakṣiṇaḥ 
parasparādinaḥ stenāḥ pretāntyastrīniṣeviṇaḥ 
kravyādā gṛdhrādayaḥ 
amedhyabhakṣiṇaḥ kṛmayaḥ 
parasparam adanti yathā mahāmārjāro mārjāram mahāmatsyaḥ sūkṣmaṃ matsyam nekabhedam iva 
antyastrīniṣeviṇo 'ntyāḥ barbarādayaḥ 
saṃyogaṃ patitair gatvā parasyaiva ca yoṣitam 
apahṛtya ca viprasvaṃ bhavati brahmarākṣasaḥ 
maṇimuktāpravālāni hṛtvā lobhena mānavaḥ 
vividhāni ca ratnāni jāyate hemakartṛṣu 
hemakartāraḥ pakṣiṇaḥ 
dhānyaṃ hṛtvā bhavaty ākhuḥ kāṃsyaṃ haṃso jalaṃ plavaḥ 
madhu daṃśaḥ payaḥ kāko rasaṃ śvā nakulo ghṛtam 
ākhuḥ mūṣakaḥ 
māṃsaṃ gṛdhro vapāṃ madgus tailaṃ tailapakaḥ khagaḥ 
cīrīvākas tu lavaṇaṃ balākāśakunir dadhi 
kauśeyaṃ tittirir hṛtvā kṣaumaṃ hṛtvā tu darduraḥ 
kārpāsatāntavaṃ krauñco godhā gāṃ vāggudho guḍam 
darduraḥ maṇḍūkastokaḥ 
chuchundarīḥ śubhān gandhān patraśākaṃ tu barhiṇaḥ 
śvāvit kṛtānnaṃ vividham akṛtānnaṃ tu śalyakaḥ 
barhiṇo mayūrāḥ 
bako bhavati hṛtvāgniṃ gṛhakārī hy upaskaram 
raktāni hṛtvā vāsāṃsi jāyati jīvajīvakaḥ 
vṛko mṛgebhaṃ vyāghro 'śvaṃ phalamūlaṃ tu markaṭaḥ 
strīm ṛkṣaḥ stokako vāri yānāny uṣṭraḥ paśūn ajaḥ 
jalaṃ plavaḥ ity atra pānārtham udakaṃ jñeyam 
stokako vārīty atra dhānyasekādyartham 
rasaś cādyaṃ rasam āhur yadi vātirikauṣadhādi draṣṭavyam 
yad vā tad vā paradravyam apahṛtya balān naraḥ 
avaśyaṃ yāti tiryaktvaṃ jagdhvā caivāhutaṃ haviḥ 
nātra tirohitam iva kiṃcid asti 
striyo 'py etena kalpena hṛtvā doṣam avāpnuyuḥ 
eteṣām eva jantūnāṃ bhāryātvam upayānti tāḥ 
svebhyaḥ svebhyas tu karmabhyaś cyutā varṇā hy anāpadi 
pāpān saṃsṛtya saṃsārān preṣyatāṃ yānti dasyuṣu 
brāhmaṇo 'dhyāpanādijīvikākarmatyāgena yadi kṣatriyādivṛttim upajīvet evaṃ kṣatriyādayaḥ svakarmacyutāḥ pāpān saṃsārān tiryagyonīr anubhūya manuṣyatve jātā dasyuṣu caurādihiṃsrādiṣu bhṛtyabhāvaṃ prāpnuvanti 
anāpatīty anuvādaḥ 
āpadi vihitatvād doṣābhāvaḥ 
vāntāśy ulkāmukhaḥ preto vipro dharmāt svakāc cyutaḥ 
amedhyakuṇapāśī ca kṣatriyaḥ kūṭapūtanaḥ 
svakarmacyutānāṃ pāpagatayaḥ pradarśyante 
vāntam aśnāti 
ulkayā cāsya mukhaṃ dahyate 
kuṇapaḥ śavaśarīram 
kūṭapūtanaḥ kutsitagandhā nāsikāsya bhavati 
kaṭapūtanaḥ iti vā pāṭhaḥ 
kaṭapūtano nāma piśācādiḥ sa tu kaścid adṛśyo bhūtaviśeṣaḥ śmaśānikabhūmisevī 
maitrākṣijyotikaḥ preto vaiśyo bhavati pūyabhuk 
cailāśakaś ca bhavati śūdro dharmāt svakāc cyutaḥ 
maitrākṣijyotika iti śabdāntaraṃ piśācavacanaṃ pūrvavat 
atha vā maitrākhye jyotir dṛṣṭāv apīti 
maitram aṅgaṃ pāyuḥ tadakṣivivaraṃ chidram 
anye tūlūkam āhuḥ 
maitram ādityālokaḥ 
akṣaṃ jyotiḥ aindiryakaṃ darśanam 
sa hy ādityāloke na paśyati 
yathā yathā niṣevante viṣayān viṣayātmakāḥ 
tathā tathā kuśalatā teṣāṃ teṣūpajāyate  
bhedagrahagṛhītānāṃ putradārābhiṣvaṅgadhanādilobhe viṣayasukhagandham ātmaikatvaparipanthividyāpratipakṣabhūtaṃ nivartayituṃ saṃsārasvarūpaṃ mānuṣyakaṃ janma yathāsthitam anūdyate sarvasya prasiddham 
yathā yathā viṣayeṣv abhyāsena pravartante 
viṣayātmakā viṣayalālasāḥ 
ātmaśabdena pravṛttasya tatsvabhāvataiva bhavatīty āhuḥ 
yas tu kathaṃcit sahitaṃ bhuṅkte tasya bhogādinā na tatsmṛtyupapattāv abhilāṣo jāyate 
yas tv atyantam evādharaḥ sa tadbhāvanayā tadātmatvena saṃpadyate 
tad idam āha tathā tathā kuśalateti 
kuśalatāpadaṃ caikarasībhāvaḥ 
ataś ca sa na śaknoti viṣayān parihartum 
īdṛśy eva pravṛttiḥ 
aśiṣṭāpratiṣiddheṣv api svadāragamanādiṣv āgamārjitadravyopapādakena bhojyāviśeṣeṣv api pratiṣiddhā 
te 'bhyāsāt karmaṇāṃ teṣāṃ pāpānām alpabuddhayaḥ 
saṃprāpnuvanti duḥkhāni tāsu tāsv iha yoniṣu 
tataś ca teṣāṃ pāpānāṃ pratiṣiddhānāṃ karmaṇām abhyāsāt 
ninditakarmābhyāse patanam iti tad bhavatu 
duḥkhāni paśyanti tāsu tāsu kṛmikīṭādiyoniṣu 
tāmisrādiṣu cogreṣu narakeṣu vivartanam 
asipatravanādīni bandhanacchedanāni ca 
tāmisram andhatāmisram ityādyāḥ prāguktā narakāḥ 
tatra vivartanam ekena pārśvenāsitvā pārśvāntareṇāvartanam abaddhasyottānasya vā khaḍgadhārāniśitapatrair vṛkṣair bandhanam 
bhūmiṣṭhair vā patrair eva kadalīdalakhaṇḍavat tathāvidhair maitrī duṣkṛtinām aṅgacchedaprāptiḥ 
vividhāś caiva saṃpīḍāḥ kākolūkaiś ca bhakṣaṇam 
karambhavālukātāpān kumbhīpākāṃś ca dāruṇān 
karambhaḥ kardamaḥ 
kumbhīṣu prakṣiptās te hi tāpenāgneyenānnādivat pacyante 
saṃbhavāṃś ca viyonīṣu duḥkhaprāyāsu nityaśaḥ 
śītātapābhighātāṃś ca vividhāni bhayāni ca 
viyonayaḥ tiryakpretapiśācādayaḥ 
tatra saṃbhavo janma duḥkhabahulāsu 
asakṛdgarbhavāseṣu vāsaṃ janma ca dāruṇam 
bandhanāni ca kāṣṭhāni parapreṣyatvam eva ca 
spaṣṭārthaḥ 
bandhupriyaviyogāṃś ca saṃvāsaṃ caiva durjanaiḥ 
dravyārjanaṃ ca nāśaṃ ca mitrāmitrasya cārjanam 
jarāṃ caivāpratīkārāṃ vyādhibhiś copapīḍanam 
kleśāṃś ca vividhāṃś tāṃs tān mṛtyum eva ca durjayam 
etāv apy uktārthau   
yādṛśena tu bhāvena yad yat karma niṣevate 
tādṛśena śarīreṇa tat tat phalam upāśnute 
sāttvikena rājasena tāmasena vā bhāvena yad yat karma niṣevate sāttvikaṃ rājasaṃ tāmasaṃ vā 
śarīreṇa tādṛśena sattvabahulena rajobahulena tamobahulena vā tat tat phalam upāśnute sāttvikaṃ rājasaṃ tāmasaṃ vā 
yataś caitad evaṃ rajastamobahulāt karmaṇo 'kuśalasaṃkalpahetor aniṣṭaphalaprāptiḥ 
atas tatparivarjanena kuśalasaṃkalpakarmaṇā bhavitavyam 
eṣa sarvaḥ samuddiṣṭaḥ karmaṇāṃ vaḥ phalodayaḥ 
naiḥśreyasakaraṃ karma viprasyedaṃ nibodhata 
vihitānāṃ pratiṣiddhānāṃ ca karmaṇāṃ yāvatphalotpattis tāni samupadiṣṭāni 
tato nivartitavyam 
yato duḥkhānubandhī viṣayasukhopabhogo 'tas tato nivartante 
naiḥśreyase karmavidhau mokṣopāye vakṣyamāṇavidyākāṇḍa upadiṣṭe sthātavyam 
tad idānīṃ vakṣyāmaḥ 
vedābhyāsas tapo jñānam indriyāṇāṃ ca saṃyamaḥ 
ahiṃsā gurusevā ca niḥśreyasakaraṃ param 
niḥśreyasaśabdena na punaḥ puruṣārthasiddhir ucyate api tu niścitasukhaduḥkhānubandhaḥ prītiviśeṣo 'pi 
vedābhyāsādīnāṃ tatra tatroktānāṃ punarvacanam ātmajñānastutyartham 
jñānaṃ vedārthaviṣayam 
uktārthāny anyāni padāni 
sarveṣām api caiteṣāṃ śubhānām iha karmaṇām 
kiṃcic chreyaskarataraṃ karmoktaṃ puruṣaṃ prati 
sarveṣām api caiteṣām ātmajñānaṃ paraṃ smṛtam 
tad dhy agryaṃ sarvavidyānāṃ prāpyate hy amṛtaṃ tataḥ 
dvividham ātmajñānam dehendriyabuddhyādivyatiriktasya kartṛbhoktṛtvopapattirūpasya ahaṃpratyayaprameyatayātmani viṣayapratītyantargatasya jīvakṣetrajñavijñānātmādiparyāyasya śarīranāśe 'py anaṣṭānāṃ karmaphalānām aurdhvadehikānāṃ bhoktṛtvajñānam 
aparaṃ sarvasya jagato janmādīnāṃ paramātmaikakāraṇatvena nityasya sata ekasyāvidyāvāsanopahitanānārūpasya tiryaṅmanuṣyādiṣv ekatvadarśanam ātmā vā are draṣṭavyaḥ śrotavyo mantavyo nididhyāsitavyaḥ ityevamādiśrutibhir upadarśitasvarūpasya jñānam 
tatra kṣetrajñaparijñānaṃ karmavidhiṣūpayujyate 
asati hi dehādivyatirikte 'sminn aurdhvadehikānāṃ bhoktari phalānāṃ svargakāmādicodanā anarthikāḥ syuḥ atas tatra na kaścit pravarteta 
atas tat karmānuṣṭhānopayogi 
yat tu paramātmaikatvajñānaṃ tirodhānopasevanābhyāsasāmarthyenopapadyamānaṃ śuddhabuddhamuktānandanityāvinaśvarasvabhāvasyātmanaḥ prakāśanaṃ tatredam upapadyate tad agryaṃ sarvavidyānāṃ prāpyate hy amṛtaṃ tata iti 
amṛtaṃ tataḥ gater vyāpattim 
tata iti vidyānirdeśa ātmavidyāyāḥ 
kṣetrajñajñānaṃ tu karmopakārakatvād amṛtatvāya na kalpate 
ato vedāntopadiṣṭasya samastasya dvaitādvaitaviṣayasya sadātmano darśanaṃ tad ātmajñānam abhipretam 
ṣaṇṇām eṣāṃ tu pūrveṣāṃ karmaṇāṃ pretya ceha ca 
śreyaskarataraṃ jñeyaṃ sarvadā karma vaidikam 
vedābhyāsādīni ṣaṭkarmāṇi śreyaskarāṇi 
tebhyo niḥśreyasakaratvaṃ vaidikasya jyotiṣṭomādeḥ karmaṇaḥ 
teṣu mokṣatvaṃ pratipadyate 
nanu ca yadi tāvat pūrveṣām iti nirdhāraṇe ṣaṣṭhī tad anupapannam 
nirdhāraṇaṃ hi samudāyabhūtaviśeṣasya kenacid dharmeṇa tadaikaviṣayeṇa copapadyamānasyāvāntareṇāsaṃbhavinā 
kṣatriyo manuṣyāṇāṃ śūratamaḥ iti manuṣyajātau kṣatriyo 'py antarbhūtaḥ sa śūratamatvena nirdhāryate 
anupadiṣṭasyānantaritasya kuto nirdhāraṇam 
na ceha prāg vaidikaṃ karmādiṣṭam 
athocyate 
antarvedābhyāsādīni vaidikāny eva katham anuddiṣṭaṃ vaidikaṃ karma 
yady evam sāmānyasya sāmānyāt sutarām anirdhāraṇam 
na hi bhavati gavāṃ gaur utpannakṣīratamā iti 
yadi hy avaidikāni coddiṣṭārthāny abhaviṣyaṃs tata evaitad apekṣeta vaidikaṃ śreyaskarataram iti 
kiṃ ca kāni tāvad atra vaidikāni karmāṇy abhipretāni 
yadi tāvat jyotiṣṭomādīni viśeṣagrahaṇe pramāṇaṃ vaktavyam vedābhyāsādīnām api vaidikatvāt 
atha smārtatvān na tāni vaidikāni yāny eva pratyakṣaśrutivihitāni tāny eva vaidikāni iti 
na hi sarveṣu vaidikeṣu karmasu vedābhyāsādīnām agatvenāntarbhāvaḥ 
etac ca yad vakṣyati antarbhavanti kramaśas tasmin kriyāvidhau iti tad dhi tasya neti tarhy agnihotrādau tapo guru saṃpādyaṃ syāt 
anena tenoktena na kaścid arthaḥ 
vedābhyāsādīny apy anuṣṭheyāny agnihotrādīny api 
tatra na vidmaḥ kīdṛśam amīṣāṃ śreyaskaratvam 
nāpi samāni phalāni yena phalasyotkarṣavattayaivam ucyate 
yathā godānāt svargasya jyotiṣṭomāc ca dīrghakālādyanuvṛttatā 
yathoktam lokavat parimāṇataḥ phalaviśeṣaḥ syātiti 
atrocyate 
yad uktaṃ naitenoktena kaścid artha iti tatra kecid āhuḥ 
virodhe smārte śraute bādhakatvajñāpanārthaṃ vaidikānāṃ śreyaskarataratvavacanam 
yathoktam tulyabalavirodhe vikalpaḥ 
atulyabalāyāḥ smṛteḥ śrutyā bādhaḥ iti 
śrutidvaidhaṃ tu yatra syāt tatra dharmāv ubhau smṛtau 
śrutismṛtidvaidhe anuvādaḥ smṛtir ity arthād uktaṃ bhavati 
amunaivāvagatatvād avācyam etat 
vispaṣṭīkaraṇārtham eva punar ucyata ity adoṣaḥ 
atha vā anyo 'pi tathārthaḥ saṃbhāvyate 
śuddhe ca vikalpavacanam 
smṛtidvaidhe na tadvikalpārtham 
tenāyam arthaḥ 
smārtebhyo vaidikāni balīyāṃsi 
vedābhyāsādigrahaṇaṃ sarvasmārtapradarśanārtham 
vṛttānurodhād evaṃ paṭhitam 
vayaṃ tu brūmaḥ nyāyasiddho 'yam arthaḥ nyāyasiddhasyāpi sauhārdenābhidhānam anārabhya yuktam 
ihātmano jñānaṃ pratipadaṃ paṭhyate 
tatra kaḥ prasaṅgo bādhāt tasya 
smṛtikārā na ca svavākyāni svavākyair eva pramāṇayitum arhanti 
athocyate yājñavalkīyāyāḥ smṛter vidhir ucyate nātmīyāyāḥ samānatā 
yat tāvad ātmīyāyām apy uktaṃ bhavati 
ataḥ prakaraṇānurodhād vedābhyāsādi padaṃ pṛthak 
nehātmānaṃ pratijñāyedaṃ paṭhyate 
kathaṃ ca ātmajñānaṃ śrutiparatvena tair vyākhyātam iti 
vedābhyāsādibhyo vaidikaṃ yāgādi karma śreṣṭham iti tato 'dhyātmajñānam 
itarathānyatra prajāyā anyad ucyamānam anyatrāstam anyatra patitaṃ syāt 
atha vā vaidikam atra ātmajñānam eva vedasya tatpratipādanaparatvāt 
agnihotrādyupadeśa auṣadhapāne vṛddhyupadeśavad bālādipravṛttyarthaḥ 
yadi vā karmakāṇḍena śiṣṭāḥ svābhāvikīm enām anādyavidyāṃ vāsanāviṣayāsaṅgahetubhūtām avadhūya śāstrābhyāsavāsanāsāmarthyavaśāt krameṇopajātavairāgyaśithilībhūtadṛḍhatṛṣṇārāgagrahaṇe uttamādhikārānuśāsane niyojyatāṃ pratipattuṃ samastam api śrutyādiṣṭatvam adhikāropakārakatvaṃ karmakāṇḍasya vijñāyata iti brahmavādinaḥ 
ato vakṣyamāṇanivṛttyākhyakarmābhiprāyam etat śreyaskarataraṃ jñeyaṃ sarvathā karma vaidikam iti 
atha vā bhedo yadi sarveṣām api svapnavad asatyadarśanadvaye 'py ātmaikatvajñāne śreya ity arthaḥ 
vedābhyāsādīnāṃ bhedopadeśādinodyaṃ tat kartavyam 
ṣaṣṭhīnodyaṃ tu tair eva samāhitaṃ buddhyāropitāntareṇa pṛthaktvopapatteḥ 
yathā mathurāḥ pāṭalīputrakebhya āḍhyatarāḥ iti 
tathā satīyaṃ pañcamī syād iti cet atrāpi prativihitaṃ dharmāviśeṣāt 
vaidike karmayoge tu sarvāṇy etāny aśeṣataḥ 
antarbhavanti kramaśas tasmiṃs tasmin kriyāvidhau 
etāvad vaidikaṃ karma jyotiṣṭomādy ācakṣate 
teṣām eva ślokayojanā 
kriyāvidhiḥ karmavidhir vaidikaḥ 
karmayoge karmaprayoge bahiḥ saṃpādyāvasthāḥ 
etāny upaniṣadvedābhyāsādīny antarbhavanti 
tasminn iti vyāpyatayā kvacit kasyacit samam eṣām antarbhāvam āha 
karmayoga ity ukte kriyāvidhigrahaṇaṃ ślokapūraṇārtham 
kratuyajñebhyaś ca iti tadvad vā somayāgabhedena bhedo vyākhyeyaḥ 
tatra vedābhyāsas tāvat satre 'ntarbhavati yajamānamantreṣu sarvatropayogataḥ 
tapodīkṣopasadasomayāgeṣu payo 'mṛtaṃ brāhmaṇasya ityādi 
jñānaṃ sarvatra viduṣām anadhikārāt 
evam indriyasaṃyamaḥ pratiyāgagāmī na striyam upeyān na māṃsam aśnīyāt iti 
ahiṃsāpi etāṃ rātriṃ prāṇabhṛtaḥ prāṇaṃ na vicchindyād api kṛkalāsasya iti 
gurusevāder ittham apravṛttiḥ 
ye tu nivṛttam eva karmāhus teṣāṃ vedābhyāsādīnāṃ anuvṛttyarthaḥ ślokaḥ 
antarbhavanty upāsanāparasyāpi teṣām anuṣṭhānād antarbhāvaḥ 
tathā copaniṣadbhya upāsakasya prāyaścittanirdeśaḥ pāpakṣapaṇārthaḥ na punaḥ pratividhānavikāra evokto bhavati 
ato vihitākaraṇe pratiṣiddhasevane sati pratyavāyaḥ 
evaṃ tarhi kuto mokṣaḥ 
phalopabhogena janmāntaropattaduritakṣayāt akaraṇāt svabuddhipūrvam anyasya pramādakṛtasya prāṇāyāmavidyāviśeṣābhyāsātiśayena kṛtaniṣkṛtitvāt nirupādhyātmasvarūpasākṣātkaraṇāc ca 
prathamaṃ taṃ vedayet tadbhāvāpattir mokṣaḥ 
ataś ca brahmaniṣṭhāpareṇāpi vedābhyāsādīny anuṣṭheyāni 
yasya yasya karmanyāsaḥ śrūtate sa ṣaṣṭhe vyākhyātaḥ 
kriyāvidhir upāsanavidhir eva draṣṭavyaḥ śrotavyaḥ ityādinoditaḥ 
bahutvāc copāsanāprakārāṇāṃ tasmiṃs tasminn iti vīpsā yujyata eva 
ataḥ brāhmety upāsīta ya eṣa āditye hiraṇmayaḥ puruṣaḥ iti sa ca eṣa ātmāpahatapāpmā ityādi kvacid upāttabuddhyādhyāropitaś codyate kvacid dhiraṇyamaya ityādau lakṣaṇayā tasyaivopāsanā kvacit sarvopāsanādhipatyena niṣkalaṃkam ivātmanaḥ sa evādhastāt sa upariṣṭāt iti codanābahutvād vīpsopapattiḥ 
sukhābhyudayikaṃ caiva naiḥśreyasikam eva ca 
pravṛttaṃ ca nivṛttaṃ ca dvividhaṃ karma vaidikam 
nanu ca pravṛttam eva vaidikaṃ karma vyākhyātam 
kim idam ucyate dvividham iti 
naiṣa doṣaḥ 
prādhānyaṃ tatra pravṛttaṃ vaidikaṃ vyākhyātam 
vaidikaṃ tu sarvatrāviśiṣṭam 
sukham upaityopapadyate 
yad api sukhābhyudayikaṃ sukhābhyudayaḥ prayojanam asyeti vānvartho vā kartavyaḥ 
niḥśreyasaṃ prayojanam asyeti ca kecana 
pravṛttanivṛttapade yathāsaṃkhyaṃ pūrvavat saṃbandhanīye 
iha cāmutra vā kāmyaṃ pravṛttaṃ karma kīrtyate 
niṣkāmaṃ jñānapūrvaṃ tu nivṛttam upadiśyate 
iha kārīrīvaiśvānaryādi amutra jyotiṣṭomādi kāmyasaṃpādakaṃ karma 
kāmyata iti kāmyam 
phalasya kāmyatvāt tatsādhanam api karma kāmyam eva 
niṣkāmaṃ nityam 
jñānapūrvam ubhayatra śeṣam aviduṣo 'nādhikārāt 
athāpi rahasyādhikārijñānam upadiśyate 
tadā nobhayaśeṣaḥ 
pūrvaśabdaś cādyarthaṃ lakṣayati 
jñānam ādyaṃ mukhyaṃ yasyeti vigrahaḥ 
yo 'bhimukhyaḥ sa lokaḥ pūrvaṃ kriyāṃ pratilabhate 
ataś caitad uktaṃ bhavati 
jñānaṃ pradhānaṃ pradhānato 'nuṣṭheyam 
vedābhyāsādi tu śāstramātrayā 
pravṛttaṃ karma saṃsevya devānām eti sāmyatām 
nivṛttaṃ sevamānas tu bhūtāny atyeti pañca vai 
nanu ca kāmyaṃ karma pravṛttam ity uktam 
kāmyāni ca kānicit svargaphalāni kānicid dṛṣṭaphalāni 
na ca devasāmyatāphalaṃ kiṃcid dṛṣṭaṃ karma 
ataḥ kim idam ucyate devānām eti sāmyatām iti 
yāny aśrutaphalāni viśvajidādīni tāny api niṣkāmasvargaphalāni 
ato na vidmaḥ karmaṇā devasāmyatāprāptiḥ phalam 
na ca śakyaṃ vaktuṃ yāni phalavanti śrutāni tāni niṣkāmeṇānuṣṭheyāni tathā cānuṣṭhitāni vai devatvaphalāni saṃpadyante 
śrutahānir aśrutaparikalpanā ca tathā syāt 
kāmyamānaṃ ca vede phalam grāmakāmaḥ svargakāmaḥ iti na vastusvābhāvyena viṣabhakṣaṇavat 
atho devatvādiprāptir bhavati na ca kāmyam iti viruddham iti 
pratiṣedhādhikāreṣv akāmitaṃ katham iti cet tathābhūtasyaiva tatra phalatvenānvayaḥ 
na hy aniṣṭaṃ kāmyaṃ bhavati 
atha nityānāṃ phalam itaḥ kathyate nityatāhaniḥ 
yāvajjīvādipadaiś ca tatra nityaphalatvam avagamitam 
athāvaśyaṃ kalpyate pratyavāyaparihāraḥ kalpyatām 
tad dhi kalpyamānaṃ nityatve na virudhyate 
yo 'py uttaraḥ ślokaḥ bhūtāny atyeti pañca vai iti tatra atyeti vimucyata iti na vidmaḥ 
anyatrātyayo laya ucyate 
na ceha bhūteṣu jīvasya laya iṣyate api tu brahmarūpāpattiḥ 
anye 'pi vyācakṣate  sa cātikrāmati pañcabhūtāni 
na pāñcabhautikaṃ tasya śarīraṃ bhavati api tu tejomūrtir evānveti 
tad api na kiṃcit 
śarīrāgrahaṇaṃ hi mokṣaḥ 
tac ca śarīram ekabhautikaṃ vā bhavatu pāñcabhautikaṃ vā ko viśeṣaḥ saṃsaritve 
ato vyākhyeyo 'yaṃ ślokaḥ 
ucyate 
yat tāvad uktam kasya karmaṇo devasāmyatā phalam iti nityānām aphalatvāt kāmyānāṃ ca phalāntarayogāt iti tatra brūmaḥ nānena sarveṣāṃ vaidikānāṃ karmaṇām etat phalam ucyate 
kiṃ tarhi nivṛttasya karmaṇo yat phalaṃ yatra pravṛttiḥ 
kiṃ ca karma vidyate yena tatphalam āpyata iti praśaṃsā 
santi ca kānicit devatvaprāptiphalāni karmāṇi 
tenaitad uktaṃ bhavati 
karmakāṇḍe yat kartavyatayā veditaṃ sāsya parā gatir devatvaprāptiḥ na tu mokṣaḥ 
yat tu rahasyādhikāroktaṃ karma tad anāvṛttihetuḥ 
tatra kāmayamānasya phalasaṃkalpopahatatvāt karma bandhahetuḥ 
karmaṇāṃ hy eṣa svabhāvo yat svaphaladānārtham adhikāriṇaḥ kāryakāraṇam ārabhante 
tathaiva nityāny apy akriyamāṇāni pratyavāyahetavo bhavanti 
tāny api śarīram āraṃbhanta eva 
yady evam nityāni kariṣyati kāmyāni pratiṣiddhāni na kariṣyati tasya śarīrārambhakakarmābhāvād dhetvabhāvena mokṣam avāpsyati ātmajñānasya kvopabhogaḥ 
yathoktam
nityanaimittike kuryāt pratyavāyajihāsayā 
mokṣahīnaḥ pravarteta tatra kāmyaniṣiddhayoḥ 
ity uktaṃ bhagavadbhiḥ 
na vidyām anabhyasyamānasyāvidayā kṣayo 'sti 
na jñānānucchinnāyām avidyāyāṃ brahmarūpāpattiḥ 
etad evābhipretyoktam niṣkāmaṃ jñānapūrvam iti tathā kāmātmatā na praśastā 
samānakriyasya sāmārṣṭis tasya bhāvaḥ sāmyatā 
devaiḥ samānagatir bhavatīty arthaḥ 
yac ca bhūtāny atyeti ity apy amuṃ prati vyāmohaḥ so 'pi na yuktaḥ 
vipralāpanam apy atyaya ucyate 
tuṣāranikhilaprapañco bhavīty arthaḥ 
abhyeti ity api pāṭhe 'śarīratvam uktaṃ bhavati 
kathaṃ punaḥ prapañcaḥ kartavya ity ata āha 
sarvabhūteṣu cātmānaṃ sarvabhūtāni cātmani 
samaṃ paśyann ātmayājī svārājyam adhigacchati 
bhūtaśabdena yat kiṃcit sthāvarajaṅgamaṃ prāṇyaprāṇi tat sarvam ucyate 
tatra cātmānaṃ paśyet aham ivaitaj jagat iti 
tathā ca śrutiḥ ahaṃ vṛkṣasya rerivā iti 
svaparavyavahāraṃ jahyāt 
ayam aham etan mama nedaṃ mama iti saṃpadyate bandhaḥ 
tyaktātmātmīyābhiniveśasyojjhitasvaparabhedasya kevalātmaikatvaṃ bhāti 
eṣa eva svārājyapadārthaḥ 
sarvabhūtāni cātmanīti 
yad eva vikāraprapañcarūpaṃ jagat tad eva tan mayi sthitam aham ekaḥ sraṣṭā kartā dhyātā dyeyaś ceti saṃpadyate 
ātmayājī 
ātmānam eva sarvadevatāmayatvena yo yajate manyate nāgnir ādityo vā devatā aham eva devatā ity evaṃ paśyann ātmayājī saṃpadyate 
na punar ātmoddeśena yāgaḥ kartavyatayā codyate 
kecid āhuḥ 
nāgneyādiṣv agnyādayo devatā ātmatvenāpi na vaktavyāḥ 
svārājyam 
sve rājye bhavaḥ svārājyaḥ 
paramātmavat svatantraḥ saṃpadyate svaprakāśaś ca bhavati 
na candrādityādyālokam apekṣate nendriyāṇi cakṣurādīni nāntaḥkaraṇaṃ mana ādi 
ataḥ paśyann iti ca 
bhāvayed ity ucyate 
na darśanamātraṃ sakalabāhyābhyantaravyāpāratiraskaraṇe tadbhāvanāparāḥ smṛtāḥ 
yathoktāny api karmāṇi parihāya dvijottamaḥ 
ātmajñāne śame ca syād vedābhyāse ca yatnavān 
yathoktāny api karmāṇīti 
nānenāgnihotrādīnāṃ karmaṇāṃ parihānir vidhīyate api tv ātmajñāne yatnavān syād ity ātmajñānābhyāso vidhīyate 
karmāṇi parihāyety asyālaṃbanaṃ praśastadevatāyatanapradakṣiṇamantragurugamanādīni muktvā 'py ātmajñānam abhyasyet 
na hi nityānāṃ karmaṇāṃ svecchayā parityāgo 'sti puruṣadharmādiṣu vihite nāsti tyāgena vinā 
etad dhi janmasāphalyaṃ brāhmaṇasya viśeṣataḥ 
prāpyaitat kṛtakṛtyo hi dvijo bhavati nānyathā 
dvijo bhavati kṣatriyavaiśyayor apy ātmajñāne 'dhikāraṃ darśayati 
yathā cāraṇyakakaśrutiḥ 
brāḥmaṇasya viśeṣataḥ iti 
vedābhyāse iti saṃbandhanīyam 
ātmajñena samatvenābhyāsāsitenaiva saṃbhavataḥ 
yad ātmajñānaṃ prāpya kṛtakṛtyo dvijo bhavati puruṣārtha etāvatā samāpyate 
na hi mokṣād aparaḥ puruṣārtho 'stīti 
nanu ca yad uktaṃ sarvātmaikatvenāyaṃ paśyet tat pratyakṣaviruddham iva pratyakṣeṇa hi bhinno bhāvaḥ pratibhāti 
tena katham ekatvena grāhyaḥ 
anārabhya svārtha upadiṣṭaḥ syāt 
kathaṃ bhinnam abhinnaṃ draṣṭuṃ śakyam 
na hi kharo gaur iva buddhyā grahītuṃ śakyaḥ 
indriyadoṣeṇānyatrāvabhāsarūpayā pratīyate śuktikādau rajatākāratayā na tūpadeśataḥ 
yo hy upadiśet taṃ hastinaṃ pratipadyate 
nāsau vacanaphalam añjasāśnuvīta 
ata āha 
pitṛdevamanuṣyāṇāṃ vedaś cakṣuḥ sanātanam 
aśakyaṃ cāprameyaṃ ca vedaśāstram iti sthitiḥ 
ayam arthaḥ 
vedo 'tra vaktuḥ pramāṇam 
cakṣur iva cakṣuḥ darśanahetutvasāmānyāt 
yathā cakṣuḥparicchinneṣv aneṣṭitaḥ rūpapratyayo bhavaty evaṃ vedād iti cakṣur ity uktam 
sanātanaṃ śāśvataṃ nityam 
anenāpuruṣakṛtatvam āha 
puruṣakṛtatve hi tatprāmāṇyāt pramādo 'pīty atra na pramāṇam asti ataḥ puruṣagataguṇadoṣasadbhāvaniśvayāt 
tadabhāvād apauruṣeyatvena vedaḥ pramāṇam 
ato vedaprāmāṇyāt dṛśyārthasya na kaścana virodhaḥ 
nanu ca yady evam upadiśet agninā siñced udakena ca dīpayet kiṃ na bhaved virodhaḥ 
viṣama upanyāsaḥ 
tatra hi dṛṣṭayā padārthaśaktyā dṛṣṭa evārthaḥ kartavyatayopadiśyate 
tatra pramāṇāntaragocaratvaṃ tasyārthasya 
tadviparyayād yuktaṃ tad etad uktam 
iha tu vidhiparatvāt vācyānāṃ pramāṇāntarāṇāṃ ca vidhiviṣayatvābhāvāt siddhasvarūpavastugocaratvenāsaty ekaviṣayatve kuto virodhaḥ 
iha hy anātmabhūtānāṃ ābhāsato bhāvānām ātmatvena darśanaṃ vidhīyate svārājyaphalāya 
tatra yatrādhikaṃ bhedadarśanaṃ tasyābhyāsataḥ śakyam anyathākartum 
tathā hi rāgādayaś cittadharmā bhāvanātiśayayogāṅgābhyāsena śakyante niyantum 
dveṣyam api maitrādinā dveṣyatābuddhir nivartata iti sarvasyaitat svasaṃvedyaṃ dṛṣṭaṃ ca 
bhāvanāyā avidyamānavastusvābhāvyam avabhāsate sāmarthyāt 
yathā vipralaṃbhe kāminaḥ sarvatra kāminīvat paśyanti kim aṅga yatra tāttvikam ekatvam asti 
tat kathaṃ bhedena viruddhatvād avabhāsate 
tadrūpā hi sarvabhāvanā sā bhinnā vidyate 
īdṛśaṃ cātra darśanaṃ samatvena vidhīyate yatra mametat nedaṃ mama iti buddher anupapattiḥ 
yathokam
mameti dvyakṣaro mṛtyur na mameti ca śāśvatam 
iti 
tasmān nāsti virodhaḥ 
pitṛdevamanuṣyāṇām ityādīni śrutipadāni 
devādayo 'pi ridhyanti saṃyuktā na cedṛk te 'tīndriyam arthaṃ paśyanti śrutim antareṇa jñātum aśakyatvāt 
apremeyaṃ cāparimāṇam anantatvād vedaśākhānām 
atha ca pramātuṃ aśakyam arthataḥ 
vedaśāstraṃ vedāḥ 
yā vedabāhyāḥ śrutayo yāś ca kāś ca kudṛṣṭayaḥ 
sarvās tā niṣphalāḥ pretya tamoniṣṭhā hi tāḥ smṛtāḥ 
pūrvaṃ tv apauruṣeyatvena vedasya prāmāṇyam uktvā idānīṃ pauruṣeyāṇāṃ vedānām aprāmāṇyam 
atha vedabāhyā vedaviruddhā avedamūlāḥ śrutayo granthasaṃdṛbdheṣu nodanāś caityavandena svargo bhavati ityādyā nirgranthaśobhādisiddhāntāḥ prasiddhāḥ 
kudṛṣṭayaḥ asattarkadarśanāni 
vedakartuḥ sādhanam apūrvadevatādinirākaraṇam evamādyāḥ kudṛṣṭayaḥ 
sarvās tā niṣphalāḥ pretya prakarṣaṃ prāpya 
saṃnirūpitahetudṛṣṭāntāḥ antato niṣphalā uktāḥ tatra yuktīnām ābhāsarūpatvāt 
tāś ca yuktayo 'nyavati vartmani rātrīyanti mahāgranthavistārā bhavanti saṃkṣeparūpāḥ 
tathā pauruṣeyāṇām upadeśe na prāmāṇyam puruṣāṇām atīndriyārthadarśanaśaktyabhāvāt satyām api śaktau upadeśikasya pramāṇābhāvāt 
ayaṃ sarvajñaḥ tenāyam āgamaḥ praṇītaḥ iti na kiṃcid atra pramāṇaṃ kramate 
vidyamāne 'pi kartṛpūrvatve dṛṣṭārthādṛṣṭakalpanāprasaṅgaḥ tatpramāṇatve devatātvasiddhiḥ 
atas tā yuktayo vyāmohamūlā ity arthaḥ 
anye tu vyācakṣate 
pretya mṛtyasya tā niṣphalāḥ 
tamoniṣṭās tāmasayonihetutvāt 
asmin pakṣe 'samānakartṛkatvāt pretyeti durlabhatvam 
niṣṭhāntād vā saptamī paṭhitavyā prete iti 
utpadyante vinaśyanti yāny ato 'nyāni kānicit 
tāny arvākkālikatayā niṣphalāny anṛtāni ca 
ato vedād yāny anyāni śāsanāni tāny utpadyante vinaśyanti ca 
utpādavināśitvād anityāni 
vedas tu tadviparyayān nityaḥ 
arvākkālikatayā idānīṃtanena puruṣeṇa kenacit kṛtatvād ato niṣphalāni adṛṣṭasya phalasyābhāvāt 
yāni kānicid vipralambhamūlakādilakṣaṇāni 
cāturvarṇyaṃ trayo lokāś catvāraś cāśramāḥ pṛthak 
bhūtaṃ bhavyaṃ bhaviṣyaṃ ca sarvaṃ vedāt prasidhyati 
iyam api stutir eva 
cāturvarṇyaṃ vedāt prasidhyati adhikāritvenāvatiṣṭhate vasante brāhmaṇo grīṣme rājanyaḥ ityādi 
svarūpaṃ tu vyavahārāvagamyaṃ sarvavarṇeṣu tulyatvād anyatra darśitam 
trayo lokāḥ itaḥ pradānaṃ devā upajīvanti 
anena trailokyasthitihetutvaṃ vedasya siddham eva vedamūlatvāt smṛtīnāṃ ca 
āśramo 'pi vedād eva 
bhūtam atītaṃ janmasukhaduḥkhādi 
yac ca bhavad vartamānaṃ yac ca bhaviṣyaṃ tat sarvasya veda eva śaraṇīyam 
śabdaḥ sparśaś ca rūpaṃ ca raso gandhaś ca pañcamaḥ 
vedād eva prasidhyanti prasūtir guṇakarmataḥ 
śabdādīnāṃ bhogyatvena sukhasādhanānāṃ vedād eva prasiddhiḥ 
vaidikakarmānuṣṭhānād gītādiśabdopapattiḥ 
tatparityāgāc chrutikaṭuśabdaśravaṇam 
ataḥ śarīrārambhakāḥ śabdādayas tābhyāṃ svaviṣayatvenopatiṣṭhamānā vedāt prasidhantīty etad abhiprāyam etan na punar veda upādānakaraṇam 
ataḥ śarīrārambhakāḥ śabdādayas tābhyām 
etad evāha prasūtir guṇakarmataḥ 
prasūtiḥ śabdādīnām utpattiḥ 
tadarthaṃ guṇakarma 
phalārthatvāt pradhānakarma ca citrādi guṇadharma ity uktam 
pāṭhāntaram prasūtir guṇadharmataḥ iti 
guṇāḥ sattvādayaḥ teṣām dharmo vipariṇāmaḥ tasya yā prasūtiḥ sāmyāvasthāyāḥ pracyutis tadudreko viṣvagbhāvaś ca tatra veda eva hetur adṛṣṭanimittatvāt 
vaicitryapāṭhāntarāṇi niṣprayojanatvān na likhyante 
bibharti sarvabhūtāni vedaśāstraṃ sanātanam 
tasmād etat paraṃ manye yaj jantor asya sādhanam 
sarvabhūtabharaṇaṃ ca vedaśāstrasya darśitaṃ brāhmaṇe 
tathā ca havir agnau hūyate so 'gnir ādityam udvayati tat sūryo raśmibhir vakṣyati tenārttir bhavati tato ha vainām utpattisthitir veti havir jñāyate iti 
ihāpy uktam agnau prāstāhutiḥ samyag ādityam upatiṣṭhate ityevamādi 
tasmād etat paraṃ manye puruṣārthakāraṇam 
yady evaṃ kāraṇena jantor asya dharmānuśāsanam etasmāt karaṇāt teṣu yathā darśitopapattiḥ 
nanu ca yady aupādānikam arthaṃ kiṃ tad bhedam uktaṃ laukikam artham iti 
ucyate 
anuṣṭhānam asya vaidikam kāryaṃ tu dṛṣṭatvāl laukikam eva 
saināpatyaṃ ca rājyaṃ ca daṇḍanetṛtvam eva ca 
sarvalokādhipatyaṃ ca vedaśāstravid arhati 
atistutir iyam 
daṇḍanetāraḥ daṇḍanāyakā grāmanagarayoḥ kṛtākṛtaprekṣaṇaniyuktāḥ 
senā hastyaśvarathapādātam tasyāḥ patiḥ 
rājyaṃ maṇḍaleśvaratvam 
sarvalokādhipatyaṃ sārvabhaumatvam 
yathā jātabalo vahnir dahaty ārdrān api drumān 
tathā dahati vedajñaḥ karmajaṃ doṣam ātmanaḥ 
iyam api pūrvavat 
spaṣṭā padayojanā prasiddhāś ca padārthāḥ 
vedaśāstrārthatattvajño yatra tatrāśrame vasan 
ihaiva loke tiṣṭhan sa brahmabhūyāya kalpate 
brahmabhūyāya brahmabhāvāya brahmatvaprāptaye iti yāvat 
yatra tatreti vyutthāya vyutkrameṇāpi 
yathoktam vidveṣaṇāc cāpy utthāya brāhmaṇā bhikṣācaryam anuvedya vrajanti iti 
ajñebhyo granthinaḥ sreṣṭhā granthibhyo dhāriṇo varāḥ 
dhāribhyo jñāninaḥ śreṣṭhā jñānibhyo vyavasāyinaḥ 
ajñā mūrkhā anadhīyānāḥ 
granthinaḥ vidvāṃso granthamātrābhidhāyinaḥ 
tebhyo dhāriṇa ity etad yatnena paṭhantaḥ 
pūrve tu nātiprayatnataḥ 
granthasyeti tatrāpi saṃbadhyate granthasya dhāriṇaḥ iti 
śreṣṭhatvam eteṣāṃ japapratigrahādiṣv adhikārāt 
jñāninas tu sarvatrādhikṛtā iti śreṣṭhatarāḥ 
jñānapūrvaṃ japādayo 'nuṣṭhīyamānāḥ phalātiśayadāyino bhavanti 
tad uktam yad eva vidyayā karoti śraddhayopaniṣadā tad eva vīryavattaraṃ bhavati iti 
vyavasāyinaḥ anuṣṭhātāro nirviciktsāḥ 
yeṣām etad anyatheti na śakyate 
etad api stutyartham 
adhyayanamātreṇa vedāḥ puruṣārthāya prabhavanti kiṃ punas tadarthajñānam 
tapo vidyā ca viprasya niḥśreyasakaraṃ param 
tapasā kilbiṣaṃ hanti vidyayāmṛtam aśnute 
anenaitad darsayati 
satyāṃ api vidyāyāṃ nākṣīṇapāpasya mokṣaḥ saty api karmakṣaye nāsatyām ātmavidyāyām 
ato yad uktam te svabhāvena mucyante iti tad asat 
amṛtam apunarāvṛttir yeyaṃ kevalānandarūpatā 
pratyakṣaṃ cānumānaṃ ca śāstraṃ ca vividhāgamam 
trayaṃ suviditaṃ kāryaṃ dharmaśuddhim abhīpsatā 
suhṛd bhūtvopadiśati laukikam artham 
dharmo vedārthaḥ tasya śuddhir vivaraṇaṃ pūrvapakṣanirākaraṇena niścitasiddhāntavyavasthāpanam 
etat pratyakṣādipramāṇaniścaye sati bhavati 
suvidite hi pratyakṣe jvālādivaiṣamyeṇa pratyabhijñāyate 
śabdanityatvādisiddhiḥ 
yasya tu samyak nāsti vivekaḥ tasyobhayor aviśeṣeṇa pratyakṣam adhyavasāyaḥ syāt 
jvālādiṣu ca pratyakṣeṇa kṣayaṃ dṛṣṭvā śabde 'pi tathā saṃbhāvayet tathānityaśabdasamudāyātmako vedaḥ syāt 
yasya tu vihitāni kuśalapramāṇeṣu praśabdo 'tadgrahaṇanibandhano nāsty abhijñāno manyamāno jvālāviduṣo bhedagrahaṇanibandhanam iva sitaviśitaṃ viśeṣo na jvālābādhena śabde bādhaṃ saṃbhāvayati 
evam anumānam api suvivecitaṃ na bhāratādigranthapramāṇopalakṣaṇatvāc ca 
tena śauryādiśāstrānte karmaṇyatāsiddhiḥ 
yena na vivecitaṃ hy anumānaṃ sa pakṣavipakṣayor darśanādarśanamātreṇānumānapravṛttiṃ manvāno vede 'pi kartāraṃ kalpayet 
yadā tu nipuṇamatir bhavati tat tat prayojakasya snātavyalakṣaṇayā tasya kartṛtvasvakaraṇasyābhāvād apauruṣeyatvam adhyavasyati 
śāstraṃ ca vividhāgamam 
śāstre vividhavidhipratiṣedhāt tasya vividho 'nekaprakāra āgamaḥ 
yatrāgamyate sa āgamaḥ 
bahuśākhatvād vedasya śrutismṛtibhedena ca vividhatvam uktam 
sa cāyam arthaḥ svādhyāyavidhyākṣiptaḥ suhṛdbhāvenopadiṣṭaḥ na ca dvayam api praśaṃseva 
ārṣaṃ dharmopadeśaṃ ca vedaśāstrāvirodhinā 
yas tarkeṇānusaṃdhatte sa dharmaṃ veda netaraḥ 
ṛṣir vedaḥ tatra bhavaḥ ārṣaḥ dharmopadeśo yo vaidikaḥ 
yas tarkeṇa anumānāntareṇa yuktyā nirūpayati sa dharmaṃ vedeti padayojanā 
tarka ūhāpohāntaryasiddhiḥ idam atra yuktam ūhitum idam apohitam 
yadā saurye karmaṇi nirvāpamantre devasya tvā savituḥ prasave 'śvinor bāhubhyāṃ pūṣṇo hastābhyām agnaye tvā juṣṭaṃ nirvapāmi iti prakṛtitaḥ prāpte mantre 'gnipadasyārthāsamavāyād apohaḥ sūryapadasya ca kṣepaḥ 
ayaṃ tarko na virudhyate vedena 
yo 'py evaṃ manyate saurye karmaṇy agner devatāyāḥ abhāvāt arthena ca mantrāṇāṃ prayojyatvāt ekadeśopaśame ca mantratvābhāvāt kṛtsnasya vai mantrasya lopaḥ eṣa vedārthavirodhī tarkaḥ 
yad uccāraṇaṃ mantrāṇāṃ prayojyatvaṃ manyate ataś cāvikṛta eva mantraḥ prayoktavyaḥ iti so 'pi śāstravirodhī tarkaḥ 
na cāyaṃ vidhiḥ 
ayam arthavādaḥ 
asyātra tātparyam īdṛśy upekṣā yad atraitac ca mīmāṃsāto jñāyate 'to dharmaśuddhyarthaṃ mīmāṃsāvedanam etena coditam 
anye tu vyācakṣate 
tarkeṇeti tarkapradhānā granthā laukikapramāṇanirūpaṇaparā nyāyavaiśeṣikalokāyatikā ucyante 
tatra vedaviruddhāni bauddhalokāyatikanairgranthādīni paryudasyante 
tāni vedaviruddhāni 
na tatra pramāṇaṃ vedaḥ 
kapilakaṇādakriyām avirathatānigrahāntādiṣu hi śabdaḥ pramāṇam 
tathā cākṣapādasūtram pratyakṣānumānopamānaśabdāḥ pramāṇāni 
vaiśeṣikā api tadvacanād āmnāyasya prāmāṇyam ity āhuḥ 
atas tāni śāstrāṇi śrotavyānīti ca 
tathā ca mahābhārate bhagavatā kṛṣṇadvaipāyanena darśitam
śrotriyasyaiva te rājan mandakasyālpabuddhayaḥ 
anuvākahatā buddhir naiṣā sūkṣmārthadarśinī 
anuvākahateti tarkakṛtām apy upapattim āha kevalatvād asattayā 
tathedam aparam uta 
kaścin na lokāyatikān brāhmaṇān smārtaḥ sevate 
anarthakuśalā hy ete mūrkhāḥ paṇḍitamāninaḥ 
iti 
anenāsattarkaśravaṇaṃ prasiddham pūrveṇa sattarkānujñānaṃ tad eva tad iti 
kecit prāmāṇyaṃ vedasyāhur īśvarapraṇetṛkatayā 
na ca tasyāsti saṃbhavaḥ 
na ca tasmin pakṣe vedaḥ pramāṇam tasya hy asāv īśvaraḥ samayopasthāpakaḥ 
eteṣu śrūyamāṇeṣu aprāmāṇiko viparīto 'bhiniveśo jāyate 
ato 'sattarkā eva te 
na ca vaidikasya vākyāvabodhe kasyacid apy upayujyante 
tathā ca sāṃkhyāḥ sa hy aviśuddhikṣayātiśayayuktaḥ ity āhuḥ 
akṣapādair api tadaprāmāṇyaṃ manyate 
tathā ca yājñikapūrvapakṣe nirdhāritaṃ yad api kenacit paṭhitam 
karmamīmāṃsāvedāntabhāṣyam evam abhidhānaṃ yathāśruti vijñāyate devā asmāl lokād amuṃ lokam āyaṃs tān ṛṣayo 'nvīyus tān manuṣyā abruvan katham atho bhaviṣyāmaḥ ebhyaḥ sarvakarma ṛṣayaḥ prāyacchat 
tasmād yat brāhmaṇottamās tarkayanty ārṣam eva tad bhavati iti śruteḥ 
eṣā yathoktatarkapadārthānuvādinī 
naiḥśreyasam idaṃ karma yathoditam aśeṣataḥ 
mānavasyāsya śāstrasya rahasyam upadiśyate 
vakṣyamāṇārthādārātiśayotpattyarthaḥ śloko 'yaṃ śrotriyasaṃbodhanārthaḥ 
rahasyaṃ guhyam 
ataś ca na sarvasya prakāśayitavyam 
yo na śuśrūṣāparo na ca paramāṃ bhaktim upeto yaś ca na sthiraprakṛtir na tasmai prakāśyam 
anāmnāteṣu dharmeṣu kathaṃ syād iti ced bhavet 
yaṃ śiṣṭā brāhmaṇā brūyuḥ sa dharmaḥ syād aśaṅkitaḥ 
nanu ca anāmnāteṣu kaḥ saṃdehaḥ 
no jāne neha kathaṃ syād iti cet yato naiva teṣāṃ tad 
ucyate 
nehedṛśam anāmnātam abhipretam 
kiṃ tarhi yat sāmānyata āmnātaṃ viseṣatas tu na jñāyate 
nanu ca tatrāpi kaḥ saṃdehaḥ 
sāmānyasya viśeṣamātrāpekṣād yena kenacit siddhaṃ śāstrārtham yathā adbhir ācamet iti kūpyasthāvaranādeyādibhedena bhinnāsv apsu tāḥ kāścid upādīyamānāḥ saṃpādayanti śāstrārtham 
satyam 
yatra pratiṣedhaśrutiḥ na ca vaiśeṣikaṃ prāyaścittam upadiṣṭam tatredam upadiśyate 
yadā śūdrocchiṣṭaṃ kiṃcit pātraṃ tad aśuddhaṃ tat saṃparkād aśuci tasminn akṛte suddhe yadi kenacid bhuktaṃ syāt tadā kiṃ prāyaścittam iti saṃdehaḥ 
sa hi jijñāsā ca niścayāvasānena ca pratyakṣādiṣu samyaṅ nidhiḥ strīśūdrocchiṣṭam evety adattaṃ bhavitum arhati 
na hi tac chūdrasyocchiṣṭam iti śakyaṃ vaktum 
kiṃ tena tad ucchiṣṭam iti 
evamādau saṃdehe tu śiṣṭavacanaṃ pramāṇīkartavyam 
yathā ye śūdrādayo viprāṃśās teṣām ayaṃ dharmasaṃdehaḥ 
śiṣṭopadiṣṭam eva yuktaṃ kartum 
tataś ca nyūnādhikabhāvena yā kṛtā kalpanā sa eva tatra dharmaḥ 
teṣām api tathopadiśatāṃ na doṣaḥ 
yata āha sa dharmaḥ syād aśaṅkitaḥ iti 
adharmaṃ bruvato doṣaḥ dharme tu kā vicikitsā 
tathā gotrapravarasaṃdehe kathaṃcit smṛtivicchede brāhmaṇavacanād gotrapravarasiddhiḥ 
tatra ca pravarasaṃdehe sarveṣāṃ mānaveti saṃśaye ity uktam 
gotrasaṃśaye tarhi bhaviṣyati 
tatra ca gotrasaṃśayābhāve kutaḥ pravarasaṃśayaḥ pratigotraṃ pravarāṇāṃ bhedena paṭhitatvāt 
upapadyata evam etad gotranāmadheyam 
pravarāś ca bhinnā nānā gotrāṇi 
tatra saty api pravaraniścaye gotrasaṃdeha utpadyate 
dharmeṇādhigato yais tu vedaḥ saparibṛṃhaṇaḥ 
te śiṣṭā brāhmaṇā jñeyāḥ śrutipratyakṣahetavaḥ 
śiṣṭalakṣaṇam anena kathyate 
nanu ca arthakāmeṣv asaktānām ity atroktam eva śiṣṭalakṣaṇam 
anyo 'pi tasya tatrārtha āśaṅkitaḥ ato na tasya lakṣaṇaparataiva yac ca vasiṣṭenoktam śiṣṭaḥ punar akāmātmā iti tatra vidvattāyā aśrutatvāt 
yatra paripūrṇatvād adhigato 'rthataś ca viditaḥ sa saparibṛṃhaṇaḥ 
tathā ca bhavān vyāsaḥ
itihāsapurāṇābhyāṃ vedārtham upabṛṃhayet 
iti 
smṛtayo 'py evaṃ gṛhītārthā bhavanti 
brāḥmaṇagrahaṇam anuvādaḥ teṣām eva dharmapravacanādhikārāt 
śrutipratyakṣahetavaḥ 
pratyakṣaṃ hetavaś ca pratyakṣahetavaḥ 
hetuśabdena pratyakṣād anyapramāṇāny ucyante 
śrutiḥ pratyakṣo hetuś ca yeṣāṃ te śrutipratyakṣahetavaḥ 
etad uktaṃ bhavati 
yathā pratyakṣaṃ nirvivādaṃ prāmāṇyam eva tādṛśīṃ śrutiṃ manyante yāny api hetūtthāni pramāṇāni teṣu viśvasanti śrutim eva tarkaṃ manyante hetuśāstrāśrayaṇena cedaṃ na pramāṇīkurvanti 
atha vā śrutiḥ pratyakṣaśrutiḥ pratyakṣaśabdaḥ śraute pratyaye prayakṣatulyatvāt prayuktaḥ 
sa ca hetur dharmādharmaparijñāne kāraṇaṃ yeṣāṃ ta evam ucyante 
daśāvarā vā pariṣad yaṃ dharmaṃ parikalpayet 
tryavarā vāpi vṛttasthā taṃ dharmaṃ na vicālayet 
daśa avare yasyā daśāvarā 
yadi bahavo na saṃnidhīyante daśāvaśyaṃ saṃnidhātavyāḥ 
tadabhāve tryavarā 
vṛttatheti 
yad uktam arthakāmeṣv asaktānām iti tasyaivāyam anuvādaḥ 
na caiṣā puruṣasaṃkhyā api tu guṇasaṃkhyā 
tathā ca vakṣyati eko 'pi vedavit iti 
ekasya yato guṇasamūhasya bāhulyenāsaṃbhavāt puruṣapradhānatayā saṃkhyāyā nirdeśaḥ kṛtaḥ 
tānīdānīṃ pariṣattvahetuguṇān darśayati 
traividyo hetukas tarkī nairukto dharmapāṭhakaḥ 
trayaś cāśramiṇaḥ pūrve pariṣat syād daśāvarā 
puruṣapradhāne 'pi nirdeśe guṇaparataiva vijñeyā 
yas traividyaḥ vedatrayasyādhyetā tadarthasya ca veditā 
anumānādikuśalaḥ 
tarkī ayam ūhāpohabuddhiyuktaḥ 
nanu ca naivaṃvido vedārthavittvam eva saṃbhavatīty uktam 
satyam 
paropadeśād api kasyacid yācanāvatī vedārthamātrā saṃbhavaty api 
ataś ca pratyayena vinā vedārthagrahaṇārthahetukena bhātīty uktam 
etena nairukto vyākhyātaḥ 
dharmapāṭhako manvādismṛtiśāstrāṇām adhyetā 
trayaś cāśramiṇo hy ete hy anuṣṭhānaparāḥ kuśalatarā dharmeṣu bhavanti 
pūrve 
brahmacārī gṛhasto bhikṣur ity eke 
tasya hi grāmapraveśo na niṣiddhaḥ gautamena ceyam ānupūrvī paṭhitā brahmacārī gṛhastho bhikṣur vaikhānasaḥ iti 
anye tv āhuḥ hiṃsānujñā nāstīti katham asau dharmam āśrayet 
tasmāt tāpasasakāśam anyaiḥ saha gantavyam 
ṛgvedavid yajurvic ca sāmavedavid eva ca 
tryavarā pariṣaj jñeyā dharmasaṃśayanirṇaye 
niruktavyākaraṇamīmāṃsābhir vedārtho jñāyate 
te ca sarve sādhāraṇāḥ 
na hi tatraikasya vedasyārtho jñāyate nānyasya nityam ayaṃ prakāro 'sti 
atha ṛgvedādītyādi kathaṃ bhedopapattiḥ 
tathā tatra gṛhyasūtrabhedena cedam uktam 
eko 'pi vedavid dharmaṃ yaṃ vyavasyed dvijottamaḥ 
sa vijñeyaḥ paro dharmo nājñānām udito 'yutaiḥ 
vyavasyet niścitya kathayed ity arthaḥ 
nājñānāṃ mūrkhāṇām ayutair apy uditaḥ 
uttaraḥ prāg eva vyākhyāyate 
avratānām amantrāṇāṃ jātimātropajīvinām 
sahasraśaḥ sametānāṃ pariṣattvaṃ na vidyate 
avratānām iti prāg ukta evārtho vyatirekadvāreṇa kathyate 
vratino vedādhyāyinaḥ yaṃ niścayaṃ bruvate tatra na viciktsitavyaṃ vidvadbhir avidvadbhir vā 
ata eva na laghuparikalpo guṇatulyavad vikalpyate 
yaṃ vadanti tamobhūtā mūrkhā dharmam atadvidaḥ 
tat pāpaṃ śatadhā bhūtvā tadvaktṝn anugacchati 
vaktṝṇām aviduṣāṃ doṣakathanam 
etad vo 'bhihitaṃ sarvaṃ niḥśreyasakaraṃ param 
asmād apracyuto vipraḥ prāpnoti paramāṃ gatim 
pratijñātadharmopasaṃhāraḥ śloko 'yam 
dharmān no vaktum arhasi iti yat pṛṣṭam maharṣīn śrūyatām iti yad vaktavyatayā pratijñātaṃ tat sarvaṃ kathitam iti śāstraparisamāptim āha 
nanu ca parastād apy asti śāstraṃ hantavyādiśāstram sā ca vidhitaḥ śrūyate 
tatra vidhiviṣaye kaścid iti katham ucyate śāstram upasaṃhriyata iti 
vaktur na karoti prāya upasaṃhāraḥ 
parastāc ca karmaśeṣāt svapradhānā śuddhaiva vidyopadiśyata iti na virodhaḥ 
sarvatra śreyasī śāstrārthadharmalakṣaṇā vidyety upasaṃhṛtyābhidhāne prayojanam 
evaṃ sa bhagavān devo lokānāṃ hitakāmyayā 
dharmasya paramaṃ guhyaṃ mamedaṃ sarvam uktavān 
sa bhagavān manur idaṃ śāstraṃ sarvaṃ lokahitāya proktavān iti bhṛguḥ śiṣyān āha 
anenādhikārākāṃkṣā nivartate 
guhyaṃ yad adhyātmaṃ tad api manur mām upadiśya prakāśayāṃ cakre 
mayāpi yathāgamaṃ bhavatāṃ prakaṭīkṛtam iti na kāryādhikākāṃkṣā 
sarvam ātmani saṃpaśyet sac cāsac ca samāhitaḥ 
sarvaṃ hy ātmani saṃpaśyan nādharme kurute manaḥ 
sarvaṃ jagat sadasadrūpam utpattivināśadharmakam 
atha asat śaśaviṣāṇādivat sac ca nityam ākāśādivat sarvam ātmani saṃpaśyed ātmani vyavasthitam upāsīta 
saṃdarśanārthasya spaṣṭārthasya sākṣātkaraṇaparyantayopāsanayā vijñāyate 
na hi sakṛddarśanena sākṣātkāraḥ saṃbhavati 
tathopadiśyate rahasyaśāstram 
tatrātmadhyānāyaitad uktaṃ bhavati śrotavyo mantavyo nidihyāsitavyaḥ iti dhyānaparyantatā saddarśanasya 
ātmadhyānaṃ yathopadiṣṭajñānābhyāso vijātīyapratyayāntaritam ucyate 
atha vā sāmarthyād abhyāsākṣepaḥ 
yataḥ saṃskārakarmāṇi ca saṃskārye viśeṣādhānena saṃpannasvārthāni bhavanti 
yathā vrīhīn avahanti iti aśrutopanyāsaḥ tuṣakaṇavipramokaphalebhyas tatsaṃdarśanena hy adṛṣṭārthatā syāt 
tathā ca karmavidhitvāt ṣaṣṭhisaṃskārakarmatāhāniś ca 
ataḥ saṃpaśed iti jñeyāntaraviṣayajñānanirākaraṇena tad ekajñeyaniṣṭhām anubrūyāt 
atrātmanīti vivadante 
ko 'yam ātmā nāma 
yadi tāvad ayaṃ dehādhikaraṇaḥ kṣetrajñaḥ tata uttaraṃ virudhyeta praśāsitāraṃ rukmābham iti 
na hi karmatvaśarīrasya mṛtyor utpattiḥ śrūyate etasya vākṣarasya praśāsane gārgi dvyāvāpṛthivyau vidhṛte tiṣṭhataḥ iti 
tasmān nāhaṃpratyaypremeye ātmany api saṃsāravidhiḥ 
ato 'nyā kācit tasya svarūpasiddhir vaktavyā 
kiṃcaivaṃ sati paśyed ityādinā bāhyātmanām apy ādhibhūtādhidaivabhāvena vyavasthitānām ādhyātmam upasaṃhāraḥ 
śiṣyate ca śrautam atostarāgaḥ sādhanatayā kāraṇātmanārjitasya saṃbandhitāṃ pratipadyate 
nanu yaḥ sarvaṃ jagatkāraṇapuruṣāvacchedam uktaṃ sadā pratyātmani saṃpaśyed iti tatra kīdṛśam ātmano darśanam ātmanīti vaktavyam 
anye tu manyante 
śarīrātmana evaitat saṃniveśanaṃ yuktam 
tasya hi śrotṛsaṃniveśena tadvattā yuktā 
tatrocyate 
ātmaśabdas tāvat paramātmaviṣayatayā darśitavākyāntarasamanvayapramāṇaḥ 
yat tu svarūpasiddhir vaktavyeti tatra kim anyac chakyaṃ na vaktum anyad ataḥ śrotṛtvajñānavidheḥ 
tāni ca vākyāni pratiśākhaṃ sarvopaniṣadbhyo 'vagantavyāni 
pramāṇāntarāṇām apy ekatvapratipādanaparatvād eva grāhiṇaḥ pratyakṣasya miśraiḥ kṛta eva kleśaḥ 
uktaṃ ca vākyapadīye na tad asti ca tan nāmni ityādi 
vidhyavagamyatā ca śarīrāvarakād avasātavyā 
yad apy uktam asat kathaṃ dṛśyata iti sac cāsac cety ayam arthaḥ syāt 
sad iti vikāragrāmasya nirdeśaḥ 
asad ity apratyakṣataiva sūkṣmatayāśakyāvadhāratvāt 
yad apy uktaṃ nāsti paramātmanaḥ śrotrasaṃbandha iti 
kim atra saṃbandhi sarvasya jagatsthityutpattivināśānāṃ tatkāraṇatayopapāditvāt 
yaś cāyaṃ saṃniveśavidhis tasyāyam arthaḥ 
yāvad yat kiṃcid bhedavad avabhāsate tat sarvam advaitikatve pravilāpayet 
sarvam ātmastham ity etat paramātmano viratisāmānye hetur vidyata iti 
samāhitaḥ 
samādhir nāma cittavṛttinirodhopāyo yogaśāstrād āgamayitavya ity arthaḥ 
nādharme kurute matiṃ buddhicetasor niścalatābhāvaḥ 
tāvad abhyased yāvad vādibhiś ceto nāpahriyeta 
ataś ca yāvat kaścid bhedakatve prativilāpayet 
ātmāiva devatāḥ sarvāḥ sarvam ātmany avasthitam 
ātmā hi janayaty eṣāṃ karmayogaṃ śarīriṇām 
sarvatra yāgādikriyāḥ svargādayo devatā ātmatvena draṣṭavyāḥ 
yo 'yam agnir devatā agner iyam anyātmaivāsau nānyo 'gnir devatāstīti 
tad apy uktam eka ātmā bahudhā śrūyate iti 
yatra yukta eka evāham ātmā devatā iti 
tathā indraṃ mitraṃ varuṇam agnim āhuḥ ekaṃ sad viprā bahudhā vadanti bahurūpaparamātmano 'nyāṃ devatāṃ paśyanti satāṃ parādāt ity anena karmāṅgadevatānām ātmadṛṣṭir vidhīyate 
kiṃ tarhi na tasya devatādikṛtyam asti 
ātmatayaiva sarvasiddhiḥ 
katham 
nārthātmani janayaty eṣām iti 
karmayoge karmaphalasaṃbandhaḥ 
sa ātmā teṣāṃ niṣpādayati 
nānyā devatā na tadguṇakam iti 
khaṃ saṃniveśayet kheṣu ceṣṭanasparśane 'nilam 
paktidṛṣṭyoḥ paraṃ tejaḥ snehe 'po gāṃ ca mūrtiṣu 
yāny etāni navacchidrāṇi teṣu bāhyam ākāśaṃ niyacchet 
bāhyam ākāśaṃ tad eva tan na bāhyaṃ kiṃcid astīti 
anilo vāyuḥ 
taṃ saṃniveśayet 
ceṣṭate spandate tatra kācic charīrāvasthā hastapādādyuktaviharaṇalakṣaṇāyāś cāyam 
sparśo bāhyādilakṣaṇaḥ 
tatra vāyuṃ saṃniveśayet 
paktir jaṭhirāgnikṛtā 
dṛṣṭiś ca 
tayoḥ niveśayet 
tejaḥ paraṃ kṛṣṇam ādityātmanāvasthitam 
snehe medomajjādirūpe saṃniveśayed iti vartate 
gāṃ pṛthivīṃ mūrtiṣu śarīrabhāgeṣu 
evaṃ mahābhūtānām upasaṃhāraḥ 
idānīṃ devatānām ādhānam upasaṃhariṣyate 
manasīnduṃ diśaḥ śrotre krānte viṣṇuṃ bale haram 
vācy agniṃ mitram utsarge prajane ca prajāpatim 
yo 'yam induś candramās taṃ manasi saṃniveśayet 
naiṣa candro gaganasaṃcārī 
kiṃ tarhi mama manasi vyavasthitaḥ 
yāś ca diśaḥ śrotrendriyaśaktau 
krānte viṣṇuṃ yo yatrālpam api krāmati viṣṇur eva krāntikarmaṇā saṃniviṣṭaḥ 
evaṃ bale haram 
hanureto drāg apy utthānaṃ sa cendriyāvakāśaḥ kālākṛtir indriyakarmaiva tat 
yam evaṃ vāgagner evāyam utsargo vāyvādyair mantraiḥ paśyet 
evam adhyātmam upasaṃhṛtya sarvaṃ paramātmani paśyet 
evamātmako hetuḥ paramātmani vyavasthitaḥ nāhaṃ kaścit tato bhinnaḥ iti 
evam eṣā sarvopāsanā kartavyā 
praśāsitāraṃ sarveṣām aṇīyāṃsam aṇor api 
rukmābhaṃ svapnadhīgamyaṃ vidyāt taṃ puruṣaṃ param 
evam evāha 
praśāsitāraṃ niyantāram 
sarveṣāṃ brāhmaṇādiśūdraparyantānām 
yo 'yam agnyādīnām auṣṇyādisvabhāvaniyamo yac cādityādīnām aniśam antaḥparam ojaḥ jagadbhramaṇaprakāśanādiṣu vyāpāro yaś ca karmaṇāṃ phalaṃ pratiniyamaḥ sa sarvas tasmin niyantari sati 
yad uktam etasyaivākṣarasya praśāsane gārgi ityādinā tathā
tat sūryas tapati ca yāvad varṣati candramā 
bhayād agniś ca vāyuś ca mṛtyur dhāvati pañcamaḥ  iti
aṇīyāṃsam aṇor api iti yaḥ kaścid dārāniratiśayavālāgraśatabhāgādis tat te tṛtīyāṃśaparimāṇakatvam asatpratipādyate asthūlam anaṇu ityādisarvadharmapariṣedhāt 
kiṃ tarhi kuśāgrīyāyā bhuddher gamyatvāt 
etad uktaṃ bhavati 
yo nātyantaṃ kuśalo na ca tadabhyāse pariṣvaktaḥ 
etam eke vadanty agniṃ manum anye prajāpatim 
indram eke pare prāṇam apare brahma śāśvatam 
eṣa sarvāṇi bhūtāni pañcabhir vyāpya mūrtibhiḥ 
janmavṛddhikṣayair nityaṃ saṃsārayati cakravat 
evaṃ yaḥ sarvabhūteṣu paśyaty ātmānam ātmanā 
sa sarvasamatām etya brahmābhyeti paraṃ padam 
brahmābhyeti brahmabhāvam āpadyate 
maitrādyavabhāsena rāgadveṣakṣayam anuvadati 
anena cāvijātīyapratyayāntaritātmaikatvajñānam anuṣṭheyam āha 
na hi vijātīyapratyayotpattau sarvasaṃmatatā bhavati 
ataś caitad uktaṃ bhavati 
ahaṃ mameti tyaktāhaṃkāramamakārasya tad ekajñānaniyatatayā niratiśayaparamānandarūpaṃ brahma prāpnoti 
aniṣṭanivṛttiḥ śāstrapradarśitābhipretaniyamasya prāptiś ca phalasiddhir bhavati ity arthaḥ   
ity etan mānavaṃ śāstraṃ bhṛguproktaṃ paṭhan dvijaḥ 
bhavaty ācāravān nityaṃ yatheṣṭāṃ prāpnuyād gatim 
itiḥ śāstrasamāptim āha 
paṭhan bhavaty ācāravān 
anyo adhyāhārya ācāraḥ 
yathā paṭhitaśāstrāt śāstrānuṣṭhānam 
evaṃvidhaś ced bhavati yatheṣṭāṃ devatādilakṣaṇāṃ gatim 
iti mānave dharmaśāstre bhṛguproktāyāṃ saṃhitāyāṃ
dvādaśo 'dhyāyaḥ 
mānyā kāpi manusmṛtis taducitā vyākhyā hi medhātitheḥ
sā luptaiva vidher vaśāt kvacid api prāpyaṃ na yat pustakam 
kṣoṇīndro madanaḥ sahāraṇasuto deśāntarād āhṛtaṃ
jīrṇoddhāram acīkarat tata itas tatpustakair lekhitaiḥ 
iti bhaṭṭavīrasvāmisūnor bhaṭṭamedhātithikṛtau
manubhāṣye dvādaśo 'dhyāyaḥ 
