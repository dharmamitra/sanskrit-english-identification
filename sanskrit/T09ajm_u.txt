Āryaśūra Jātakamālā 
revised text
 Vyāghrījātakam
 Śibijātakam
 Kulmāṣapiṇḍījātakam
 Śreṣṭhijātakam
 Aviṣahyaśreṣṭhijātakam
 Śaśajātakam
 Agastyajātakam
 Maitrībalajātakam
 Viśvaṃtarajātakam
 Yajñajātakam
 Śakrajātakam
 Brāhmaṇajātakam
 Unmādayantījātakam
 Supāragajātakam
 Matsyajātakam
namo buddhāya 
śrīmanti sadguṇaparigrahamaṅgalāni kīrtyāspadāny anavagītamanoharāṇi 
pūrveṣu janmasu muneś caritādbhutāni bhaktyā svakāvyakusumāñjalinārcayiṣye  AJm 
ślāghyair amībhir abhilakṣitacihnabhūtair ādeśito bhavati yat sugatatvamārgaḥ 
syād eva rūkṣamanasām api ca prasādo dharmyāḥ kathāś ca ramaṇīyataratvam īyuḥ  AJm 
lokārtham ity abhisamīkṣya kariṣyate 'yaṃ śrutyārṣayuktyaviguṇena pathā prayatnaḥ 
lokottamasya caritātiśayapradeśaiḥ svaṃ prātibhaṃ gamayituṃ śrutivallabhatvam  AJm 
svārthodyatair api parārthacarasya yasya naivānvagamyata guṇapratipattiśobhā 
sarvajña ity avitathākṣaradīptakīrtiṃ mūrdhnā name tam asamaṃ sahadharmasaṅgham  AJm 
 Vyāghrījātakam
sarvasattveṣv akāraṇaparamavatsalasvabhāvaḥ sarvabhūtātmabhūtaḥ pūrvajanmasv api sa bhagavān iti buddhe bhagavati paraḥ prasādaḥ kāryaḥ 
 tadyathānuśrūyate ratnatrayagurubhiḥ pratipattiguṇābhirādhitagurubhir guṇapracayagurubhir asmadgurubhiḥ parikīrtyamānam idaṃ bhagavataḥ pūrvajanmāvadānam 
bodhisattvaḥ kila pratijñātiśayasadṛśair dānapriyavacanārthacaryāprabhṛtibhiḥ prajñāparigrahaniravadyaiḥ
kāruṇyanisyandair lokam anugṛhṇan svadharmābhiratyupanataśucivṛttiny uditodite mahati
brāhmaṇakule janmaparigrahaṃ cakāra 
sa kṛtasaṃskārakramo jātakarmādibhir abhivardhamānaḥ prakṛtimedhāvitvāt sānāthyaviśeṣāj
jñānakautūhalād akausīdyāc ca nacireṇaivāṣṭādaśasu vidyāsthāneṣu svakulakramāviruddhāsu
ca sakalāsu kalāsv ācāryakaṃ param avāpa 
sa brahmavad brahmavidāṃ babhūva rājeva rājñāṃ bahumānapātram 
sākṣāt sahasrākṣa iva prajānāṃ jñānārthinām arthacaraḥ piteva  AJm 
tasya bhāgyaguṇātiśayasamāvarjito mahālābhasatkārayaśoviśeṣaḥ prādurabhūt
dharmābhyāsabhāvitamatiḥ kṛtapravrajyāparicayas tu bodhisattvo na tenābhireme 
sa pūrvacaryāpariśuddhabuddhiḥ kāmeṣu dṛṣṭvā bahudoṣajātam 
gārhasthyam asvāsthyam ivāvadhūya kaṃ cid vanaprastham alaṃcakāra  AJm 
sa tatra niḥsaṅgatayā tayā ca prajñāvadātena śamena caiva 
pratyādideśeva kukāryasaṅgād viśliṣṭaśiṣṭopaśamaṃ nṛlokam  AJm 
maitrīmayena praśamena tasya visyandinevānuparītacittāḥ 
parasparadrohanivṛttabhāvās tapasvivad vyāḍamṛgā viceruḥ  AJm 
ācāraśuddhyā nibhṛtendriyatvāt saṃtoṣayogāt karuṇāguṇāc ca 
asaṃstutasyāpi janasya loke so 'bhūt priyas tasya yathaiva lokaḥ  AJm 
alpecchabhāvāt kuhanānabhijñas tyaktaspṛho lābhayaśaḥsukhebhyaḥ 
sa devatānām api mānasāni prasādabhaktipravaṇāni cakre  AJm 
śrutvātha taṃ pravrajitaṃ manuṣyā guṇais tadīyair avabaddhacittāḥ 
vihāya bandhūṃś ca parigrahāṃś ca tacchiṣyatāṃ siddhim ivopajagmuḥ  AJm 
śīle śucāv indriyabhāvanāyāṃ smṛtyapramoṣe praviviktatāyām 
maitryādike caiva manaḥsamādhau yathābalaṃ so 'nuśaśāsa śiṣyān  AJm 
atha kadā cit sa mahātmā pariniṣpannabhūyiṣṭhe pṛthūbhūte śiṣyagaṇe pratiṣṭhāpite
'smin kalyāṇe vartmany avatārite naiṣkramyasatpathaṃ loke saṃvṛteṣv ivāpāyadvāreṣu
rājamārgīkṛteṣv iva sugatimārgeṣu dṛṣṭadharmasukhavihārārthaṃ tatkālaśiṣyeṇājitenānugamyamāno
yogānukūlān parvatadarīnikuñjān anuvicacāra 
athātra vyāghravanitāṃ dadarśa girigahvare 
prasūtikleśadoṣeṇa gatāṃ vispandamandatām  AJm 
parikṣāmekṣaṇayugāṃ kṣudhā cchātatarodarīm 
āhāram iva paśyantīṃ bālān svatanayān api  AJm 
stanyatarṣād upasṛtān mātṛviśrambhanirvyathān 
rorūyitaravaiḥ krūrair bhartsayantīṃ parān iva  AJm 
bodhisattvas tu tāṃ dṛṣṭvā dhīro 'pi karuṇāvaśāt 
cakampe paraduḥkhena mahīkampād ivādrirāṭ  AJm 
mahatsv api svaduḥkheṣu vyaktadhairyāḥ kṛpātmakāḥ 
mṛdunāpy anyaduḥkhena kampante yat tad adbhutam  AJm 
atha bodhisattvaḥ sasaṃbhramāmreḍitapadaṃ svabhāvātiśayavyañjakaṃ karuṇābalasamāhitākṣaraṃ śiṣyam uvāca 
vatsa vatsa 
paśya saṃsāranairguṇyaṃ mṛgy eṣā svasutān api 
laṅghitasnehamaryādā bhoktum anvicchati kṣudhā  AJm 
aho batātikaṣṭeyam ātmasnehasya raudratā 
yena mātāpi tanayān āhārayitum icchati  AJm 
ātmasnehamayaṃ śatruṃ ko vardhayitum arhati 
yena kuryāt padanyāsam īdṛśeṣv api karmasu  AJm 
tac chīghram anviṣyatāṃ tāvat kutaś cid asyāḥ kṣudduḥkhapratīkārahetur yāvan na tanayān ātmānaṃ copahanti 
aham api caināṃ prayatiṣye sāhasād asmād vārayitum 
sa tathety asmai pratiśrutya tadāhārānveṣaṇaparo babhūva 
atha bodhisattvas taṃ śiṣyaṃ savyapadeśam ativāhya cintām āpede 
saṃvidyamāne sakale śarīre kasmāt parasmān mṛgayāmi māṃsam 
yādṛcchikī tasya hi lābhasaṃpat kāryātyayaḥ syāc ca tathā mamāyam  AJm 
api ca 
nirātmake bhedini sārahīne duḥkhe kṛtaghne satatāśucau ca 
dehe parasmāy upayujyamāne na prītimān yo na vicakṣaṇaḥ saḥ  AJm 
svasaukhyasaṅgena parasya duḥkham upekṣyate śaktiparikṣayād vā 
na cānyaduḥkhe sati me 'sti saukhyaṃ satyāṃ ca śaktau kim upekṣakaḥ syām  AJm 
satyāṃ ca śaktau mama yady upekṣā syād ātatāyiny api duḥkhamagne 
kṛtveva pāpaṃ mama tena cittaṃ dahyeta kakṣaṃ mahatāgnineva  AJm 
tasmāt kariṣyāmi śarīrakeṇa taṭaprapātodgatajīvitena 
saṃrakṣaṇaṃ putravadhāc ca mṛgyā mṛgyāḥ sakāśāc ca tadātmajānām  AJm 
kiṃ ca bhūyaḥ 
saṃdarśanaṃ lokahitotsukānām uttejanaṃ mandaparākramāṇām 
saṃharṣaṇaṃ tyāgaviśāradānām ākarṣaṇaṃ sajjanamānasānām  AJm 
viṣādanaṃ māramahācamūnāṃ prasādanaṃ buddhaguṇapriyāṇām 
vrīḍodayaṃ svārthaparāyaṇānāṃ mātsaryalobhopahatātmanāṃ ca  AJm 
śraddhāpanaṃ yānavarāśritānāṃ vismāpanaṃ tyāgakṛtasmayānām 
viśodhanaṃ svargamahāpathasya tyāgapriyāṇām anumodinṝṇām  AJm 
kadā nu gātrair api nāma kuryāṃ hitaṃ pareṣām iti yaś ca me 'bhūt 
manorathas taṃ saphalīkriyāsaṃ saṃbodhim agryām api cāvidūre  AJm 
na spardhayā naiva yaśo'bhilāṣān na svargalobhān na ca rājyahetoḥ 
nātyantike 'py ātmasukhe yathāyaṃ mamādaro 'nyatra parārthasiddheḥ  AJm 
tathā mamānena samānakālaṃ lokasya duḥkhaṃ ca sukhodayaṃ ca 
hartuṃ ca kartuṃ ca sadāstu śaktis tamaḥ prakāśaṃ ca yathaiva bhānoḥ  AJm 
dṛṣṭaḥ śruto 'nusmṛtim āgato vā spṛṣṭaḥ kathāyogam upāgato vā 
sarvaprakāraṃ jagato hitāni kuryām ajasraṃ sukhasaṃhitāni  AJm 
evaṃ sa niścitya parārthasiddhyai prāṇātyaye 'py āpatitapramodaḥ 
manāṃsi dhīrāṇy api devatānāṃ vismāpayan svāṃ tanum utsasarja  AJm 
atha sā vyāghrī tena bodhisattvasya śarīranipātaśabdena samutthāpitakautūhalāmarṣā viramya svatanayavaiśasodyamāt tato nayane vicikṣepa 
dṛṣṭvaiva ca tad bodhisattvaśarīram udgataprāṇaṃ sahasābhisṛtya bhakṣayitum upacakrame 
 atha sa tasya śiṣyo māṃsam anāsādyaiva pratinivṛttaḥ kutropādhyāya iti vilokayaṃs tad bodhisattvaśarīram udgataprāṇaṃ tayā vyāghrayuvatyā bhakṣyamāṇaṃ  
dadarśa  
sa tatkarmātiśayavismayāt prativyūḍhaśokaduḥkhāvegas tadguṇāśrayabahumānam ivodgirann idam ātmagataṃ bruvāṇaḥ śobheta 
aho dayāsya vyasanāture jane svasaukhyanaiḥsaṅgyam aho mahātmanaḥ 
aho prakarṣaṃ gamitā sthitiḥ satām aho pareṣāṃ mṛditā yaśaḥśriyaḥ  AJm 
aho parākrāntam apetasādhvasaṃ guṇāśrayaṃ prema paraṃ vidarśitam 
aho namaskāraviśeṣapātratāṃ prasahya nītā svaguṇātanus tanuḥ  AJm 
nisargasaumyasya vasuṃdharādhṛter aho pareṣāṃ vyasaneṣv amarṣitā 
aho madīyā gamitā prakāśatāṃ khaṭuṅkatā vikramasaṃpadānayā  AJm 
anena nāthena sanāthatāṃ gataṃ na śocitavyaṃ khalu sāṃprataṃ jagat 
parājayāśaṅkitajātasaṃbhramo dhruvaṃ viniśvāsaparo 'dya manmathaḥ  AJm 
sarvathā namo 'stv asmai mahābhāgāya sarvabhūtaśaraṇyāyātivipulakāruṇyāyāprameyasattvāya bhūtārthabodhisattvāyeti 
atha sa tam arthaṃ sabrahmacāribhyo nivedayām āsa 
tatkarmavismitamukhair atha tasya śiṣyair gandharvayakṣabhujagais tridaśādhipaiś ca 
mālyāmbarābharaṇacandanacūrṇavarṣaiś channā tadasthivasudhā vasudhā babhūva  AJm 
 tad evaṃ sarvasattveṣv akāraṇaparamavatsalasvabhāvaḥ sarvabhūtātmabhūtaḥ pūrvajanmasv api sa bhagavān iti buddhe bhagavati paraḥ prasādaḥ kāryaḥ 
jātaprasādaiś ca buddhe bhagavati prītir utpādayitavyā 
evam āyatanagato naḥ prasāda ity evam apy upaneyam 
tathā satkṛtya dharmaḥ śrotavyaḥ 
evaṃ duṣkaraśatasamudānītatvāt karuṇāvarṇe 'pi vācyam evaṃ svabhāvātiśayaniṣpādikā parānugrahapravṛttihetuḥ karuṇeti 
bodhisattvāvadānamālāyāṃ vyāghrījātakaṃ prathamam 
 Śibijātakam
duṣkaraśatasamudānīto 'yam asmadarthaṃ tena bhagavatā saddharma iti satkṛtya śrotavyaḥ 
tadyathānuśrūyate 
bodhisattvabhūtaḥ kilāyaṃ bhagavān aparimitakālābhyāsāt sātmībhūtopacitapuṇyakarmā kadā cic chibīnāṃ rājā babhūva 
sa bālyāt prabhṛty eva vṛddhopāsanaratir vinayānurakto 'nuraktaprakṛtiḥ prakṛtimedhāvitvād
anekavidyādhigamavimalataramatir utsāhamantraprabhāvaśaktidaivasaṃpannaḥ svā iva
prajāḥ prajāḥ pālayati sma 
tasmiṃs trivargānuguṇā guṇaughāḥ saṃharṣayogād iva saṃniviṣṭāḥ 
samastarūpā vibabhur na cāsur virodhasaṃkṣobhavipannaśobhāḥ  AJm 
viḍambanevāvinayoddhatānāṃ durmedhasām āpad ivātikaṣṭā 
alpātmanāṃ yā madireva lakṣmīr babhūva sā tatra yathārthanāmā  AJm 
udārabhāvāt karuṇāguṇāc ca vittādhipatyāc ca sa rājavaryaḥ 
reme 'rthinām īpsitasiddhiharṣād akliṣṭaśobhāni mukhāni paśyan  AJm 
atha sa rājā dānapriyatvāt samantato nagarasya sarvopakaraṇadhanadhānyasamṛddhā dānaśālāḥ
kārayitvā svamāhātmyānurūpaṃ yathābhiprāyasaṃpāditaṃ sopacāramanoharam anatikrāntakālasubhagaṃ
dānavarṣaṃ kṛtayugamegha iva vavarṣa 
annam annārthibhyaḥ pānaṃ pānārthibhyaḥ śayanāsanavasanabhojanagandhamālyasuvarṇarajatādi tattadarthibhyaḥ 
atha tasya rājñaḥ pradānaudāryaśravaṇād vismitapramuditahṛdayā nānādigabhilakṣitadeśanivāsinaḥ puruṣās taṃ deśam abhijagmuḥ 
parītya kṛtsnaṃ manasā nṛlokam anyeṣv alabdhapraṇayāvakāśāḥ 
tam arthinaḥ prītimukhāḥ samīyur mahāhradaṃ vanyagajā yathaiva  AJm 
atha sa rājā samantataḥ samāpatato lābhāśāpramuditamanasaḥ pathikanepathyapracchāditaśobhasya vanīpakajanasya
viproṣitasyeva suhṛjjanasya saṃdarśanāt prītivijṛmbhitākṣaḥ 
yācñāṃ priyākhyānam ivābhyanandad dattvā ca tuṣṭyārthijanaṃ jigāya  AJm 
dānodbhavaḥ kīrtimayaḥ sa gandhas tasyārthināṃ vāganilaprakīrṇaḥ 
madaṃ jahārānyanarādhipānāṃ gandhadvipasyeva paradvipānām  AJm 
 atha kadā cit sa rājā dānaśālāḥ samanuvicaraṃs tṛptatvād arthijanasya praviralaṃ yācanakajanasaṃpātam abhisamīkṣya dānadharmasyānutsarpaṇān  
na tuṣṭim upajagāma  
tarṣaṃ vininye 'rthijanas tam etya na tv arthinaḥ prāpya sa dānaśauṇḍaḥ 
na hy asya dānavyavasāyam arthī yācñāpramāṇena śaśāka jetum  AJm 
tasya buddhir abhavat 
atisabhāgyās te satpuruṣaviśeṣā ye viśrambhaniryantraṇapraṇayam arthibhiḥ svagātrāṇy api yācyante 
mama punaḥ pratyākhyānarūkṣākṣaravacanasaṃtarjita ivārthijano dhanamātrake 'py apragalbhapraṇayaḥ saṃvṛtta iti 
atha kṣitīśasya tam atyudāraṃ gātreṣv api sveṣu nivṛttasaṅgam 
vijñāya dānāśrayiṇaṃ vitarkaṃ patipriyā strīva mahī cakampe  AJm 
atha śakro devānām indraḥ kṣititalacalanād ākampite vividharatnaprabhodbhāsini sumerau
parvatarāje kim idam iti samutpatitavitarkas tasya rājña imaṃ vitarkātiśayaṃ dharaṇicalananimittam
avetya vismayāvarjitahṛdayaś cintām āpede 
dānātiharṣoddhatamānasena vitarkitaṃ kiṃ svid idaṃ nṛpeṇa 
ābadhya dānavyavasāyakakṣyāṃ svagātradānasthiraniścayena  AJm 
tan mīmāṃsiṣye tāvad enam iti 
atha tasya rājñaḥ pariṣadi niṣannasyāmātyagaṇaparivṛtasya samucitāyāṃ kṛtāyām arthijanasya
kaḥ kim icchatīty āhvānaghoṣaṇāyāṃ samudghāṭyamāneṣu kośādhyakṣādhiṣṭhiteṣu maṇikanakarajatadhananicayeṣu
viśliṣyamāṇapuṭāsu vividhavasanaparipūrṇagarbhāsu vastrapeḍāsu samupavartyamāneṣu
vinītavividhavāhanaskandhapratiṣṭhitayugeṣu vicitreṣu yānaviśeṣeṣu pravṛtte 'rthijanasaṃpāte
śakro devānām indro vṛddham andhaṃ brāhmaṇarūpam abhinirmāya rājñaś cakṣuḥpathe prādurabhavat 
atha sa rājñā kāruṇyamaitrīparibhāvitayā dhīraprasannasaumyayā pratyudgata iva pariṣvakta
iva ca dṛṣṭyā kenārtha ity upanimantryamāṇaḥ kṣitipānucarair nṛpatisamīpam upetya
jayāśīrvacanapuraḥsaraṃ rājānam ity uvāca 
dūrād apaśyan sthaviro 'bhyupetas tvaccakṣuṣo 'rthī kṣitipapradhāna 
ekekṣaṇenāpi hi paṅkajākṣa gamyeta lokādhipa lokayātrā  AJm 
atha bodhisattvaḥ samabhilaṣitamanorathaprasiddhyā paraṃ prītyutsavam anubhavan kiṃ
svid idaṃ satyam evoktaṃ brāhmaṇena syād uta vikalpābhyāsān mayaivam upadhāritam
iti jātapratyavamarśaś cakṣuryācñāpriyavacanaśravaṇatṛṣitamatis taṃ cakṣuryācanakam uvāca 
kenānuśiṣṭas tvam ihābhyupeto māṃ yācituṃ brāhmaṇamukhya cakṣuḥ 
sudustyajaṃ cakṣur iti pravādasaṃbhāvanā kasya mayi vyatītā  AJm 
atha sa brāhmaṇaveṣadhārī śakras tasya rājña āśayaṃ viditvovāca 
śakrasya śakrapratimānuśiṣṭyā tvāṃ yācituṃ cakṣur ihāgato 'smi 
saṃbhāvanāṃ tasya mamāpi cāśāṃ cakṣuḥpradānāt saphalīkuruṣva  AJm 
 atha sa rājā śakrasaṃkīrtanān nūnam asya brāhmaṇasya bhavitrī devatānubhāvād anena vidhinā cakṣuḥsaṃpad iti matvā pramodaviśadākṣaram enam 
yenābhyupeto 'si manorathena tam eṣa te brāhmaṇa pūrayāmi 
ākāṅkṣamāṇāya mad ekam akṣi dadāmi cakṣurdvayam apy ahaṃ te  AJm 
sa tvaṃ vibuddhanayanotpalaśobhitāsyaḥ saṃpaśyato vraja yathābhimataṃ janasya 
syāt kiṃ nu so 'yam uta neti vicāradolālolasya so 'yam iti cotthitavismayasya  AJm 
atha tasya rājño 'mātyāś cakṣuḥpradānavyavasāyam avetya sasaṃbhramāvegaviṣādavyathitamanaso rājānam ūcuḥ 
dānātiharṣād anayam asamīkṣyāhitodayam 
prasīda deva mā maivaṃ na cakṣur dātum arhasi  AJm 
ekasyārthe dvijasyāsya mā naḥ sarvān parākṛthāḥ 
alaṃ śokāgninā dagdhuṃ sukhasaṃvardhitāḥ prajāḥ  AJm 
dhanāni lakṣmīpratibodhanāni śrīmanti ratnāni payasvinīr gāḥ 
rathān vinītāśvayujaḥ prayaccha madorjitaśrīlalitān dvipāṃś ca  AJm 
samuccarannūpuranisvanāni śaratpayodābhyadhikadyutīni 
gṛhāṇi sarvartusukhāni dehi mā dāḥ svacakṣur jagadekacakṣuḥ  AJm 
vimṛśyatām api ca tāvan mahārāja 
anyadīyaṃ kathaṃ nāma cakṣur anyatra yojyate 
atha daivaprabhāvo 'yaṃ tvaccakṣuḥ kim apekṣate  AJm 
api ca deva 
cakṣuṣā kiṃ daridrasya parābhyudayasākṣiṇā 
dhanam eva yato dehi deva mā sāhasaṃ kṛthāḥ  AJm 
atha sa rājā tān amātyān sānunayamadhurākṣaram ity uvāca 
adāne kurute buddhiṃ dāsyāmīty abhidhāya yaḥ 
sa lobhapāśaṃ prabhraṣṭam ātmani pratimuñcati  AJm 
dāsyāmīti pratijñāya yo 'nyathā kurute manaḥ 
kārpaṇyāniścitamateḥ kaḥ syāt pāpataras tataḥ  AJm 
sthirīkṛtyārthinām āśāṃ dāsyāmīti pratijñayā 
visaṃvādanarūkṣasya vacaso nāsti niṣkrayaḥ  AJm 
yad api coktaṃ devatānubhāvād eva cakṣur asya kiṃ na saṃbhavatīty atrāpi śrūyatām 
naikakāraṇasādhyatvaṃ kāryāṇāṃ nanu dṛśyate 
kāraṇāntarasāpekṣaḥ syād daivo 'pi vidhir yataḥ  AJm 
tan me dānātiśayavighnāya vyāyantuṃ nārhanti bhavanta iti 
amātyā ūcuḥ 
dhanadhānyaratnādi devo dātum arhati na svacakṣur iti vijñāpitam asmābhiḥ 
tan na devaṃ vayam atīrthe pratārayāmaḥ  rājovāca 
yad eva yācyeta tad eva dadyān nānīpsitaṃ prīṇayatīha dattam 
kim uhyamānasya jalena toyair dāsyāmy ataḥ prārthitam artham asmai  AJm 
atha tasya rājño rūḍhataraviśrambhapraṇayaḥ snehāvegād anapekṣitopacāro 'mātyamukhyas taṃ rājānam ity uvāca 
mā tāvad bhoḥ 
yā nālpena tapaḥsamādhividhinā saṃprāpyate kena cid yām āsādya ca bhūribhir makhaśataiḥ kīrtiṃ divaṃ cāpnuyāt 
saṃprāptām atipatya tāṃ nṛpatitāṃ śakrarddhivispardhinīṃ kiṃ dṛṣṭvā nayane praditsati bhavān ko 'yaṃ kutastyo vidhiḥ  AJm 
labdhāvakāśas tridaśeṣu yajñaiḥ kīrtyā samantād avabhāsamānaḥ 
narendracūḍādyutirañjitāṅghriḥ kiṃ lipsamāno nu dadāsi cakṣuḥ  AJm 
atha sa rājā tam amātyaṃ sānunayam ity uvāca 
nāyaṃ yatnaḥ sārvabhaumatvam āptuṃ naiva svargaṃ nāpavargaṃ na kīrtim 
trātuṃ lokān ity ayaṃ tv ādaro me yācñākleśo mā ca bhūd asya moghaḥ  AJm 
 atha sa rājā nīlotpaladalarucirakānti nayanam ekaṃ vaidyaparidṛṣṭena vidhinā śanakair akṣatam utpāṭya parayā prītyā cakṣuryācanakāya prāyacchat 
atha śakro devendras tādṛśam ṛddhyabhisaṃskāraṃ cakre yathā dadarśa sa rājā saparijanas tat tasya cakṣuś cakṣuḥsthāne pratiṣṭhitam 
athonmiṣitaikacakṣuṣaṃ cakṣuryācanakam abhisamīkṣya sa rājā parameṇa harṣeṇāpūryamāṇahṛdayo dvitīyam apy asmai nayanaṃ prāyacchat 
tataḥ sa rājā nayane pradāya vipadmapadmākaratulyavaktraḥ 
paurair asādhāraṇatuṣṭir āsīt samagracakṣur dadṛśe dvijaś ca  AJm 
antaḥpure 'tha manujādhipateḥ pure ca śokāśrubhir vasumatī siṣice samantāt 
śakras tu vismayam avāpa parāṃ ca tuṣṭiṃ saṃbodhaye nṛpam akampyamatiṃ samīkṣya  AJm 
atha śakrasya vismayāvarjitahṛdayasyaitad ity abhavat 
aho dhṛtir aho sattvam aho sattvahitaiṣitā 
pratyakṣam api karmedaṃ karotīva vicāraṇām  AJm 
tan nāyam āścaryasattvaś ciram imaṃ parikleśam anubhavitum arhati yataḥ prayatiṣye cakṣur asyopāyapradarśanād upapādayitum 
atha tasya rājñaḥ kramāt saṃrūḍhanayanavraṇasyāvagītapratanūbhūtāntaḥpurapaurajānapadaśokasya
pravivekakāmatvād udyānapuṣkariṇyās tīre kusumabhārānatataruvaranicite mṛdusurabhiśiśirasukhapavane
madhukaragaṇopakūjite paryaṅkeṇa niṣaṇṇasya śakro devendraḥ purastāt prādurabhavat 
ka eṣa iti ca rājñā paryanuyukto 'bravīt 
śakro 'ham asmi devendras tvatsamīpam upāgataḥ 
svāgatam  ājñāpyatāṃ kenārtha iti 
sa upacārapuraḥsaram ukto rājānaṃ punar uvāca 
varaṃ vṛṇīṣva rājarṣe yad icchasi tad ucyatām  AJm 
atha sa rājā pradānasamucitatvād anabhyastayācñākārpaṇyamārgo dhṛtyāvismayaśauṭīryam uvāca 
prabhūtaṃ me dhanaṃ śakra śaktimac ca mahad balam 
andhabhāvāt tv idānīṃ me mṛtyur evābhirocate  AJm 
kṛtvāpi paryāptamanorathānāṃ prītiprasādādhikalocanāni 
mukhāni paśyāmi na yācakānāṃ yat tena mṛtyur dayito mamendra  AJm 
śakra uvāca 
alam anena te vyavasāyena 
satpuruṣā evedṛśāny anuprāpnuvanti
api ca pṛcchāmi tāvad bhavantam 
imām avasthāṃ gamitasya yācakaiḥ kathaṃ nu te saṃprati teṣu mānasam 
pracakṣva tat tāvad alaṃ nigūhituṃ vrajec ca saṃpratyayanīyatāṃ yathā  AJm 
rājovāca  ko 'yam asmān vikatthayitum atrabhavato nirbandhaḥ 
api ca devendra śrūyatām 
tadaiva caitarhi ca yācakānāṃ vacāṃsi yācñāniyatākṣarāṇi 
āśīrmayāṇīva mama priyāṇi yathā tathodetu mamaikam akṣi  AJm 
 atha tasya rājñaḥ satyādhiṣṭhānabalāt puṇyopacayaviśeṣāc ca vacanasamanantaram evendranīlaśakalākrāntamadhyam iva nīlotpaladalasadṛśam ekaṃ  
cakṣuḥ prādurabhūt  
prādurbhūte ca tasmin nayanāścarye pramuditamanāḥ sa rājā punar api śakram uvāca 
yaś cāpi māṃ cakṣur ayācataikaṃ tasmai mudā dve nayane pradāya 
prītyutsavaikāgramatir yathāsaṃ dvitīyam apy akṣi tathā mamāstu  AJm 
athābhivyāhārasamanantaram eva tasya rājño vispardhamānam iva tena nayanena dvitīyaṃ cakṣuḥ prādurabhūt 
tataś cakampe sadharādharā dharā vyatītya velāṃ prasasāra sāgaraḥ 
prasaktagambhīramanojñanisvanāḥ prasasvanur dundubhayo divaukasām  AJm 
prasādaramyaṃ dadṛśe vapur diśāṃ rarāja śuddhyā śaradīva bhāskaraḥ 
paribhramac candanacūrṇarañjitaṃ papāta citraṃ kusumaṃ nabhastalāt  AJm 
samāyayur vismayaphullalocanā divaukasas tatra sahāpsarogaṇāḥ 
vavau manojñātmaguṇaḥ samīraṇo manaḥsu harṣo jagatāṃ vyajṛmbhata  AJm 
udīritā harṣaparītamānasair maharddhibhir bhūtagaṇaiḥ savismayaiḥ 
nṛpasya karmātiśayastavāśrayāḥ samantataḥ śuśruvire giraḥ śubhāḥ  AJm 
aho bataudāryam aho kṛpālutā viśuddhatā paśya yathāsya cetasaḥ 
aho svasaukhyeṣu nirutsukā matir namo 'stu te 'tyadbhutadhairyavikrama  AJm 
sanāthatāṃ sādhu jagad gataṃ tvayā punar vibuddhekṣaṇapaṅkajaśriyā 
amogharūpā bata puṇyasaṃcayāś cirasya dharmeṇa khalūrjitaṃ jitam  AJm 
atha śakraḥ sādhu sādhv ity enam abhisaṃrādhya punar uvāca 
na no na vidito rājaṃs tava śuddhāśayāśayaḥ 
evaṃ tu pratidatte te mayeme nayane nṛpa  AJm 
samantād yojanaśataṃ śailair api tiraskṛtam 
draṣṭum avyāhatā śaktir bhaviṣyaty anayoś ca te  AJm 
ity uktvā śakras tatraivāntardadhe 
atha bodhisattvo vismayapraharṣāpūrṇamanobhir mandamandanimeṣapravikasitanayanair
amātyair anuyātaiḥ pauraiś cābhivīkṣyamāṇo jayāśīrvacanapuraḥsaraiś ca brāhmaṇair
abhinandyamānaḥ puravaram ucchritadhvajavicitrapatākaṃ pravitanyamānābhyudayaśobham
abhigamya parṣadi niṣaṇṇaḥ sabhājanārtham abhigatasyāmātyapramukhyasya brāhmaṇavṛddhapaurajanasyaivam
ātmopanāyikaṃ dharmaṃ deśayām āsa 
ko nāma loke śithilādaraḥ syāt kartuṃ dhanair arthijanapriyāṇi 
divyaprabhāve nayane mameme pradānapuṇyopanate samīkṣya  AJm 
anekaśailāntaritaṃ yojanānāṃ śatād api 
adūrasthitavispaṣṭaṃ dṛśyaṃ paśyāmi sarvataḥ  AJm 
parānukampāvinayābhijātād dānāt paraḥ ko 'bhyudayābhyupāyaḥ 
yan mānuṣaṃ cakṣur ihaiva dattvā prāptaṃ mayāmānuṣadivyacakṣuḥ  AJm 
etad viditvā śibayaḥ pradānair bhogena cārthān saphalīkurudhvam 
loke parasminn iha caiṣa panthāḥ kīrtipradhānasya sukhodayasya  AJm 
dhanasya niḥsāralaghoḥ sa sāro yad dīyate lokahitonmukhena 
nidhānatāṃ yāti hi dīyamānam adīyamānaṃ nidhanaikaniṣṭham  AJm 
tad evaṃ duṣkaraśatasamudānīto 'yam asmadarthaṃ tena bhagavatā saddharma iti satkṛtya śrotavyaḥ 
tathāgatamāhātmye pūrvavac ca karuṇāvarṇe 'pi vācyam ihaiva puṇyaphalapradarśane
caivaṃ satkṛtyopacitāni puṇyānīhaiva puṣpamātram ātmaprabhāvasya kīrtisaṃtatimanoharaṃ pradarśayantīti 
śibijātakaṃ dvitīyam 
 Kulmāṣapiṇḍījātakam
cittaprasādodgataṃ pātrātiśayapratipāditaṃ ca nālpakaṃ nāma dānam asti vipākamahattvāt 
tadyathānuśrūyate 
bodhisattvabhūtaḥ kilāyaṃ bhagavān kośalādhipatir babhūva 
tasyotsāhamantraprabhāvaśaktisaṃpatprabhṛtīnāṃ prakarṣiṇām api rājaguṇānāṃ vibhūtim atiśiśye daivasaṃpadguṇaśobhā 
guṇās tasyādhikaṃ rejur daivasaṃpadvibhūṣaṇāḥ 
kiraṇā iva candrasya śaradunmīlitaśriyaḥ  AJm 
tatyāja dṛptān api tasya śatrūn rakteva reme tadapāśriteṣu 
ity āsa tasyānyanarādhipeṣu kopaprasādānuvidhāyinī śrīḥ  AJm 
dharmātmakatvān na ca nāma tasya paropatāpāśivam āsa cetaḥ 
bhṛtyānurāgas tu tathā jajṛmbhe dviṣatsu lakṣmīr na yathāsya reme  AJm 
so 'nantarātītāṃ svāṃ jātim anusasmāra 
tadanusmaraṇāc ca samupajātasaṃvego viśeṣavattaraṃ śramaṇabrāhmaṇakṛpaṇavanīpakebhyaḥ sukhahetunidānaṃ dānam adāt 
śīlasaṃvaraṃ cānavaraṃ poṣadhaniyamaṃ ca parvadivaseṣu samādade 
 abhīkṣṇaṃ ca rājaparṣadi svasmiṃś cāntaḥpure puṇyaprabhāvodbhāvanāl lokaṃ śreyasi niyoktukāmaḥ pratītahṛdayo gāthādvayam iti niyatārthaṃ babhāṣe 
na sugataparicaryā vidyate svalpikāpi pratanuphalavibhūtir yac chrutaṃ kevalaṃ prāk 
tad idam alavaṇāyāḥ śuṣkarūkṣāruṇāyāḥ phalavibhavamahattvaṃ paśya kulmāṣapiṇḍyāḥ  AJm 
rathaturagavicitraṃ mattanāgendralīlaṃ balam akṛśam idaṃ me medinī kevalā ca 
bahu dhanam anuraktā śrīr udārāś ca dārāḥ phalasamudayaśobhāṃ paśya kulmāṣapiṇḍyāḥ  AJm 
 tam amātyā brāhmaṇavṛddhāḥ pauramukhyāś ca kautūhalāpūrṇamanaso 'pi na prasahante sma paryanuyoktuṃ kim abhisamīkṣya mahārājo gāthādvayam idam  
abhīkṣṇaṃ bhāṣata iti  
atha tasya rājño vāllabhyād avyāhatataraviśrambhapraṇayaprasādā devī samutpannakautūhalā saṃkathāprastāvāgataṃ parṣadi paryapṛcchad enam 
niyatam iti narendra bhāṣase hṛdayagatāṃ mudam udgirann iva 
bhavati mama kutūhalākulaṃ hṛdayam idaṃ kathitena tena te  AJm 
tad arhati śrotum ayaṃ jano yadi pracakṣva tat kiṃ nv iti bhāṣase nṛpa 
rahasyam evaṃ ca na kīrtyate kva cit prakāśam asmāc ca mayāpi pṛcchyate  AJm 
atha sa rājā prītyatisnigdhayā dṛṣṭyā samavekṣya devīṃ smitapravikasitavadana uvāca 
avibhāvyanimittārthaṃ śrutvodgāram imaṃ mama 
na kevalaṃ tavaivātra kautūhalacalaṃ manaḥ  AJm 
samagram apy etad amātyamaṇḍalaṃ kutūhalāghūrṇitalolamānasam 
puraṃ ca sāntaḥpuram atra tena me niśamyatāṃ yena mayaivam ucyate  AJm 
svapnaprabuddha iva jātim anusmarāmi yasyām ihaiva nagare bhṛtako 'ham āsam 
śīlānvito 'pi dhanamātrasamucchritebhyaḥ karmābhirādhanasamārjitadīnavṛttiḥ  AJm 
so 'haṃ bhṛtiṃ paribhavaśramadainyaśālāṃ trāṇāśayā svayam avṛttibhayād vivikṣuḥ 
bhikṣārthinaś ca caturaḥ śramaṇān apaśyaṃ vaśyendriyān anugatān iva bhikṣulakṣmyā  AJm 
tebhyaḥ prasādamṛdunā manasā praṇamya kulmāṣamātrakam adāṃ prayataḥ svagehe 
tasyāṅkurodaya ivaiṣa yad anyarājacūḍāprabhāś caraṇareṇuṣu me niṣiktāḥ  AJm 
tad etad abhisaṃdhāya mayaivaṃ devi kathyate 
puṇyair na ca labhe tṛptim arhatāṃ darśanena ca  AJm 
atha devī praharṣavismayaviśālatarākṣī sabahumānam udīkṣamāṇā rājānam uvāca 
upapannarūpaḥ puṇyānām ayam evaṃvidho vipākābhyudayaviśeṣaḥ 
puṇyaphalapratyakṣiṇaś ca mahārājasya yad ayaṃ puṇyeṣv ādaraḥ 
tad evam eva pāpapravṛttivimukhaḥ piteva prajānāṃ samyakparipālanasumukhaḥ puṇyaguṇārjanābhimukhaḥ 
yaśaḥśriyā dānasamṛddhayā jvalan pratiṣṭhitājñaḥ pratirājamūrdhasu 
samīraṇākuñcitasāgarāmbarāṃ ciraṃ mahīṃ dharmanayena pālaya  AJm 
rājovāca  kiṃ hy etad devi na syāt 
so 'haṃ tam eva punar āśrayituṃ yatiṣye śreyaḥpathaṃ samabhilakṣitaramyacihnam 
lokaḥ praditsati hi dānaphalaṃ niśamya dāsyāmy ahaṃ kim iti nātmagataṃ niśāmya  AJm 
atha sa rājā devīṃ devīm iva śriyā jvalantīm atisnigdham avekṣya śrīsaṃpattihetukutūhalahṛdayaḥ punar uvāca 
candralekheva tārāṇāṃ strīṇāṃ madhye virājase 
akṛthāḥ kiṃ nu kalyāṇi karmātimadhurodayam  AJm 
devy uvāca  asti deva kiṃ cid aham api pūrvajanmavṛttam anusmarāmīti
kathaya kathayedānīm iti ca sādaraṃ rājñā paryanuyuktovāca 
bālye 'nubhūtam iva tat samanusmarāmi dāsī satī yad aham uddhṛtabhaktam ekam 
kṣīṇāsravāya munaye vinayena dattvā supteva tatra samavāpam iha prabodham  AJm 
etat smarāmi kuśalaṃ naradeva yena tvannāthatām upagatāsmi samaṃ pṛthivyā 
kṣīṇāsraveṣu na kṛtaṃ tanu nāma kiṃ cid ity uktavān asi yathaiva munis tathaiva  AJm 
 atha sa rājā puṇyaphalapradarśanāt puṇyeṣu samutpāditabahumānām abhiprasannamanasaṃ pariṣadaṃ vismayaikāgrām avetya niyatam īdṛśaṃ kiṃ cit 
alpasyāpi śubhasya vistaram imaṃ dṛṣṭvā vipākaśriyaḥ syāt ko nāma na dānaśīlavidhinā puṇyakriyātatparaḥ 
naivaṃ draṣṭum api kṣamaḥ sa puruṣaḥ paryāptavitto 'pi san yaḥ kārpaṇyatamisrayāvṛtamatir nāpnoti dānair yaśaḥ  AJm 
tyaktavyaṃ vivaśena yan na ca tathā kasmai cid arthāya yat tan nyāyena dhanaṃ tyajan yadi guṇaṃ kaṃ cit samudbhāvayet 
ko 'sau tatra bhajeta matsarapathaṃ jānan guṇānāṃ rasaṃ prītyādyā vividhāś ca kīrtyanusṛtā dānapratiṣṭhā guṇāḥ  AJm 
dānaṃ nāma mahānidhānam anugaṃ caurādyasādhāraṇaṃ dānaṃ matsaralobhadoṣarajasaḥ prakṣālanaṃ cetasaḥ 
saṃsārādhvapariśramāpanayanaṃ dānaṃ sukhaṃ vāhanaṃ dānaṃ naikasukhopadhānasumukhaṃ sanmitram ātyantikam  AJm 
vibhavasamudayaṃ vā dīptam ājñāguṇaṃ vā tridaśapuranivāsaṃ rūpaśobhāguṇaṃ vā 
yad abhilaṣati sarvaṃ tat samāpnoti dānād iti parigaṇitārthaḥ ko na dānāni dadyāt  AJm 
sārādānaṃ dānam āhur dhanānām aiśvaryāṇāṃ dānam āhur nidānam 
dānaṃ śrīmat sajjanatvāvadānaṃ nālpaprajñaiḥ pāṃsudānaṃ sudānam  AJm 
atha sā parṣat tasya rājñas tadgrāhakaṃ vacanaṃ sabahumānam abhinandya pradānādiguṇapratipattyabhimukhī babhūva 
tad evaṃ cittaprasādodgataṃ pātrātiśayapratipāditaṃ ca nālpakaṃ nāma dānam asti vipākamahattvād iti
prasannacittenānuttare puṇyakṣetra āryasaṃghe dānaṃ dadatā parā prītir utpādyā 
adūre mamāpy evaṃvidhā ato viśiṣṭataraś ca saṃpattaya iti 
kulmāṣapiṇḍījātakaṃ tṛtīyam 
 Śreṣṭhijātakam
atyayam apy avigaṇayya ditsanti satpuruṣāḥ 
kena nāma svasthena na dātavyaṃ syāt 
tadyathānuśrūyate 
bodhisattvabhūtaḥ kilāyaṃ bhagavān bhāgyātiśayaguṇād utthānasaṃpadā cādhigatavipuladhanasamṛddhir
aviṣamavyavahāraśīlatvāl lokabahumānaniketabhūta udārābhijanavān anekavidyākalāvikalpādhigamavimalataramatir
guṇamāhātmyād rājñā samupahṛtasaṃmānaḥ pradānaśīlatvāl lokasādhāraṇavibhavaḥ śreṣṭhī babhūva 
arthibhiḥ prītahṛdayaiḥ kīrtyamānam itas tataḥ 
tyāgaśauryonnataṃ nāma tasya vyāpa diśo daśa  AJm 
dadyān na dadyād iti tatra nāsīd vicāradolācalamānaso 'rthī 
khyātāvadāne hi babhūva tasmin viśrambhadhṛṣṭapraṇayo 'rthivargaḥ  AJm 
nāsau jugopātmasukhārtham arthaṃ na spardhayā lobhaparābhavād vā 
sa tv arthiduḥkhaṃ na śaśāka soḍhuṃ nāstīti vaktuṃ ca tato jugopa  AJm 
atha kadā cit tasya mahāsattvasya bhojanakāle snātānuliptasya kuśalasūdopakalpite
samupasthite varṇagandharasasparśādiguṇasamudite vicitre bhakṣyabhojyādividhau tatpuṇyasaṃbhāravivṛddhikāmo
jñānāgninirdagdhasarvakleśendhanaḥ pratyekabuddhas tadgṛham abhijagāma bhikṣārthī 
samupetya ca dvārakoṣṭhake vyatiṣṭhata 
aśaṅkitācañcaladhīrasaumyam avekṣamāṇo yugamātram urvyāḥ 
tatrāvatasthe praśamābhijātaḥ sa pātrasaṃsaktakarāgrapadmaḥ  AJm 
atha māraḥ pāpīyān bodhisattvasya tāṃ dānasaṃpadam amṛṣyamāṇas tadvighnārtham antarā
ca taṃ bhadantam antarā ca dvāradehalīṃ jvālākarālodaram anekapauruṣam atigambhīraṃ
bhayānakadarśanaṃ pratibhayanirghoṣaṃ narakam abhinirmame visphuradbhir anekair janaśatair ācitam 
atha bodhisattvaḥ pratyekabuddhaṃ bhikṣārthinam abhigatam ālokya patnīm uvāca 
bhadre svayam āryāya piṇḍapātaṃ dehīti 
sā tathety asmai pratiśrutya praṇītaṃ bhakṣyabhojyam ādāya prasthitā 
narakam ālokya dvārasamīpād bhayaviṣādacañcalākṣī sahasā nyavartata 
kim etad iti ca bhartrā paryanuyuktā samāpatitasādhvasāpihitakaṇṭhī tat kathaṃ cid asya kathayām āsa 
atha bodhisattvaḥ katham ayam āryo madgṛhād anavāptabhikṣa eva pratiyāsyatīti sasaṃbhramas
tat tasyāḥ kathitam anādṛtya svayam eva praṇītaṃ bhakṣyabhojyam ādāya tasya mahātmanaḥ
piṇḍapātaṃ pratipādayitukāmo dvārakoṣṭhakasamīpam abhigatas tam atibhīṣaṇam antarā narakaṃ dadarśa 
 tasya kiṃ svid idam iti samutpatitavitarkasya māraḥ pāpīyān bhavanabhitter niṣpatya saṃdṛśyamānadivyādbhutavapur antarikṣe sthitvā hitakāma  
iva nāmābravīt  
gṛhapate mahārauravo nāmāyaṃ mahānarakaḥ 
arthipraśaṃsāvacanapralubdhā hiṃsanti dānavyasanena ye 'rthān 
śaratsahasrāṇi bahūni teṣām asmin nivāso 'sulabhapravāsaḥ  AJm 
arthas trivargasya viśeṣahetus tasmin hate kena hato na dharmaḥ 
dharmaṃ ca hatvārthanibarhaṇena kathaṃ nu na syān narakapratiṣṭhaḥ  AJm 
dānaprasaṅgena ca dharmamūlaṃ ghnatā tvayārthaṃ yad akāri pāpam 
tvām attum abhyudgatam etad asmāj jvālograjihvaṃ narakāntakāsyam  AJm 
tat sādhu dānād viniyaccha buddhim evaṃ hi sadyaḥ patanaṃ na te syāt 
viceṣṭamānaiḥ karuṇaṃ rudadbhir mā dātṛbhir gāḥ samatām amībhiḥ  AJm 
pratigrahītā tu jano 'bhyupaiti nivṛttadānāpanayaḥ suratvam 
tat svargamārgāvaraṇād viramya dānodyamāt saṃyamam āśrayasva  AJm 
 atha bodhisattvo nūnam asyaitad durātmano maddānavighnāya viceṣṭitam ity avagamya svasattvāvaṣṭambhadhīravinayamadhurākṣarāvicchedaṃ niyatam  
ity avocad enam  
asmaddhitāvekṣaṇadakṣiṇena vidarśito 'yaṃ bhavatāryamārgaḥ 
yuktā viśeṣeṇa ca daivateṣu parānukampānipuṇā pravṛttiḥ  AJm 
doṣodayāt pūrvam anantaraṃ vā yuktaṃ tu tacchāntipathena gantum 
gate prayāmaṃ hy apacāradoṣair vyādhau cikitsāpraṇayo vighātaḥ  AJm 
idaṃ ca dānavyasanaṃ madīyaṃ śaṅke cikitsāviṣayavyatītam 
tathā hy anādṛtya hitaiṣitāṃ te na me manaḥ saṃkucati pradānāt  AJm 
dānād adharmaṃ ca yad ūcivāṃs tvam arthaṃ ca dharmasya viśeṣahetum 
tan mānuṣī neyam avaiti buddhir dānād ṛte dharmapatho yathārthaḥ  AJm 
nidhīyamānaḥ sa tu dharmahetuś cauraiḥ prasahyātha vilupyamānaḥ 
oghodarāntarvinimagnamūrtir hutāśanasyāśanatāṃ gato vā  AJm 
yac cārthadātā narakaṃ prayāti pratigrahītā tu surendralokam 
vivardhitas tena ca me tvayāyaṃ dānodyamaḥ saṃyamayiṣyatāpi  AJm 
ananyathā cāstu vacas tavedaṃ svargaṃ ca me yācanakā vrajantu 
dānaṃ hi me lokahitārtham iṣṭaṃ nedaṃ svasaukhyodayasādhanāya  AJm 
atha māraḥ punar api bodhisattvaṃ hitaiṣīva dhīrahastenovāca 
hitoktim enāṃ mama cāpalaṃ vā samīkṣya yenecchasi tena gaccha 
sukhānvito vā bahumānapūrvaṃ smartāsi māṃ vipratisāravān vā  AJm 
bodhisattva uvāca 
mārṣa marṣayatu bhavān 
kāmaṃ patāmi narakaṃ sphuradugravahniṃ jvālāvalīḍhaśithilāvanatena mūrdhnā 
na tv arthināṃ praṇayadarśitasauhṛdānāṃ saṃmānakālam avamānanayā hariṣye  AJm 
ity uktvā bodhisattvaḥ svabhāgyabalāvaṣṭabdho jānānaś ca niratyayatāṃ dānasya nivāraṇaikarasam
avadhūya svajanaparijanaṃ sādhvasānabhibhūtamatir abhivṛddhadānābhilāṣo narakamadhyena prāyāt 
puṇyānubhāvād atha tasya tasminn apaṅkajaṃ paṅkajam udbabhūva 
avajñayevāvajahāsa māraṃ yac chuklayā kesaradantapaṅktyā  AJm 
 atha bodhisattvaḥ padmasaṃkrameṇa svapuṇyātiśayanirjātenābhigamya pratyekabuddhaṃ prasādasaṃharṣāpūrṇahṛdayaḥ piṇḍapātam asmai prāyacchat  
manaḥprasādapratibodhanārthaṃ tasyātha bhikṣur viyad utpapāta 
varṣañ jvalaṃś caiva sa tatra reje savidyududdyotapayodalakṣmyā  AJm 
avamṛditamanorathas tu māro dyutiparimoṣam avāpya vaimanasyāt 
tam abhimukham udīkṣituṃ na sehe saha narakeṇa tatas tirobabhūva  AJm 
tat kim idam upanītam  evam
atyayam apy avigaṇayya ditsanti satpuruṣāḥ 
kena nāma svasthena na dātavyaṃ syād iti
na sattvavantaḥ śakyante bhayād apy agatiṃ gamayitum ity evam apy upaneyam 
śreṣṭhijātakaṃ caturtham 
 Aviṣahyaśreṣṭhijātakam
na vibhavakṣayāśaṅkayā samṛddhyāśayā vā pradānavaidhuryam upayānti satpuruṣāḥ 
tadyathānuśrūyate 
bodhisattvaḥ kila tyāgaśīlakulavinayaśrutajñānāvismayādiguṇasamudito dhanadāyamāno
vibhavasaṃpadā sarvātithitvād anuparatadānasattro lokahitārthapravṛtto dāyakaśreṣṭhaḥ śreṣṭhī babhūva 
mātsaryādidoṣāviṣahyo 'viṣahya iti prakāśanāmā 
iṣṭārthasaṃpattivimarśanāśāt prītiprabodhasya viśeṣahetuḥ 
yathārthināṃ darśanam āsa tasya tathārthināṃ darśanam āsa tasya  AJm 
dehīti yācñāniyatārtham ukto nāstīti nāsau gadituṃ śaśāka 
hṛtāvakāśā hi babhūva citte tasyārthasaktiḥ kṛpayā mahatyā  AJm 
tasyārthibhir nirhriyamāṇasāre gṛhe babhūvābhyadhikaḥ praharṣaḥ 
viveda sa hy ugraghanān anarthān akāraṇakṣipravināśino 'rthān  AJm 
bhavanti lokasya ca bhūyasārthā lobhāśrayā durgatimārgasārthāḥ 
parātmanor abhyudayāvahatvād arthās tadīyās tu babhur yathārthāḥ  AJm 
atha tasya mahāsattvasya yathābhilaṣitair akliṣṭaiḥ śiṣṭopacāravibhūṣaṇair vipulair
arthavisargair yācanakajanaṃ samantataḥ saṃtarpayataḥ pradānaudāryaśravaṇād vismayāvarjitamanāḥ
śakro devendraḥ pradānasthiraniścayatām asya jijñāsamānaḥ pratyahaṃ dhanadhānyaratnaparicchadajātaṃ
tat tad antardhāpayām āsa 
api nāmāyaṃ vibhavaparikṣayāśaṅkayā mātsaryāya pratāryeteti 
pradānādhimuktasya tu punar mahāsattvasya
yathā yathā tasya vineśur arthāḥ sūryābhisṛṣṭā iva toyaleśāḥ 
tathā tathaitān vipulaiḥ pradānair gṛhāt pradīptād iva nirjahāra  AJm 
atha śakro devendras tyāgaparāyaṇam eva taṃ mahāsattvam avetya prakṣīyamāṇavibhavasāram
api vismitataramatis tasyaikarātreṇa sarvaṃ vibhavasāram antardhāpayām āsānyatra
rajjukuṇḍalakād dātrāc caikasmāt 
atha bodhisattvaḥ prabhātāyāṃ rajanyāṃ yathocitaṃ prativibuddhaḥ paśyati sma dhanadhānyaparicchadaparijanarddhiśūnyaṃ
niṣkūjadīnaṃ svabhavanaṃ rākṣasair ivodvāsitam anabhirāmadarśanaṃ kim idam iti ca
samutthitavitarkaḥ samanuvicaraṃs tad rajjukuṇḍalakaṃ dātraṃ ca kevalam atra dadarśa 
tasya cintā prādurabhavat 
yadi tāvat kena cid yācitum anucitavacasā svavikramopajīvinā madgṛhe praṇaya evaṃ darśitaḥ sūpayuktā eva me 'rthāḥ 
atha tv idānīṃ madbhāgyadoṣād ucchrayam asahamānāḥ kena cid anupayuktā eva vidrutās tat kaṣṭam 
calaṃ sauhṛdam arthānāṃ viditaṃ pūrvam eva me 
arthinām eva pīḍā tu dahaty atra mano mama  AJm 
pradānasatkārasukhocitāś ciraṃ viviktam arthair abhigamya madgṛham 
kathaṃ bhaviṣyanti nu te mamārthinaḥ pipāsitāḥ śuṣkam ivāgatā hradam  AJm 
 atha bodhisattvaḥ svadhairyāvaṣṭambhād anāsvāditaviṣādadainyas tasyām apy avasthāyām anabhyastayācñākramatvāt parān yācituṃ paricitān api na  
prasehe  
evaṃ duṣkaraṃ yācitum iti tasya bhūyasī yācanakajaneṣv anukampā babhūva
atha sa mahātmā yācanakajanasvāgatādikriyāvekṣayā svayam eva tad rajjukuṇḍalakaṃ
dātraṃ ca parigṛhya pratyahaṃ tṛṇavikrayopalabdhayā vibhavamātrayārthijanapraṇayasaṃmānanaṃ cakāra 
atha śakro devendras tasyemām aviṣāditāṃ parame 'pi dāridrye pradānābhimukhatāṃ cāvekṣya
savismayabahumānaḥ saṃdṛśyamānadivyādbhutavapur antarikṣe sthitvā dānād vicchandayaṃs
taṃ mahāsattvam uvāca  gṛhapate 
suhṛnmanastāpakarīm avasthām imām upetas tvam atipradānaiḥ 
na dasyubhir naiva jalānalābhyāṃ na rājabhiḥ saṃhriyamāṇavittaḥ  AJm 
tat tvā hitāvekṣitayā bravīmi niyaccha dānavyasanānurāgam 
itthaṃgataḥ sann api cen na dadyā yāyāḥ punaḥ pūrvasamṛddhiśobhām  AJm 
śaśvat kṛśenāpi parivyayeṇa kālena dṛṣṭvā kṣayam añjanānām 
cayena valmīkasamucchrayāṃś ca vṛddhyarthinaḥ saṃyama eva panthāḥ  AJm 
atha bodhisattvaḥ pradānābhyāsamāhātmyaṃ vidarśayañ chakram uvāca 
anāryam āryeṇa sahasranetra suduṣkaraṃ suṣṭhv api durgatena 
mā caiva tad bhūn mama śakra vittaṃ yatprāptihetoḥ kṛpaṇāśayaḥ syām  AJm 
icchanti yācñāmaraṇena gantuṃ duḥkhasya yasya pratikāramārgam 
tenāturān kaḥ kulaputramānī nāstīti śuṣkāśaninābhihanyāt  AJm 
tan madvidhaḥ kiṃ svid upādadīta ratnaṃ dhanaṃ vā divi vāpi rājyam 
yācñābhitāpena vivarṇitāni prasādayen nārthimukhāni yena  AJm 
mātsaryadoṣopacayāya yaḥ syān na tyāgacittaṃ paribṛṃhayed vā 
sa tyāgam evārhati madvidhebhyaḥ parigrahacchadmamayo vighātaḥ  AJm 
vidyullatānṛttacale dhane ca sādhāraṇe naikavighātahetau 
dāne nidāne ca sukhodayānāṃ mātsaryam āryaḥ ka ivāśrayeta  AJm 
tad darśitā śakra mayi svateyaṃ hitābhidhānād anukampito 'smi 
svabhyastaharṣaṃ tu manaḥ pradānais tadutpathe kena dhṛtiṃ labheta  AJm 
na cātra manyor anuvṛttimārge cittaṃ bhavān arhati saṃniyoktum 
na hi svabhāvasya vipakṣadurgam āroḍhum alpena balena śakyam  AJm 
śakra uvāca 
gṛhapate 
 paryāptavibhavasya paripūrṇakośakoṣṭhāgārasya samyakpravṛttavividhavipulakarmāntasya virūḍhāyater loke vaśīkṛtaiśvaryasyāyaṃ kramo nemāṃ daśām  
abhiprapannasya  paśya  
svabuddhivispandasamāhitena vā yaśo'nukūlena kulocitena vā 
samṛddhim ākṛṣya śubhena karmaṇā sapatnatejāṃsy abhibhūya bhānuvat  AJm 
jane prasaṅgena vitatya saṃnatiṃ prabodhya harṣaṃ sasuhṛtsu bandhuṣu 
avāptasaṃmānavidhir nṛpād api śriyā pariṣvakta ivābhikāmyayā  AJm 
atha pradāne pravijṛmbhitakramaḥ sukheṣu vā naiti janasya vācyatām 
ajātapakṣaḥ kham ivārurukṣayā vighātabhāk kevalayā tu ditsayā  AJm 
yato dhanaṃ saṃyamanaibhṛtāśrayād upārjyatāṃ tāvad alaṃ praditsayā 
anāryatāpy atra ca nāma kā bhaven na yat pradadyād vibhaveṣv abhāviṣu  AJm 
bodhisattva uvāca 
alam atinirbandhenātrabhavataḥ 
ātmārthaḥ syād yasya garīyān parakāryāt tenāpi syād deyam anādṛtya samṛddhim 
naiti prītiṃ tāṃ hi mahatyāpi vibhūtyā dānais tuṣṭiṃ lobhajayād yām upabhuṅkte  AJm 
naiti svargaṃ kevalayā yac ca samṛddhyā dānenaiva khyātim avāpnoti ca puṇyām 
mātsaryādīn nābhibhavaty eva ca doṣāṃs tasyā hetor dānam ataḥ ko na bhajeta  AJm 
trātuṃ lokān yas tu jarāmṛtyuparītān apy ātmānaṃ ditsati kāruṇyavaśena 
yo nāsvādaṃ vetti sukhānāṃ paraduḥkhaiḥ kas tasyārthas tvadgatayā syād api lakṣmyā  AJm 
api ca devendra 
saṃpattir iva vittānām adhruvā sthitir āyuṣaḥ 
iti yācanakaṃ labdhvā na samṛddhir avekṣyate  AJm 
eko rathaś ca bhuvi yad vidadhāti vartma tenāparo vrajati dhṛṣṭataraṃ tathānyaḥ 
kalyāṇam ādyam imam ity avadhūya mārgaṃ nāsatpathapraṇayane ramate mano me  AJm 
arthaś ca vistaram upaiṣyati cet punar me hartā manāṃsi niyamena sa yācakānām 
evaṃgate 'pi ca yathāvibhavaṃ pradāsye mā caiva dānaniyame pramadiṣma śakra  AJm 
ity ukte śakro devendraḥ samabhiprasāditamanāḥ sādhu sādhv ity enam abhisaṃrādhya sabahumānasnigdham avekṣamāṇa uvāca 
yaśaḥsapatnair api karmabhir janaḥ samṛddhim anvicchati nīcadāruṇaiḥ 
svasaukhyasaṅgād anapekṣitātyayaḥ pratāryamāṇaś capalena cetasā  AJm 
acintayitvā tu dhanakṣayaṃ tvayā svasaukhyahāniṃ mama ca pratāraṇām 
parārthasaṃpādanadhīracetasā mahattvam udbhāvitam ātmasaṃpadaḥ  AJm 
aho bataudāryaviśeṣabhāsvataḥ pramṛṣṭamātsaryatamisratā hṛdaḥ 
pradānasaṃkocavirūpatāṃ gataṃ dhane pranaṣṭe 'pi na yat tadāśayā  AJm 
na cātra citraṃ paraduḥkhaduḥkhinaḥ kṛpāvaśāl lokahitaiṣiṇas tava 
himāvadātaḥ śikharīva vāyunā na yat pradānād asi kampito mayā  AJm 
yaśaḥ samudbhāvayituṃ parīkṣayā dhanaṃ tavedaṃ tu nigūḍhavān aham 
maṇir hi śobhānugato 'py ato 'nyathā na saṃspṛśed ratnayaśomahārghatām  AJm 
ataḥ pradānair abhivarṣa yācakān hradān mahāmegha ivābhipūrayan 
dhanakṣayaṃ nāpsyasi matparigrahād idaṃ kṣamethāś ca viceṣṭitaṃ mama  AJm 
ity enam abhisaṃrādhya śakras tac cāsya vibhavasāram upasaṃhṛtya kṣamayitvā ca tatraivāntardadhe 
tad evaṃ na vibhavakṣayāpekṣayā samṛddhyāśayā vā pradānavaidhuryam upayānti satpuruṣā iti 
aviṣahyaśreṣṭhijātakaṃ pañcamam 
 Śaśajātakam
tiryaggatānām api mahāsattvānāṃ śaktyanurūpā dānapravṛttir dṛṣṭā 
kena nāma manuṣyabhūtena na dātavyaṃ syāt 
tadyathānuśrūyate 
kasmiṃś cid araṇyapradeśe manojñavīruttṛṇatarunicite puṣpaphalavati vaiḍūryanīlaśucisalilavāhinyā
saritā vibhūṣitaparyante mṛduśādvalāstaraṇasukhasaṃsparśadarśanīyadharaṇitale tapasvijanavicarite
bodhisattvaḥ śaśo babhūva 
sa sattvayogād vapuṣaś ca saṃpadā balaprakarṣād vipulena caujasā 
atarkitaḥ kṣudramṛgair aśaṅkitaś cacāra tasmin mṛgarājalīlayā  AJm 
svacarmājinasaṃvītaḥ svatanūruhavalkalaḥ 
munivat tatra śuśubhe tuṣṭacittas tṛṇāṅkuraiḥ  AJm 
tasya maitryavadātena manovākkāyakarmaṇā 
āsur jihmitadaurātmyāḥ prāyaḥ śiṣyasukhā mṛgāḥ  AJm 
tasya guṇātiśayasaṃbhṛtena snehagauraveṇa viśeṣavattaram avabaddhahṛdayās trayaḥ sahāyā babhūvur udraḥ śṛgālo vānaraś ca 
te parasparasaṃbandhanibaddhasnehā iva bāndhavā anyonyapraṇayasaṃmānavirūḍhasauhṛdā iva ca suhṛdaḥ saṃmodamānās tatra viharanti sma 
tiryaksvabhāvavimukhāś ca prāṇiṣu dayānuvṛttyā laulyapraśamād vismṛtasteyapravṛttyā
ca dharmānurodhinyā ca vṛttyā paṭuvijñānatvād vinayaniyamadhīrayā ca ceṣṭayā devatānām
api vismayanīyā babhūvuḥ 
sukhānulome guṇabādhini krame guṇānukūle ca sukhoparodhini 
naro 'pi tāvad guṇapakṣasaṃśrayād virājate kiṃ bata tiryagākṛtiḥ  AJm 
abhūt sa teṣāṃ tu śaśākṛtiḥ kṛtī parānukampāpratipadgurur guruḥ 
svabhāvasaṃpac ca guṇakramānugā yaśo yad eṣāṃ suralokam apy agāt  AJm 
atha kadā cit sa mahātmā sāyāhnasamaye dharmaśravaṇārtham abhigataiḥ sabahumānam
upāsyamānas taiḥ sahāyaiḥ paripūrṇaprāyamaṇḍalam ādityaviprakarṣād vyavadāyamānaśobhaṃ
rūpyadarpaṇam iva tsaruvirahitam īṣatpārśvāpavṛttabimbaṃ śuklapakṣacaturdaśīcandramasamuditam
abhivīkṣya sahāyān uvāca 
asāv āpūrṇaśobhena maṇḍalena hasann iva 
nivedayati sādhūnāṃ candramāḥ poṣadhotsavam  AJm 
 tad vyaktaṃ śvaḥ pañcadaśī yato bhavadbhiḥ poṣadhaniyamam abhisaṃpādayadbhir nyāyopalabdhenāhāraviśeṣena kālopanatam atithijanaṃ pratipūjya  
prāṇasaṃdhāraṇam anuṣṭheyam  
paśyantu bhavantaḥ 
yat saṃprayogā virahāvasānāḥ samucchrayāḥ pātavirūpaniṣṭhāḥ 
vidyullatābhaṅguralolam āyus tenaiva kāryo dṛḍham apramādaḥ  AJm 
dānena śīlābharaṇena tasmāt puṇyāni saṃvardhayituṃ yatadhvam 
vivartamānasya hi janmadurge lokasya puṇyāni parā pratiṣṭhā  AJm 
tārāgaṇānām abhibhūya lakṣmīṃ vibhāti yat kāntiguṇena somaḥ 
jyotīṃṣi cākramya sahasraraśmir yad dīpyate puṇyaguṇocchrayaḥ saḥ  AJm 
dṛptasvabhāvāḥ sacivā nṛpāś ca puṇyaprabhāvāt pṛthivīśvarāṇām 
sadaśvavṛttyā hatasarvagarvāḥ prītā ivājñādhuram udvahanti  AJm 
puṇyair vihīnān anuyāty alakṣmīr vispandamānān api nītimārge 
puṇyādhikaiḥ sā hy avabhartsyamānā paryety amarṣād iva tadvipakṣān  AJm 
duḥkhapratiṣṭhād ayaśo'nubandhād apuṇyamārgād uparamya tasmāt 
śrīmatsu saukhyodayasādhaneṣu puṇyaprasaṅgeṣu matiṃ kurudhvam  AJm 
te tathety asyānuśāsanīṃ pratigṛhyābhivādya pradakṣiṇīkṛtya cainaṃ svaṃ svam ālayam abhijagmuḥ 
aciragateṣu ca teṣu sahāyeṣu sa mahātmā cintām āpede 
atither abhyupetasya saṃmānaṃ yena tena vā 
vidhātuṃ śaktir asty eṣām atra śocyo 'ham eva tu  AJm 
asmaddantāgravicchinnāḥ paritiktās tṛṇāṅkurāḥ 
śakyā nātithaye dātuṃ sarvathā dhig aśaktitām  AJm 
ity asāmarthyadīnena ko nv artho jīvitena me 
ānandaḥ śokatāṃ yāyād yasyaivam atithir mama  AJm 
 tat kutredānīm idam atithiparicaryāvaiguṇyān niḥsāraṃ śarīrakam utsṛjyamānaṃ kasya cid upakārāya syād iti vimṛśan sa mahātmā smṛtiṃ pratilebhe  
 aye  
svādhīnasulabham etan niravadyaṃ vidyate mamaiva khalu 
atithijanapratipūjanasamartharūpaṃ śarīradhanam  AJm 
tat kim ahaṃ viṣīdāmi 
samadhigatam idaṃ mayātitheyaṃ hṛdaya vimuñca yato viṣādadainyam 
samupanatam anena satkariṣyāmy aham atithipraṇayaṃ śarīrakeṇa  AJm 
iti viniścitya sa mahāsattvaḥ param iva lābham adhigamya paramaprītamanās tatrāvatasthe 
vitarkātiśayas tasya hṛdi saṃpravijṛmbhitaḥ 
āviścakre prabhāvaṃ ca prasādaṃ ca divaukasām  AJm 
tataḥ praharṣād iva sācalā calā mahī babhūvānibhṛtārṇavāṃśukā 
vitastaruḥ khe suradundubhisvanā diśaḥ prasādābharaṇāś cakāśire  AJm 
prasaktamandrastanitaprahāsinas taḍitpinaddhāś ca ghanāḥ samantataḥ 
parasparāśleṣavikīrṇareṇubhiḥ prasaktam enaṃ kusumair avākiran  AJm 
samudvahan dhīragatiḥ samīraṇaḥ sugandhi nānādrumapuṣpajaṃ rajaḥ 
mudā pravṛddhair avibhaktabhaktibhis tam arcayām āsa kṛśāṃśukair iva  AJm 
tad upalabhya pramuditavismitamanobhir devatābhiḥ samantataḥ parikīrtyamānaṃ tasya
vitarkādbhutaṃ samāpūryamāṇavismayakautūhalena manasā tasya mahāsattvasya bhāvajijñāsayā
dvitīye 'hani gaganatalamadhyam abhilaṅghamāne paṭutarakiraṇaprabhāve savitari prasphuritamarīcijālavasanāsu
bhāsvarātapavisarāvaguṇṭhitāsv anālokanakṣamāsu dikṣu saṃkṣipyamāṇacchāyeṣv abhivṛddhacīrīvirāvonnāditeṣu
vanāntareṣu vicchidyamānapakṣisaṃpāteṣu gharmaklamāpītotsāheṣv adhvageṣu śakro devānām
adhipatir brāhmaṇarūpī bhūtvā mārgapranaṣṭa ivādhvagaḥ kṣuttarṣaśramaviṣādadīnakaṇṭhaḥ
sasvaraṃ prarudann avidūre teṣāṃ vicukrośa 
ekaṃ sārthāt paribhraṣṭaṃ bhramantaṃ gahane vane 
kṣucchramaklāntadehaṃ māṃ trātum arhanti sādhavaḥ  AJm 
mārgāmārgajñānaniścetanaṃ māṃ diksaṃmohāt kvāpi gacchantam ekam 
kāntāre 'smin gharmatarṣaklamārtaṃ mābhaiḥśabdaiḥ ko 'tra māṃ hlādayeta  AJm 
atha te mahāsattvās tena tasyātikaruṇenākranditaśabdena samākampitahṛdayāḥ sasaṃbhramadrutataragatayas taṃ deśam abhijagmuḥ 
mārgapranaṣṭādhvagadīnadarśanaṃ cainam abhisamīkṣya samabhigamyopacārapuraḥsaraṃ samāśvāsayanta ūcuḥ 
kāntāre vipranaṣṭo 'ham ity alaṃ saṃbhrameṇa te 
svasya śiṣyagaṇasyeva samīpe vartase hi naḥ  AJm 
tad adya tāvad asmākaṃ paricaryāpratigrahāt 
vidhāyānugrahaṃ saumya śvo gantāsi yathepsitam  AJm 
athodras tasya tūṣṇīṃbhāvād anumatam upanimantraṇam avetya harṣasaṃbhramatvaritagatiḥ sapta rohitamatsyān samupanīyāvocad enam 
mīnāribhir vismaraṇojjhitā vā trāsotplutā vā sthalam abhyupetāḥ 
khedaprasuptā iva sapta matsyā labdhā mayaitān nivaseha bhuktvā  AJm 
atha śṛgālo 'py enaṃ yathopalabdham annajātam upahṛtya praṇāmapuraḥsaraṃ sādaram uvāca 
ekāṃ ca godhāṃ dadhibhājanaṃ ca kenāpi saṃtyaktam ihādhyagaccham 
tan me hitāvekṣitayopayujya vane 'stu te 'smin guṇavāsa vāsaḥ  AJm 
ity uktvā prītamanās tad asmai samupajahāra 
 atha vānaraḥ paripākaguṇāt samupajātamārdavāni manaḥśilācūrṇarañjitānīvātipiñjarāṇy atiraktabandhanamūlāni piṇḍīkṛtāny āmraphalāny ādāya sāñjalipragraham  
enam uvāca  
āmrāṇi pakvāny udakaṃ manojñaṃ chāyāś ca satsaṃgamasaukhyaśītāḥ 
ity asti me brahmavidāṃ variṣṭha bhuktvaitad atraiva tavāstu vāsaḥ  AJm 
atha śaśo 'bhisṛtyainam upacārakriyānantaraṃ sabahumānam udīkṣamāṇaḥ svena śarīreṇopanimantrayām āsa 
na santi mudgā na tilā na taṇḍulā vane 'bhivṛddhasya śaśasya ke ca na 
śarīram etat tv analābhisaṃskṛtaṃ mamopayujyādya tapovane vasa  AJm 
yad asti yasyepsitasādhanaṃ dhanaṃ sa tan niyuṅkte 'rthijanāgamotsave 
na cāsti dehād adhikaṃ ca me dhanaṃ pratīccha sarvasvam idaṃ yato mama  AJm 
śakra uvāca 
anyasyāpi vadhaṃ tāvat kuryād asmadvidhaḥ katham 
iti darśitasauhārde kathā kaiva bhavadvidhe  AJm 
śaśa uvāca  upapannarūpam idam āsannānukrośe brāhmaṇye 
tad ihaiva tāvad bhavān āstām asmadanugrahāpekṣayā yāvat kutaś cid ātmānugrahopāyam āsādayāmīti 
 atha śakro devānām indras tasya bhāvam avetya taptatapanīyavarṇaṃ sphuratpratanujvālaṃ vikīryamāṇavisphuliṅgaprakaraṃ nirdhūmam aṅgārarāśim  
abhinirmame  
atha śaśaḥ samantato vilokayaṃs tam agniskandhaṃ dadarśa 
dṛṣṭvā ca prītamanāḥ śakram uvāca 
samadhigato 'yaṃ mayātmānugrahopāyaḥ 
tad asmaccharīropabhogāt saphalām anugrahāśāṃ me kartum arhasi 
paśya mahābrāhmaṇa 
deyaṃ ca ditsāpravaṇaṃ ca cittaṃ bhavadvidhenātithinā ca yogaḥ 
nāvāptum etad dhi sukhena śakyaṃ tat syād amoghaṃ bhavadāśrayān me  AJm 
ity anunīya saṃmānanādarātithipriyatayā cainam abhivādya 
tataḥ sa taṃ vahnim abhijvalantaṃ nidhiṃ dhanārthī sahaseva dṛṣṭvā 
pareṇa harṣeṇa samāruroha toyaṃ hasatpadmam ivaikahaṃsaḥ  AJm 
tad dṛṣṭvā paramavismayāvarjitamatir devānām adhipatiḥ svam eva vapur āsthāya divyakusumavarṣapuraḥsarībhir
manaḥśrutisukhābhir vāgbhir abhipūjya taṃ mahāsattvaṃ kamalapalāśalakṣmīsamṛddhābhyāṃ
bhāsurāṅgulivibhūṣaṇālaṃkṛtābhyāṃ pāṇibhyāṃ svayam eva cainaṃ parigṛhya tridaśebhyaḥ saṃdarśayām āsa 
paśyantv atrabhavantas tridaśālayanivāsino devāḥ samanumodantāṃ cedam ativismayanīyaṃ karmāvadānam asya mahāsattvasya 
tyaktaṃ batānena yathā śarīraṃ niḥsaṅgam adyātithivatsalena 
nirmālyam apy evam akampamānā nālaṃ parityaktum adhīrasattvāḥ  AJm 
jātiḥ kveyaṃ tadvirodhi kva cedaṃ tyāgaudāryaṃ cetasaḥ pāṭavaṃ ca 
vispaṣṭo 'yaṃ puṇyamandādarāṇāṃ pratyādeśo devatānāṃ nṛṇāṃ ca  AJm 
aho bata guṇābhyāsavāsitāsya yathā matiḥ 
aho sadvṛttavātsalyaṃ kriyaudāryeṇa darśitam  AJm 
 atha śakras tatkarmātiśayavikhyāpanārthaṃ lokahitāvekṣī śaśabimbalakṣaṇena vaijayantasya prāsādavarasya sudharmāyāś ca devasabhāyāḥ kūṭāgārakarṇike  
candramaṇḍalaṃ cābhyalaṃcakāra  
saṃpūrṇe 'dyāpi tad idaṃ śaśabimbaṃ niśākare 
chāyāmayam ivādarśe rājate 'bhivirājate  AJm 
tataḥ prabhṛti lokena kumudākarahāsanaḥ 
kṣaṇadātilakaś candraḥ śaśāṅka iti kīrtyate  AJm 
tad evaṃ tiryaggatānām api mahāsattvānāṃ śaktyanurūpā dānapravṛttir dṛṣṭā 
kena nāma manuṣyabhūtena na dātavyaṃ syāt 
tathā tiryaggatā api guṇavātsalyāt saṃpūjyante sadbhir iti guṇeṣv ādaraḥ kārya ity evam apy upaneyam 
śaśajātakaṃ ṣaṣṭham 
 Agastyajātakam
tapovanasthānām apy alaṃkāras tyāgaśauryaṃ prāg eva gṛhasthānām 
tadyathānuśrūyate 
bodhisattvabhūtaḥ kilāyaṃ bhagavāṃl lokahitārthaṃ saṃsārādhvani vartamānaś cāritraguṇaviśuddhyabhilakṣitaṃ
kṣititalatilakabhūtam anyatamaṃ mahad brāhmaṇakulaṃ gaganatalam iva śaradamalaparipūrṇamaṇḍalaś
candramāḥ samudyann evābhyalaṃcakāra 
sa yathākramaṃ śrutismṛtivihitān avāpya jātakarmādīn saṃskārān adhītya sāṅgān vedān
kṛtsnaṃ vyāpya vidvadyaśasā manuṣyalokaṃ guṇapriyair dātṛbhir abhyarthya pratigrāhyamāṇavibhavatvāt
parāṃ dhanasamṛddhim adhijagāma 
sa bandhumitrāśritadīnavargaṃ saṃmānanīyān atithīn gurūṃś ca 
prahlādayām āsa tayā samṛddhyā deśān mahāmegha ivābhivarṣan  AJm 
vidvattayā tasya yaśaḥ prakāśaṃ tat tyāgaśauryād adhikaṃ cakāśe 
niśākarasyeva śaradviśuddhaṃ samagrabhāvād adhikānti bimbam  AJm 
atha sa mahātmā kukāryavyāsaṅgadoṣasaṃbādhaṃ pramādāspadabhūtaṃ dhanārjanarakṣaṇaprasaṅgavyākulam
upaśamavirodhi vyasanaśaraśatalakṣyabhūtam aparyantakarmāntānuṣṭhānapariśramam atṛptijanakaṃ
kṛśāsvādaṃ gārhasthyam avetya taddoṣaviviktasukhāṃ ca dharmapratipattyanukūlāṃ mokṣadharmārambhādhiṣṭhānabhūtāṃ
pravrajyām anupaśyan mahatīm api tāṃ dhanasamṛddhim aparikleśādhigatāṃ lokasaṃnatimanoharāṃ
tṛṇavad apāsya tāpasapravrajyāvinayaniyamaparo babhūva 
 pravrajitam api taṃ mahāsattvaṃ yaśaḥprakāśatvāt pūrvasaṃstavānusmaraṇāt saṃbhāvitaguṇatvāt praśamābhilakṣitatvāc ca śreyo'rthī janas tadguṇagaṇāvarjitamatis  
tathaivābhijagāma  
sa taṃ gṛhijanasaṃsargaṃ pravivekasukhapramāthinaṃ vyāsaṅgavikṣepāntarāyakaram abahumanyamānaḥ
pravivekābhirāmatayā dakṣiṇasamudramadhyāvagāḍham indranīlabhedābhinīlavarṇair anilabalākalitair
ūrmimālāvilāsair ācchuritaparyantaṃ sitasikatāstīrṇabhūmibhāgaṃ puṣpaphalapallavālaṃkṛtaviṭapair
nānātarubhir upaśobhitaṃ vimalasalilāśayapratīraṃ kārādvīpam adhyāsanād āśramapadaśriyā saṃyojayām āsa 
sutanus tapasā tatra sa reje tapasātanuḥ 
navaś candra iva vyomni kāntatvenākṛśaḥ kṛśaḥ  AJm 
praśamanibhṛtaceṣṭitendriyo vrataniyamaikaraso vane vasan 
munir iti tanubuddhiśaktibhir mṛgavihagair api so 'nvagamyata  AJm 
atha sa mahātmā pradānocitatvāt tapovane 'pi nivasan kālopanatam atithijanaṃ yathāsaṃnihitena
mūlaphalena śucinā salilena hṛdyābhiś ca svāgatāśīrvādapeśalābhis tapasvijanayogyābhir
vāgbhiḥ saṃpūjayati sma 
atithijanopayuktaśeṣeṇa ca yātrāmātrārtham abhyavahṛtena vanyenāhāreṇa vartayām āsa 
tasya tapaḥprakarṣāt pravisṛtena yaśasā samāvarjitahṛdayaḥ śakro devānām indraḥ sthairyajijñāsayā
tasya mahāsattvasya tasminn araṇyāyatane tāpasajanopabhogayogyaṃ mūlaphalam anupūrveṇa
sarvam antardhāpayām āsa 
bodhisattvo 'pi dhyānaprasṛtamānasatayā saṃtoṣaparicayād anadhimūrchitatvād āhāre śarīre cānabhiṣvaṅgān na tadantardhānahetuṃ manasi cakāra
sa taruṇāni tarupallavāny adhiśrāya tair āhāraprayojanam abhiniṣpādyāparitṛṣyamāṇa āhāraviśeṣānutsukaḥ svasthamatis tathaiva vijahāra 
na kva cid durlabhā vṛttiḥ saṃtoṣaniyatātmanām 
kutra nāma na vidyante tṛṇaparṇajalāśayāḥ  AJm 
vismitataramanās tu śakro devendras tasya tenāvasthānena sthirataraguṇasaṃbhāvanas
tatparīkṣānimittaṃ tasminn araṇyavanapradeśe nidāghakālānila iva samagraṃ vīruttṛṇatarugaṇaṃ
parṇasamṛddhyā viyojayām āsa 
 atha bodhisattvaḥ pratyārdratarāṇi śīrṇaparṇāni samāhṛtya tair udakasvinnair anutkaṇṭhitamatir vartayamāno dhyānasukhaprīṇitamanās tatrāmṛtatṛpta  
iva vijahāra  
avismayaḥ śrutavatāṃ samṛddhānām amatsaraḥ 
saṃtoṣaś ca vanasthānāṃ guṇaśobhāvidhiḥ paraḥ  AJm 
atha śakras tena tasyādbhutarūpeṇa saṃtoṣasthairyeṇa samabhivṛddhavismayaḥ sāmarṣa
iva tasya mahāsattvasya vratakāle hutāgnihotrasya parisamāptajapasyātithijanadidṛkṣayā
diśo vyavalokayato brāhmaṇarūpam āsthāyātithir iva nāma purastāt prādurabhūt 
prītamanāḥ samabhigamya cainaṃ bodhisattvaḥ svāgatādipriyavacanapuraḥsareṇāhārakālanivedanenopanimantrayām āsa 
tūṣṇīṃbhāvāt tu tasyānumatam upanimantraṇam avetya sa mahātmā
ditsāprakarṣavikasannayanāsyaśobhaḥ snigdhair manaḥśrutiharair abhinandya vākyaiḥ 
kṛcchropalabdham api tac chrapaṇaṃ samastaṃ tasmai dadau svayam abhūc ca mudaiva tṛptaḥ  AJm 
sa tathaiva praviśya dhyānāgāraṃ tenaiva prītiprāmodyena tad ahorātram atināmayām āsa 
atha śakras tasya dvitīye tṛtīye cāhani tathaiva vratakāle purataḥ prādurabhūt 
so 'pi cainaṃ pramuditataramanās tathaiva pratipūjayām āsa
dānābhilāṣaḥ sādhūnāṃ kṛpābhyāsavivardhitaḥ 
naiti saṃkocadīnatvaṃ duḥkhaiḥ prāṇāntikair api  AJm 
atha śakraḥ paramavismayāviṣṭahṛdayas tapaḥprakarṣād asya prārthanāmātrāpekṣaṃ tridaśapatilakṣmīsaṃparkam
avagamya samutpatitabhayāśaṅkaḥ svam eva vapur divyādbhutaśobham abhiprapadya tapaḥprayojanam enaṃ paryapṛcchat 
bandhūn priyān aśrumukhān vihāya parigrahān saukhyaparigrahāṃś ca 
āśāṅkuśaṃ nu vyavasṛjya kutra tapaḥparikleśam imaṃ śrito 'si  AJm 
sukhopapannān paribhūya bhogāñ chokāturaṃ bandhujanaṃ ca kṛtvā 
na hetunālpena hi yānti dhīrāḥ sukhoparodhīni tapovanāni  AJm 
vaktavyam etan mayi manyase cet kautūhalaṃ no 'rhasi tad vinetum 
kiṃ nāma tad yasya guṇaśraveṇa vaśīkṛtaivaṃ bhavato 'pi buddhiḥ  AJm 
bodhisattva uvāca 
śrūyatāṃ mārṣa yannimitto 'yaṃ mama prayatnaḥ 
punaḥpunarjātir atīva duḥkhaṃ jarā vipad vyādhivirūpatā ca 
martavyam ity ākulatā ca buddher lokān atas trātum iha sthito 'smi  AJm 
atha śakro nāyam asmadgatāṃ śriyaṃ kāmayata iti samāśvāsitahṛdayaḥ subhāṣitena tena
cābhiprasāditamatir yuktam ity abhipūjya tad asya vacanaṃ varapradānena bodhisattvam
upanimantrayām āsa 
atra te tāpasajanapratirūpe subhāṣite 
dadāmi kāśyapa varaṃ tad vṛṇīṣva yad icchasi  AJm 
atha bodhisattvo bhavasukheṣv anāsthaḥ prārthanām eva duḥkham avagacchan sātmībhūtasaṃtoṣaḥ śakram uvāca 
dātum icchasi cen mahyam anugrahakaraṃ varam 
vṛṇe tasmād aham imaṃ devānāṃ pravaraṃ varam  AJm 
dārān mano'bhilaṣitāṃs tanayān prabhutvam arthān abhīpsitaviśālatarāṃś ca labdhvā 
yenābhitaptamatir eti na jātu tṛptiṃ lobhānalaḥ sa hṛdayaṃ mama nābhyupeyāt  AJm 
 atha śakras tasya tayā saṃtoṣapravaṇamānasatayā subhāṣitābhivyañjitayā bhūyasyā mātrayā saṃprasāditamatiḥ punar bodhisattvaṃ sādhu sādhv iti  
praśasya vareṇopacchandayām āsa  
atrāpi te munijanapratirūpe subhāṣite 
pratiprābhṛtavat prītyā prayacchāmy aparaṃ varam  AJm 
atha bodhisattvaḥ kleśaviyogasyaiva durlabhatām asya pradarśayan varayācñāpadeśena punar apy asmai dharmaṃ deśayām āsa 
dadāsi me yadi varaṃ sadguṇāvāsa vāsava 
vṛṇe tenedam aparaṃ devendrānavaraṃ varam  AJm 
arthād api bhraṃśam avāpnuvanti varṇaprasādād yaśasaḥ sukhāc ca 
yenābhibhūtā dviṣateva sattvāḥ sa dveṣavahnir mama dūrataḥ syāt  AJm 
tac chrutvā śakro devānām adhipatir vismayavaśāt sādhv ity enaṃ sabahumānam abhipraśasya punar uvāca 
sthāne pravrajitān kīrtir anurakteva sevate 
tad varaṃ pratigṛhṇīṣva mad atrāpi subhāṣite  AJm 
atha bodhisattvaḥ kleśaprātikūlyāt kliṣṭasattvasaṃparkavigarhāṃ varasaṃpratigrahāpadeśena kurvann ity uvāca 
śṛṇuyām api naiva jātu bālaṃ na ca vīkṣeya na cainam ālapeyam 
na ca tena nivāsakhedaduḥkhaṃ samupeyāṃ varam ity ahaṃ vṛṇe tvām  AJm 
śakra uvāca 
anukampyo viśeṣeṇa satām āpadgato nanu 
āpadāṃ mūlabhūtatvād bālyaṃ cādhamam iṣyate  AJm 
karuṇāśrayabhūtasya bālasyāsya viśeṣataḥ 
kṛpālur api san kasmān na darśanam apīcchasi  AJm 
bodhisattva uvāca 
agatyā mārṣa 
paśyatv atrabhavān 
kathaṃ cid api śakyeta yadi bālaś cikitsitum 
taddhitodyoganiryatnaḥ kathaṃ syād iti madvidhaḥ  AJm 
itthaṃ caiṣa cikitsāprayogasyāpātram iti gṛhyatām 
sunayavad anayaṃ nayaty ayaṃ param api cātra niyoktum icchati 
anucitavinayārjavakramo hitam api cābhihitaḥ prakupyati  AJm 
iti paṇḍitamānamohadagdhe hitavādiṣv api roṣarūkṣabhāve 
rabhase vinayābhiyogamāndyād vada kas tatra hitārpaṇābhyupāyaḥ  AJm 
ity agatyā suraśreṣṭha karuṇāpravaṇair api 
bālyād adravyabhūtasya na darśanam apīṣyate  AJm 
tac chrutvā śakraḥ sādhu sādhv ity enam abhinandya subhāṣitaparitoṣitamatiḥ punar uvāca 
na subhāṣitaratnānām arghaḥ kaś ca na vidyate 
kusumāñjalivat prītyā dadāmy atra tu te varam  AJm 
atha bodhisattvaḥ sarvāvasthasukhatāṃ sajjanasya pradarśayañ chakram uvāca
vīkṣeya dhīraṃ śṛṇuyāṃ ca dhīraṃ syān me nivāsaḥ saha tena śakra 
saṃbhāṣaṇaṃ tena sahaiva bhūyād etad varaṃ devavara prayaccha  AJm 
śakra uvāca 
atipakṣapāta iva khalu te dhīraṃ prati 
tad ucyatām 
kiṃ nu dhīras tavākārṣīd vada kāśyapa kāraṇam 
adhīra iva yenāsi dhīradarśanalālasaḥ  AJm 
atha bodhisattvaḥ sajjanamāhātmyam asya pradarśayann uvāca 
śrūyatāṃ mārṣa yena me dhīradarśanam evābhilaṣati matiḥ 
vrajati guṇapathena ca svayaṃ nayati parān api tena vartmanā 
vacanam api na rūkṣam akṣamāṃ janayati tasya hitopasaṃhitam  AJm 
aśaṭhavinayabhūṣaṇaḥ sadā hitam iti lambhayituṃ sa śakyate 
iti mama guṇapakṣapātinī namati matir guṇapakṣapātini  AJm 
athainaṃ śakraḥ sādhūpapannarūpam idam iti cābhinandya samabhivṛddhaprasādaḥ punar vareṇopanimantrayām āsa 
kāmaṃ saṃtoṣasātmatvāt sarvatra kṛtam eva te 
madanugrahabuddhyā tu grahītuṃ varam arhasi  AJm 
upakārāśayā bhaktyā śaktyā caiva samastayā 
prayuktasyātiduḥkho hi praṇayasyāpratigrahaḥ  AJm 
atha tasya parām upakartukāmatām avetya bodhisattvas tatpriyahitakāmyayā pradānānutarṣaprābalyam asmai prakāśayann uvāca 
tvadīyam annaṃ kṣayadoṣavarjitaṃ manaś ca ditsāparitoṣapeśalam 
viśuddhaśīlābharaṇāś ca yācakā mama syur etāṃ varasaṃpadaṃ vṛṇe  AJm 
śakra uvāca 
subhāṣitaratnākaraḥ khalv atrabhavān  api ca 
yad abhiprārthitaṃ sarvaṃ tat tathaiva bhaviṣyati 
dadāmi ca punas tubhyaṃ varam asmin subhāṣite  AJm 
bodhisattva uvāca 
varaṃ mamānugrahasaṃpadākaraṃ dadāsi cet sarvadivaukasāṃ vara 
na mābhyupeyāḥ punar ity abhijvalann imaṃ varaṃ daityanisūdanaṃ vṛṇe  AJm 
atha śakraḥ sāmarṣavad enam ativismayamāna uvāca 
mā tāvad bhoḥ 
japavratejyāvidhinā tapaḥśramair jano 'yam anvicchati darśanaṃ mama 
bhavān punar necchati kena hetunā varapraditsābhigatasya me sataḥ  AJm 
bodhisattva uvāca 
alaṃ te manyupraṇayena 
samanuneṣyāmy aham atrabhavantaṃ devarājam 
na hy asāv adākṣiṇyānuvṛttir nāpy abahumānaviceṣṭitam asamavadhānakāmyatā vā bhavataḥ  kiṃ tu
nirīkṣya te rūpam amānuṣādbhutaṃ prasannakānti jvalitaṃ ca tejasā 
bhavet pramādas tapasīti me bhayaṃ prasādasaumyād api darśanāt tava  AJm 
atha śakraḥ praṇamya pradakṣiṇīkṛtya cainaṃ tatraivāntardadhe 
prabhātāyāṃ ca rajanyāṃ bodhisattvaḥ śakraprabhāvopahṛtaṃ prabhūtaṃ divyam annapānaṃ dadarśa 
śakropanimantraṇāhūtāni cānekāni pratyekabuddhaśatāni vyāyatābaddhaparikarāṃś ca pariveṣaṇasajjān anekān devakumārān 
tenānnapānavidhinā sa munir maharṣīn saṃtarpayan mudam udāratamām avāpa 
vṛttyā ca tāpasajanocitayābhireme dhyānāpramāṇaniyamena śamena caiva  AJm 
tad evaṃ tapovanasthānām apy alaṃkāras tyāgaśauryaṃ prāg eva gṛhasthānām iti
tyāgaśauryeṇālaṃkartavya evātmā satpuruṣeṇeti dānapatisaṃvarṇanāyām upaneyaṃ lobhadveṣabālavigarhāyāṃ
kalyāṇamitrasaṃparkaguṇe saṃtoṣakathāyāṃ tathāgatamāhātmye caivaṃ pūrvajanmasv api
subhāṣitaratnātiśayākaraḥ sa bhagavān prāg evābhisaṃbuddha iti 
agastyajātakaṃ saptamam 
 Maitrībalajātakam
na paraduḥkhāturāḥ svasukham avekṣante mahākāruṇikāḥ 
tadyathānuśrūyate 
bodhisattvaḥ kila svamāhātmyakāruṇyābhiprapannajagatparitrāṇādhyāśayaḥ pradānadamasaṃyamasauratyādibhir
lokānugrahānukūlair guṇātiśayair abhivardhamānaḥ sarvasattvamaitramanā maitrībalo nāma rājā babhūva 
duḥkhaṃ sukhaṃ vā yad abhūt prajānāṃ tasyāpi rājñas tad abhūt tathaiva 
ataḥ prajārakṣaṇadakṣiṇo 'sau śastraṃ ca śāstraṃ ca parāmamarśa  AJm 
narendracūḍādhṛtaśāsanasya tasya tv alaṃkāravad āsa śastram 
vispaṣṭarūpaṃ dadṛśe ca śāstraṃ nayeṣu lokasya hitodayeṣu  AJm 
vinigrahapragrahayoḥ pravṛttir dharmoparodhaṃ na cakāra tasya 
hitāśayatvān nayanaipuṇāc ca parīkṣakasyeva pituḥ prajāsu  AJm 
tasyaivaṃ dharmeṇa prajāḥ pālayataḥ satyatyāgopaśamaprajñādibhiś ca parahitapariṇāmanāt
saviśeṣodāttakramair bodhisaṃbhāravidhibhir abhivardhamānasya kadā cit kasmiṃś cid
aparādhe yakṣāṇām adhipatinā svaviṣayāt pravrājitā ojohārāḥ pañca yakṣāḥ paravadhadakṣās
tadviṣayam abhijagmuḥ 
vyapagatasarvopadravatvāc ca nityapravṛttavividhotsavaṃ parayā saṃpadā samupetarūpaṃ
pramuditatuṣṭapuṣṭajanam abhisamīkṣya taṃ viṣayaṃ tadviṣayanivāsināṃ puruṣāṇām ojāṃsy
apahartum eṣām abhilāṣo babhūva 
te pareṇāpi yatnena saṃpravṛttāḥ svakarmaṇi 
naiva tadviṣayasthānāṃ hartum ojaḥ prasehire  AJm 
tasya prabhāvātiśayān nṛpasya mameti yatraiva babhūva buddhiḥ 
saivāsya rakṣā paramāsa tasmād ojāṃsi hartuṃ na viṣehire te  AJm 
yadā ca param api prayatnaṃ kurvanto naiva śaknuvanti sma kasya cit tadviṣayanivāsina ojo 'pahartum athaiṣāṃ parasparam avekṣyaitad abhūt 
kiṃ nu khalv idaṃ mārṣāḥ 
asmatprabhāvapratighātayogyā vidyātapaḥsiddhimayā viśeṣāḥ 
na santi caiṣām atha cādya sarve vyarthābhidhānatvam upāgatāḥ smaḥ  AJm 
atha te yakṣā brāhmaṇavarṇam ātmānam abhinirmāya samanucaranto dadṛśuḥ pratyaraṇyacaram
anyatamaṃ gopālakaṃ saśādvale chāyādrumamūle sopānatkaṃ saṃniṣaṇṇaṃ sapallavair vanatarukusumair
viracitāṃ mālām udvahantaṃ dakṣiṇato vinyastadaṇḍaparaśum ekākinaṃ rajjuvartanavyāpṛtaṃ
prakṣveḍitavilāsena gāyantam āsīnaṃ samupetya cainam ūcuḥ 
bho gavāṃ saṃrakṣaṇādhikṛta 
evaṃ vivikte nirjanasaṃpāte 'sminn araṇye vicarann ekākī kathaṃ na bibheṣīti 
sa tān ullokyābravīt 
kuto vā bhetavyam iti 
yakṣā ūcuḥ 
kiṃ tvayā na śrutapūrvā rakṣasāṃ piśācānāṃ vā nisargaraudrā prakṛtiḥ 
sahāyamadhye 'pi hi vartamāno vidyātapaḥsvastyayanair upetaḥ 
yebhyaḥ kathaṃ cit parimokṣam eti śauryād avajñātabhayo 'pi lokaḥ  AJm 
tebhyo nṛmedaḥpiśitāśanebhyaḥ kathaṃ bhayaṃ te 'sti na rākṣasebhyaḥ 
viviktagambhīrabhayānakeṣu sahāyahīnasya vanāntareṣu  AJm 
ity ukte sa gopālakaḥ prahasyainān uvāca 
janaḥ svastyayanenāyaṃ mahatā paripālyate 
devendrair apy aśakyo 'yaṃ kiṃ punaḥ piśitāśanaiḥ  AJm 
tena geha ivāraṇye rātrāv api yathā divā 
janānta iva caiko 'pi nirbhayo vicarāmy aham  AJm 
athainaṃ te yakṣāḥ kautūhalaprābalyāt sādaram upavatsayanta ivocuḥ 
tat kathaya kathaya tāvad bhadra kīdṛśo 'yaṃ yuṣmākaṃ svastyayanaviśeṣa iti 
sa tān prahasann uvāca 
śrūyatāṃ yādṛśo 'smākam atyadbhutaḥ svastyayanaviśeṣaḥ 
kanakagiriśilāviśālavakṣāḥ śaradamalendumanojñavaktraśobhaḥ 
kanakaparighapīnalambabāhur vṛṣabhanibhekṣaṇavikramo narendraḥ  AJm 
īdṛśo 'smākaṃ svastyayanaviśeṣa ity uktvā sāmarṣavismayas tān yakṣān avekṣamāṇaḥ punar uvāca 
āścaryaṃ batedam 
evaṃ prakāśo nṛpatiprabhāvaḥ kathaṃ nu vaḥ śrotrapathaṃ na yātaḥ 
atyadbhutatvād athavā śruto 'pi bhavatsu vipratyayato na rūḍhaḥ  AJm 
śaṅke guṇānveṣaṇaviklavo vā deśe jano 'sāv akutūhalo vā 
vivarjito bhāgyaparikṣayād vā kīrtyā narendrasya yato 'bhyupaitha  AJm 
tad asti vo bhāgyaśeṣaṃ yat tādṛśād deśakāntārād ihāgatāḥ stha 
yakṣā ūcuḥ 
bhadra kiṃkṛto 'yam asya rājñaḥ prabhāvo yad asyāmānuṣā na prasahante viṣayanivāsinaṃ janaṃ hiṃsitum iti 
gopālaka uvāca 
svamāhātmyādhigataḥ prabhāvo 'yam asmākaṃ mahārājasya 
paśyata brāhmaṇāḥ 
maitrī tasya balaṃ dhvajāgraśabalaṃ tv ācāramātraṃ balaṃ nāsau vetti ruṣaṃ na cāha paruṣaṃ samyak ca gāṃ rakṣati 
dharmas tasya nayo na nītinikṛtiḥ pūjārtham arthaḥ satām ity āścaryamayo 'pi durjanadhanaṃ garvaṃ ca nālambate  AJm 
evamādiguṇaśatasamudito 'yam asmākaṃ svāmī 
tenāsya na prasahante viṣayanivāsinaṃ janam upadravāḥ 
api ca kiyad ahaṃ vaḥ śakṣyāmi vaktum 
nṛpatiguṇaśravaṇakutūhalais tu bhavadbhir nagaram eva yuktaṃ praveṣṭuṃ syāt 
tatra hi bhavantaḥ svadharmānurāgād vyavasthitāryamaryādaṃ nityakṣemasubhikṣatvāt
pramuditasamṛddham anuddhatodāttaveṣam abhyāgatātithijanaviśeṣavatsalaṃ nṛpatiguṇākṣiptahṛdayaṃ
tatkīrtyāśrayāḥ stutīr maṅgalam iva svastyayanam iva ca praharṣād abhyasyantaṃ janaṃ
dṛṣṭvā rājño guṇavistaram anumāsyante 
satyāṃ ca guṇabahumānodbhāvanāyāṃ taddidṛkṣāyām avaśyaṃ tadguṇapratyakṣiṇo bhaviṣyatheti 
 atha te yakṣāḥ svaprabhāvapratīghātāt tasmin rājani sā marṣahṛdayā bhāvaprayuktayāpi yuktayā tayā tathyayā guṇakathayā naiva mārdavam upajagmuḥ 
prāyeṇa khalu mandānām amarṣajvalitaṃ manaḥ 
yasmin vastuni tatkīrtyā tad viśeṣeṇa dahyate  AJm 
pradānapriyatāṃ tu samabhivīkṣya rājñas te yakṣās tadapakāracikīrṣavaḥ samabhigamya rājānaṃ saṃdarśanakāle bhojanam ayācanta 
atha sa rājā pramuditamanās tadadhikṛtān puruṣān samādideśa 
kṣipram abhirucitaṃ bhojanaṃ brāhmaṇebhyo dīyatām iti 
atha te yakṣāḥ samupahṛtaṃ rājārham api bhojanaṃ haritatṛṇam iva vyāghrā naiva pratyagṛhṇan naivaṃvidhaṃ bhojanaṃ vayam aśnīma iti 
tac chrutvā sa rājā samabhigamyainān abravīt 
atha kīdṛśaṃ bhojanaṃ yuṣmākam upaśete 
yāvat tādṛśam anviṣyatām iti  yakṣā ūcuḥ 
atyaktoṣmāṇi māṃsāni narāṇāṃ rudhirāṇi ca 
ity annapānaṃ padmākṣa yakṣānām akṣatavrata  AJm 
ity uktvā daṃṣṭrākarālavadanāni dīptapiṅgalakekararaudranayanāni cipiṭavirūpaghoṇāni
jvaladanalakapilakeśaśmaśrūṇi sajalajaladharāndhakārākārāṇi vikṛtabhīṣaṇāni svāny
eva vapūṃṣi pratyapadyanta 
samavekṣya cainān sa rājā piśācāḥ khalv ime na mānuṣās tenāsmadīyam annapānaṃ nābhilaṣantīti niścayam upajagāma 
atha tasya narendrasya prakṛtyā karuṇātmanaḥ 
bhūyasī karuṇā teṣu samabhūc chuddhacetasaḥ  AJm 
karuṇaikatānahṛdayaś ca tān yakṣān anuśocan niyatam īdṛśam arthaṃ cintayām āsa 
dayāvatas tāvad idam annapānaṃ sudurlabham 
pratyahaṃ ca tad anveṣyaṃ kiṃ nu duḥkham ataḥ param  AJm 
nirdayasyāpy aśaktasya vighātaikarasaḥ śramaḥ 
śaktasyāpy ahitābhyāsāt kiṃ svit kaṣṭataraṃ tataḥ  AJm 
evaṃvidhāhāraparāyaṇānāṃ kāruṇyaśūnyāśivamānasānām 
pretyeha caiṣāṃ dahatāṃ svam arthaṃ duḥkhāni yāsyanti kadā nu nāśam  AJm 
tat katham idānīm aham eṣām āhārasaṃpādanād ekāham api tāvat parahiṃsāpraṇayavighātaṃ kuryām 
na hi smarāmy arthitayāgatānām āśāviparyāsahataprabhāṇi 
himānilamlāpitapaṅkajānāṃ samānadainyāni mukhāni kartum  AJm 
bhavatu  dṛṣṭam 
svataḥ śarīrāt sthirapīvarāṇi dāsyāmi māṃsāni saśoṇitāni 
ato 'nyathā ko hi mama kramaḥ syād ity āgateṣv arthiṣu yuktarūpaḥ  AJm 
svayaṃmṛtānāṃ hi nirūṣmakāṇi bhavanti māṃsāni viśoṇitāni 
priyāṇi caiṣāṃ na hi tāni samyag bubhukṣayā pīḍitavigrahāṇām  AJm 
jīvato 'pi ca kuto 'ham anyasmān māṃsam ādāsye mām abhigamya caite tathaiva kṣuttarṣaparikṣāmanayanavadanā
niṣphalāśāpraṇayatvād adhikataravighātāturamanasaḥ kathaṃ nāma pratiyāsyanti 
tad idam atra prāptakālam 
duṣṭavraṇasyeva sadāturasya kaḍevarasyāsya rujākarasya 
karomi kāryātiśayopayogād atyartharamyaṃ pratikārakhedam  AJm 
iti viniścitya sa rājā praharṣodgamāt sphītīkṛtanayanavadanaśobhaḥ svaśarīram upadarśayaṃs tān yakṣān uvāca 
amūni māṃsāni saśoṇitāni dhṛtāni lokasya hitārtham eva 
yady ātitheyatvam upeyur adya mahodayaḥ so 'bhyudayo mama syāt  AJm 
atha te yakṣā jānanto 'pi rājñas tasyādhyāśayam atyadbhutatvād aśraddadhānā rājānam ūcuḥ 
arthinātmagate duḥkhe yācñādainyena darśite 
jñātum arhati dātaiva prāptakālam ataḥ param  AJm 
atha sa rājā 'numatam idam eṣām iti pramuditamanāḥ sirāmokṣaṇārthaṃ vaidyā ājñāpyantām iti samādideśa 
atha tasya rājño 'mātyāḥ svamāṃsaśoṇitapradānavyavasāyam avetya sasaṃbhramāmarṣavyākulahṛdayā vyaktam īdṛśaṃ kaṃ cid arthaṃ snehavaśād ūcuḥ
nārhati devaḥ pradānaharṣātirabhasād anuraktānāṃ prajānāṃ hitāhitakramam anavekṣitum 
na caitad aviditaṃ devasya yathā
yad yat prajānām ahitodayāya tat tat priyaṃ mānada rākṣasānām 
paroparodhārjitavṛttituṣṭir evaṃsvabhāvānagha jātir eṣām  AJm 
sukheṣv asaktaś ca bibharṣi deva rājyaśriyaṃ lokahitārtham eva 
svamāṃsadānavyavasāyam asmāt svaniścayonmārgam imaṃ vimuñca  AJm 
asaṃśayaṃ na prasahanta ete tvadvīryaguptaṃ naravīra lokam 
anarthapāṇḍityahatās tathā hi nayena vāñchanty anayaṃ prajānām  AJm 
medovasādyais tridaśā makheṣu prītiṃ hutāśābhihutair vrajanti 
satkārapūtaṃ bhavadīyam annaṃ saṃpannam eṣāṃ kila naiva rucyam  AJm 
kāmaṃ nāsmadvidhajanādheyabuddhayo devapādāḥ svakāryānurāgas tv ayam asmān evam upacārapathād bhraṃśayati 
pañcānām amīṣām arthe sakalaṃ jagad anāthīkartavyam iti ko 'yaṃ dharmamārgo devasya 
api ca 
 kiṃkṛteyam asmāsv evaṃ niṣpraṇayatā kena vāsmākaṃ svāmyarthe viniyojyamānāni vinigūḍhapūrvāṇi māṃsaśoṇitāni yad aparikṣīṇeṣv evāmīṣu svāni  
devo dātum icchatīti  
atha sa rājā tān amātyān uvāca 
saṃvidyamānaṃ nāstīti brūyād asmadvidhaḥ katham 
na dadāmīty asabhyaṃ vā vispaṣṭam api yācitaḥ  AJm 
dharmavyavasthāsu puraḥsaraḥ san svayaṃ vrajeyaṃ yadi kāpathena 
asmadgatācārapathānugānāṃ bhaved avasthā mama kā prajānām  AJm 
yataḥ prajā eva samīkṣamāṇaḥ sāraṃ śarīrād aham uddhariṣye 
kaś ca prabhāvo jagadarthasādhur mātsaryahāryālpahṛdo mama syāt  AJm 
yad api cāsmatpremabahumānāvarjitaṃ praṇayaviśrambhagarbham abhidhīyate bhavadbhiḥ
kiṃkṛteyam asmāsv evaṃ niṣpraṇayatā yad aparikṣīṇeṣv eva no māṃsaśoṇiteṣu svāni devo
dātum icchatīty atra vo 'nuneṣyāmi 
na khalu me yuṣmāsu pratihataviṣayaḥ praṇayamārgo viśrambhavirahāt pariśaṅkāgahanaduravagāho vā  kiṃ tu
dhane tanutvaṃ kramaśo gate vā bhāgyānuvṛttyā kṣayam āgate vā 
vijṛmbhamāṇapraṇayaḥ suhṛtsu śobheta na sphītadhanaḥ kṛśeṣu  AJm 
vivardhiteṣv arthijanārtham eva saṃvidyamāneṣu ca me bṛhatsu 
gātreṣu māṃsopacayonnateṣu yuṣmāsv api syāt praṇayo virūpaḥ  AJm 
asaṃstutānām api ca kṣameya pīḍāṃ kathaṃ kaiva kathā bhavatsu 
svāny eva māṃsāni yato 'smi ditsur māṃ caiva yācanta ime na yuṣmān  AJm 
tad alam asmadatisnehād dharmavighnaniḥsādhvasatayā 
anucitaḥ khalv ayam atrabhavatām asmadartheṣu samudācāraḥ 
mīmāṃsitavyam api ca tāvad etat syāt 
svārtham annādi ditsantaṃ kathaṃ syāt pratiṣedhayan 
sādhuvṛttir asādhur vā prāg evaivaṃvidhaṃ vidhim  AJm 
tad alam anenātra vo nirbandhena 
nyāyopaparīkṣayā kriyatām asmatsācivyasadṛśam unmārgāvaraṇaṃ manasaḥ 
anumodanānuguṇavacasaḥ khalv atrabhavantaḥ śobheran naivam adhīranayanāḥ  kutaḥ 
naikopayogasya dhanasya tāvan na pratyahaṃ yācanakā bhavanti 
evaṃvidhas tv arthijano 'dhigantuṃ na daivatārādhanayāpi śakyaḥ  AJm 
evaṃvidhe cārthijane 'bhyupete dehe vināśiny asukhāspade ca 
vimarśamārgo 'py anudāttatā syān mātsaryadainyaṃ tu parā tamisrā  AJm 
tan na māṃ vārayitum arhanty atrabhavanta ity anunīya sa rājā svāṃ parṣadam āhūya vaidyān pañca sirāḥ svaśarīre mokṣayitvā tān yakṣān uvāca
dharmakarmaṇi sācivyaṃ prītiṃ ca paramāṃ mama 
bhavantaḥ kartum arhanti dehasyāsya pratigrahāt  AJm 
te tathety uktvāñjalipuṭair eva rājño raktacandanarasābhitāmraṃ rudhiraṃ pātum upacakramire 
sa pīyamānakṣatajaḥ kṣitīśaḥ kṣapācarair hemavapuś cakāśe 
saṃdhyānuraktair jalabhāranamraiḥ payodharair merur ivopagūḍhaḥ  AJm 
prītiprakarṣād dhṛtisaṃpadā ca vapurguṇād eva ca tasya rājñaḥ 
mamlau na gātraṃ na mumūrcha cetaḥ saṃcikṣiye na kṣatajaṃ kṣarad vā  AJm 
vinītatarṣaklamās tu te yakṣāḥ paryāptam aneneti rājānam ūcuḥ 
anekaduḥkhāyatane śarīre sadā kṛtaghne 'pi narādhipasya 
gate 'rthisaṃmānanasādhanatvaṃ harṣānukūlaṃ grahaṇaṃ babhūva  AJm 
atha sa rājā praharṣaprabodhād adhikataranayanavadanaprasādo nīlotpaladalanīlavimalapattraṃ
ratnaprabhodbhāsuraruciratsaruṃ niśitaṃ nistriṃśam ādāya svamāṃsāni cchittvā cchittvā
tebhyaḥ prāyacchat 
hriyamāṇāvakāśaṃ tu dānaprītyā punaḥ punaḥ 
na prasehe manas tasya cchedaduḥkhaṃ vigāhitum  AJm 
ākṛṣyamāṇaṃ śitaśastrapātaiḥ prītyā punar dūram apāsyamānam 
khedālasatvād iva tasya duḥkhaṃ manaḥsamutsarpaṇamandam āsīt  AJm 
sa prītimān eva niśācarāṃs tān saṃtarpayan svaiḥ piśitais tathāsa 
krūrāṇi teṣām api mānasāni yenāsur āviṣkṛtamārdavāni  AJm 
dharmapriyatvāt karuṇāvaśād vā tyajan parārthe priyam ātmadeham 
dveṣāgnidagdhāny api mānasāni prasādasāvarṇyanavāni kuryāt  AJm 
 atha te yakṣās taṃ rājānaṃ svamāṃsotkartanaparaṃ tathaivāskhalitavadanaprasādam avikampyamānaṃ māṃsacchedavedanābhir abhivīkṣya paraṃ prasādaṃ  
vismayaṃ copajagmuḥ  
āścaryam adbhutam aho bata kiṃ svid etat satyaṃ na veti samudīrṇavicāraharṣāḥ 
rājany amarṣam upamṛdya manaḥprasādaṃ tatsaṃstutipraṇatibhiḥ prathayāṃ babhūvuḥ  AJm 
alam alaṃ deva 
viramyatāṃ svaśarīrapīḍāprasaṅgāt 
 saṃtarpitāḥ smas tavānayātyadbhutayā yācanakajanamanoharayā pratipattyeti sasaṃbhramāḥ sapraṇāmaṃ vinivārya rājānaṃ prasādāśrupariṣiktavadanāḥ  
sabahumānam udīkṣamāṇāḥ punar ūcuḥ  
sthāne bhaktivaśena gacchati janas tvatkīrtivācālatāṃ sthāne śrīḥ paribhūya paṅkajavanaṃ tvatsaṃśrayaślāghinī 
vyaktaṃ śakrasanāthatām api gatā tvadvīryaguptām imāṃ dyauḥ paśyaty uditaspṛhā vasumatīṃ no ced aho vañcyate  AJm 
kiṃ bahunā  evaṃvidhajanābhyupapannaḥ sabhāgyaḥ khalu manuṣyalokaḥ 
yuṣmadāyāsābhyanumodanāt tu vayam atra dagdhāḥ 
bhavadvidhajanāpāśrayāc chakya itthaṃgatair apy ātmā samuddhartum iti svaduṣkṛtapratīkārāśayā pṛcchāmaḥ 
anādṛtya sukhaprāptām anuraktāṃ nṛpaśriyam 
kiṃ tad atyadbhutaṃ sthānaṃ pathānena yad icchasi  AJm 
sarvakṣitipatitvaṃ nu dhaneśatvam athendratām 
brahmabhūyaṃ vimokṣaṃ vā tapasānena kāṅkṣasi  AJm 
asya hi vyavasāyasya na dūrataram īpsitam 
śrotavyaṃ cet tad asmābhir vaktum arhati no bhavān  AJm 
rājovāca  śrūyatāṃ yadartho 'yaṃ mamābhyudyamaḥ 
prayatnalabhyā yad ayatnanāśinī na tṛptisaukhyāya kutaḥ praśāntaye 
bhavāśrayā saṃpad ato na kāmaye surendralakṣmīm api kiṃ batetarām  AJm 
na cātmaduḥkhakṣayamātrakeṇa me prayāti saṃtoṣapathena mānasam 
amūn anāthān abhivīkṣya dehinaḥ prasaktatīvravyasanaśramāturān  AJm 
anena puṇyena tu sarvadarśitām avāpya nirjitya ca doṣavidviṣaḥ 
jarārujāmṛtyumahormisaṃkulāt samuddhareyaṃ bhavasāgarāj jagat  AJm 
atha te yakṣāḥ prasādasaṃhṛṣitatanūruhāḥ praṇamya rājānam ūcuḥ 
upapannarūpam evaṃvidhasya vyavasāyātiśayasyedaṃ karma 
tan na dūre bhavadvidhānām abhiprāyasaṃpad iti niścitamanaso vijñāpayām āsuḥ 
kāmaṃ lokahitāyaiva tava sarvo 'yam udyamaḥ 
svahitātyādaras tv eṣa smartum arhasi nas tadā  AJm 
ajñānāc ca yad asmābhir evam āyāsito bhavān 
svam apy artham apaśyadbhir mṛṣyatām eva tac ca naḥ  AJm 
ājñām api ca tāvan nas tvam anugrahapaddhatim 
sacivānām iva sveṣāṃ viśrabdhaṃ dātum arhasi  AJm 
atha sa rājā prasādamṛdūkṛtahṛdayān matvainān uvāca 
upakāraḥ khalv ayaṃ nāyāso mamety alam atrākṣamāśaṅkayā  api ca 
evaṃvidhe dharmapathe sahāyān kiṃ vismariṣyāmy adhigamya bodhim 
yuṣmākam eva prathamaṃ kariṣye vimokṣadharmāmṛtasaṃvibhāgam  AJm 
asmatpriyaṃ cābhisamīkṣamāṇair hiṃsā bhavadbhir viṣavad vivarjyā 
lobhaḥ paradravyaparigraheṣu vāg garhitā madyamayaś ca pāpmā  AJm 
atha te yakṣās tathety asmai pratiśrutya praṇamya pradakṣiṇīkṛtya cainaṃ tatraivāntardadhire 
svamāṃsaśoṇitapradānaniścayasamakālam eva tu tasya mahāsattvasya
vikampamānā bahudhā vasuṃdharā vighūrṇayām āsa suvarṇaparvatam 
prasasvanur dundubhayaś ca tadgatā drumāś ca puṣpaṃ sasṛjur vikampanāt  AJm 
tad abhravad vyomani māruteritaṃ patatriseneva vitānavat kva cit 
visṛtya mālā grathiteva kutra cit samaṃ samantān nṛpater vyakīryata  AJm 
nivārayiṣyann iva medinīpatiṃ samuddhatāvegatayā mahārṇavaḥ 
jalaiḥ prakṛtyabhyadhikakramasvanaiḥ prayāṇasaujaskavapur vyarocata  AJm 
kim etad ity āgatasaṃbhramas tataḥ surādhipas tasya vicintya kāraṇam 
nṛpātyayāśaṅkitatūrṇam āyayau nṛpālayaṃ śokabhayākulākulam  AJm 
tathāgatasyāpi tu tasya bhūpater mukhaprasādāt saviśeṣavismayaḥ 
upetya tatkarma manojñayā girā prasādasaṃharṣavaśena tuṣṭuve  AJm 
aho prakarṣo bata sajjanasthiter aho guṇābhyāsavidher udāttatā 
aho parānugrahapeśalā matis tvadarpaṇān nāthavatī bata kṣitiḥ  AJm 
ity abhipraśasyainaṃ śakro devendraḥ sadyaḥkṣatarohaṇasamarthair divyamānuṣyakair
auṣadhaviśeṣair nirvedanaṃ yathāpaurāṇaṃ śarīraṃ kṛtvā dākṣiṇyavinayopacāramadhuraṃ
pratipūjitas tena rājñā svam āvāsaṃ pratijagāma 
tad evaṃ paraduḥkhāturā nātmasukham avekṣante mahākāruṇikā iti
 ko nāma dhanamātrake 'py avekṣāṃ notsraṣṭum arhatīti dāyakajanasamuttejanāyāṃ vācyaṃ karuṇāvarṇe 'pi tathāgatamāhātmye satkṛtya dharmaśravaṇe  
ca  
yac coktaṃ bhagavatā bahukarāḥ khalv ete pañcakā bhikṣava iti syād etad abhisaṃdhāya 
tena hi samayena te pañca yakṣā babhūvuḥ 
teṣāṃ bhagavatā yathāpratijñātam eva prathamaṃ dharmāmṛtasaṃvibhāgaḥ kṛta iti 
maitrībalajātakam aṣṭamam 
 Viśvaṃtarajātakam
na bodhisattvacaritaṃ sukham anumoditum apy alpasattvaiḥ prāg evācaritum 
tadyathānuśrūyate 
sātmībhūtendriyajayaḥ parākramanayavinayasaṃpadā samadhigatavijayaśrīr vṛddhopāsananiyamāt
trayyānvīkṣikyor upalabdhārthatattvaḥ svadharmakarmānuraktābhir anudvignasukhocitābhir
anuraktābhiḥ prakṛtibhiḥ prakāśyamānadaṇḍanītiśobhaḥ samyakpravṛttavārttāvidhiḥ saṃjayo
nāma śibīnāṃ rājā babhūva 
guṇodayair yasya nibaddhabhāvā kulāṅganevāsa narādhipaśrīḥ 
atarkaṇīyānyamahīpatīnāṃ siṃhābhigupteva guhā mṛgāṇām  AJm 
tapaḥsu vidyāsu kalāsu caiva kṛtaśramā yasya sado 'bhyupetāḥ 
viśeṣayuktaṃ bahumānam īyuḥ pūjābhir āviṣkriyamāṇasārāḥ  AJm 
tasya rājño rājyapratipattyanantaraḥ prathitaguṇagaṇanirantaro viśvaṃtaro nāma putro yuvarājo babhūva 
ayam eva sa bhagavāṃs chākyamunis tena samayena 
yuvāpi vṛddhopaśamābhirāmas tejasvy api kṣāntisukhasvabhāvaḥ 
vidvān api jñānamadānabhijñaḥ śriyā samṛddho 'py avalepaśūnyaḥ  AJm 
dṛṣṭaprayāmāsu ca dikṣu tasya vyāpte ca lokatritaye yaśobhiḥ 
babhūva naivānyayaśolavānāṃ prasartum utsāha ivāvakāśaḥ  AJm 
amṛṣyamāṇaḥ sa jagadgatānāṃ duḥkhodayānāṃ prabhutāvalepam 
dāneṣuvarṣī karuṇorucāpas tair yuddhasaṃrambham ivājagāma  AJm 
sa pratyaham abhigatam arthijanam abhilaṣitādhikair akliṣṭair arthavisargaiḥ priyavacanopacāramanoharair atīva prahlādayām āsa 
parvadivaseṣu ca poṣadhaniyamapraśamavibhūṣaṇaḥ śiraḥsnātaḥ śuklakṣaumavāsā himagiriśikharasaṃnikāśaṃ
madalekhābhyalaṃkṛtamukhaṃ lakṣaṇavinayajavasattvasaṃpannaṃ gandhahastinaṃ samājñātam
aupavāhyaṃ dviradavaram abhiruhya samantato nagarasyābhiniviṣṭāny arthijananipānabhūtāni
svāni sattrāgārāṇi pratyavekṣate sma 
tathā ca prītiviśeṣam adhijagāma 
na hi tāṃ kurute prītiṃ vibhūtir bhavanāśritā 
saṃkrāmyamāṇārthijane saiva dānapriyasya yām  AJm 
atha kadā cit tasyaivaṃvidhaṃ dānaprasaṅgaṃ pramuditahṛdayair arthibhiḥ samantato
vikīryamāṇam upalabhyānyatamo bhūmyanantaras tasya rājā śakyo 'yam atisaṃdhātuṃ dānānurāgavaśagatvād
iti pratarkya dviradavarāpaharaṇārthaṃ brāhmaṇāṃs tatra praṇidadhe 
atha te brāhmaṇā viśvaṃtarasya svāni sattrāgārāṇi pratyavekṣamāṇasya pramodād adhikataranayanavadanaśobhasya
jayāśīrvādamukharāḥ samucchritābhiprasāritadakṣiṇāgrapāṇayaḥ purastāt samatiṣṭhanta 
sa taṃ vinigṛhya dviradavaram upacārapuraḥsaram abhigamanaprayojanam enān paryapṛcchad ājñāpyatāṃ kenārtha iti 
brāhmaṇā ūcuḥ 
amuṣya tava nāgasya gatilīlāvilambinaḥ 
guṇair arthitvam āyātā dānaśauryāc ca te vayam  AJm 
kailāsaśikharābhasya pradānād asya dantinaḥ 
kuruṣva tāval lokānāṃ vismayaikarasaṃ manaḥ  AJm 
ity ukte bodhisattvaḥ prītyā samāpūryamāṇahṛdayaś cintām āpede 
cirasya khalūdārapraṇayasumukham arthijanaṃ paśyāmi 
kaḥ punar artha evaṃvidhena dviradapatinaiṣāṃ brāhmaṇānām 
vyaktam ayaṃ lobherṣyādoṣaparyākulamanasaḥ kasyāpi rājñaḥ kārpaṇyaprayogaḥ 
āśāvighātadīnatvaṃ tan mā bhūd asya bhūpateḥ 
anādṛtya yaśodharmau yo 'smaddhita ivodyataḥ  AJm 
iti viniścitya sa mahātmā tvaritam avatīrya dviradavarāt pratigṛhyatām iti samudyatakāñcanabhṛṅgāras teṣāṃ purato 'vatasthe 
tataḥ sa vidvān api rājaśāstram arthānuvṛttyā gatadharmamārgam 
dharmānurāgeṇa dadau gajendraṃ nītivyalīkena na saṃcakampe  AJm 
taṃ hemajālarucirābharaṇaṃ gajendraṃ vidyutpinaddham iva śāradam abhrarāśim 
dattvā parāṃ mudam avāpa narendrasūnuḥ saṃcukṣubhe tu nagaraṃ nayapakṣapātāt  AJm 
atha dviradapatipradānaśravaṇāt samudīrṇakrodhasaṃrambhāḥ śibayo brāhmaṇavṛddhā mantriṇo
yodhāḥ pauramukhyāś ca kolāhalaṃ samupajanayantaḥ saṃjayaṃ rājānam abhigamya sasaṃbhramāmarṣasaṃrambhāt
pariśithilopacārayantraṇam ūcuḥ 
kim iyaṃ deva rājyaśrīr vilupyamānaivam apy upekṣyate 
nārhati devaḥ svarājyopaplavam evam abhivardhamānaṃ marṣayitum 
kim etad iti ca sāvegam uktā rājñā punar enam ūcuḥ 
kasmād devo na jānīte 
niṣevya mattabhramaropagītaṃ yasyānanaṃ dānasugandhi vāyuḥ 
madāvalepaṃ paravāraṇānām āyāsaduḥkhena vinā pramārṣṭi  AJm 
yattejasākrāntabalaprabhāvāḥ saṃsuptadarpā iva vidviṣas te 
viśvaṃtareṇaiṣa gajaḥ sa datto rūpī jayas te hriyate 'nyadeśam  AJm 
gāvaḥ suvarṇaṃ vasanāni bhojyam iti dvijebhyo nṛpa deyarūpam 
yasmiñ jayaśrīr niyatā dvipendre deyaḥ sa nāmety atidānaśauryam  AJm 
nayotpathenainam iti vrajantaṃ kathaṃ samanveṣyati rājalakṣmīḥ 
nopekṣaṇaṃ deva tavātra yuktaṃ purāyam ānandayati dviṣas te  AJm 
tac chrutvā sa rājā putrapriyatvāt kiṃ cit tān eva praty aprītamanāḥ kāryānurodhāt sāvegavad evam ity uktvā samanuneṣyañ chibīn uvāca 
jāne dānaprasaṅgavyasanitāṃ nītikramānapekṣāṃ viśvaṃtarasya na caiṣa kramo rājyadhuri saṃniyuktasya 
dattaṃ tv anena svaṃ hastinaṃ vāntakalpaṃ kaḥ pratyāhariṣyati 
api tu tathāham enaṃ kariṣye yathā dāne mātrāṃ jñāsyati 
tad alam atra vaḥ saṃrambheṇeti 
śibaya ūcuḥ 
na khalu mahārāja paribhāṣaṇāmātrasādhyo 'sminn arthe viśvaṃtara iti 
saṃjaya uvāca 
atha kim anyad atra mayā śakyaṃ kartum 
doṣapravṛtter vimukhasya yasya guṇaprasaṅgā vyasanīkriyante 
bandho vadho vātmasutasya tasya kiṃ niṣkrayaḥ syād dviradasya tasya  AJm 
tad alam atra vaḥ saṃrambheṇa 
nivārayiṣyāmy aham ato viśvaṃtaram iti 
atha śibayaḥ samudīrṇamanyavo rājānam ūcuḥ 
ko vā vadhaṃ bandhanatāḍanaṃ vā sutasya te rocayate narendra 
dharmātmakas tv eṣa na rājyabhārakṣobhasya soḍhā karuṇātmakatvāt  AJm 
siṃhāsanaṃ tejasi labdhaśabdās trivargasevānipuṇā bhajante 
dharmātirāgān nayanirvyapekṣas tapovanādhyāsanayogya eṣaḥ  AJm 
phalanti kāmaṃ vasudhādhipānāṃ durnītidoṣās tadapāśriteṣu 
sahyās ta eṣāṃ tu tathāpi dṛṣṭā mūloparodhān na tu pārthivānām  AJm 
kim atra vā bahv abhidhāya niścayas tv ayaṃ śibīnāṃ tvadabhūtyamarṣiṇām 
prayātu vaṅkaṃ tapaso 'bhivṛddhaye nṛpātmajaḥ siddhaniṣevitaṃ girim  AJm 
atha sa rājā snehapraṇayaviśrambhavaśād anayāpāyadarśinā hitodyatena tena janena
pariniṣṭhuram ity abhidhīyamānaḥ prakṛtikopād vrīḍāvanatavadanaḥ putraviyogacintāparigatahṛdayaḥ
sāyāsam abhiniśvasya śibīn uvāca 
yady eṣa bhavatāṃ nirbandhas tad ekam api tāvad ahorātram asya mṛṣyatām 
prabhātāyāṃ rajanyām abhipretaṃ vo 'nuṣṭhātā viśvaṃtara iti 
evam astv iti ca pratigṛhītānunayaḥ śibibhiḥ sa rājā kṣattāram uvāca 
gacchemaṃ vṛttāntaṃ viśvaṃtarāya nivedayeti 
sa tatheti pratiśrutya śokāśrupariṣiktavadano viśvaṃtaraṃ svabhavanagatam upetya śokaduḥkhāvegāt sasvaraṃ rudan pādayor asya nyapatat 
api kuśalaṃ rājakulāyeti ca sasaṃbhramaṃ viśvaṃtareṇānuyuktaḥ samavasīdann aviśadapadākṣaram enam uvāca 
kuśalaṃ rājakulāyeti 
 atha kasmād evam adhīro 'sīti ca punar anuyukto viśvaṃtareṇa kṣattā bāṣpavegoparudhyamānagadgadakaṇṭhaḥ śvāsaviskhalitalulitākṣaraṃ śanair  
ity uvāca  
sāntvagarbhām anādṛtya nṛpājñām apy adakṣiṇāḥ 
rāṣṭrāt pravrājayanti tvāṃ kupitāḥ śibayo nṛpa  AJm 
viśvaṃtara uvāca 
māṃ śibayaḥ pravrājayanti kupitā iti kaḥ saṃbandhaḥ 
rame na vinayonmārge dveṣmi cāhaṃ pramāditām 
kutra me śibayaḥ kruddhā yan na paśyāmi duṣkṛtam  AJm 
kṣattovāca 
atyudāratāyām 
alobhaśubhrā tvayi tuṣṭir āsīl lobhākulā yācakamānaseṣu 
datte tvayā mānada vāraṇendre dhairyāṇi kopas tv aharac chibīnām  AJm 
ity atītāḥ svamaryādāṃ rabhasāḥ śibayas tvayi 
yena pravrājitā yānti pathā tena kila vraja  AJm 
atha bodhisattvaḥ kṛpābhyāsarūḍhāṃ yācanakajanavatsalatāṃ dhairyātiśayasaṃpadaṃ ca svām udbhāvayann uvāca 
capalasvabhāvāḥ khalu śibayo 'nabhijñā iva cāsmatsvabhāvasya 
dravyeṣu bāhyeṣu ka eva vādo dadyām ahaṃ sve nayane śiro vā 
imaṃ hi lokārtham ahaṃ bibharmi samucchrayaṃ kiṃ bata vastu bāhyam  AJm 
yasya svagātrair api yācakānāṃ vacāṃsi saṃpūjayituṃ manīṣā 
bhayān na dadyāt sa iti pratarkaḥ prakāśanā bāliśacāpalasya  AJm 
api ca  śibayas tvayaivaṃ vācyā madvacanena 
naivāham etad yaśase dadāmi na bhūtim icchañ chibayo na lobhāt 
nīcair anāsevita eṣa panthā dātavyam ity eva tato dadāmi  ' 
kāmaṃ māṃ śibayaḥ sarve ghnantu pravrājayantu vā 
na tv evāhaṃ na dāsyāmi gacchāmy eṣa tapovanam  AJm 
atha bodhisattvo vipriyaśravaṇaviklavamukhīṃ patnīm uvāca 
śruto 'trabhavatyā śibīnāṃ niścayaḥ 
madry uvāca 
śruto deva 
viśvaṃtara uvāca 
yad yad asti dhanaṃ kiṃ cid asmatto 'dhigataṃ tvayā 
nidhehi tad anindyāṅgi yac ca te paitṛkaṃ dhanam  AJm 
madry uvāca 
kutraitad deva nidadhāmīti 
viśvaṃtara uvāca 
śīlavadbhyaḥ sadā dadyā dānaṃ satkāraśībharam 
tathā hi nihitaṃ dravyam ahāryam anugāmi ca  AJm 
priyaṃ śvaśurayoḥ kuryāḥ putrayoḥ paripālanam 
dharma evāpramādaṃ ca śokaṃ madvirahāt tu mā  AJm 
tac chrutvā madrī saṃtaptahṛdayāpi bhartur adhṛtiparihārārtham anādṛtya śokadainyam ity uvāca 
naiṣa dharmo mahārāja yad yāyā vanam ekakaḥ 
tenāham api yāsyāmi yena kṣatriya yāsyasi  AJm 
tvadaṅkaparivartinyā mṛtyur utsava eva me 
mṛtyor duḥkhataraṃ tat syāj jīveyaṃ yat tvayā vinā  AJm 
naiva ca khalu me deva vanavāso duḥkha iti pratibhāti  tathā hi 
nirdurjanāny anupabhuktasarittarūṇi nānāvihaṃgavirutāni mṛgākulāni 
vaiḍūryakuṭṭimamanoharaśādvalāni krīḍāvanādhikasukhāni tapovanāni  AJm 
api ca deva 
alaṃkrtāv imau paśyan kumārau mālabhāriṇau 
krīḍantau vanagulmeṣu na rājyasya smariṣyasi  AJm 
ṛtuprayatnaracitā vanaśobhā navā navā 
vane tvāṃ ramayiṣyanti saritkuñjāś ca sodakāḥ  AJm 
citraṃ virutavāditraṃ pakṣiṇāṃ ratikāṅkṣiṇām 
madācāryopadiṣṭāni nṛttāni ca śikhaṇḍinām  AJm 
mādhuryānavagītaṃ ca gītaṃ madhupayoṣitām 
vaneṣu kṛtasaṃgītaṃ harṣayiṣyanti te manaḥ  AJm 
āstīryamāṇāni ca śarvarīṣu jyotsnādukūlena śilātalāni 
saṃbāhamāno vanamārutaś ca labdhādhivāsaḥ kusumadrumebhyaḥ  AJm 
calopalapraskhalitodakānāṃ kalā virāvāś ca saridvadhūnām 
vibhūṣaṇānām iva saṃninādāḥ pramodayiṣyanti vane manas te  AJm 
ity anunīyamānaḥ sa dayitayā vanaprayāṇaparyutsukamatir arthijanāvekṣayā mahāpradānaṃ dātum upacakrame 
athemāṃ viśvaṃtarapravrājanapravṛttim upalabhya rājakule tumula ākrandaśabdaḥ prādurabhūt 
śokaduḥkhāvegān mūrchāparigata iva cārthijano mattonmatta iva ca tat tad bahuvidhaṃ vilalāpa
chāyātaroḥ svāduphalapradasya cchedārtham āgūrṇaparaśvadhānām 
dhātrī na lajjāṃ yad upaiti bhūmir vyaktaṃ tad asyā hatacetanatvam  AJm 
śītāmalasvādujalaṃ nipānaṃ bibhitsatām asti na cen niṣeddhā 
vyarthābhidhānā bata lokapālā viproṣitā vā śrutimātrakaṃ vā  AJm 
adharmo bata jāgarti dharmaḥ supto 'thavā mṛtaḥ 
yatra viśvaṃtaro rājā svasmād rājyān nirasyate  AJm 
ko 'narthapaṭusāmarthyo yācñānūrjitavṛttiṣu 
asmāsv anaparādheṣu vadhābhyudyamaniṣṭhuraḥ  AJm 
atha bodhisattvo naikaśatasahasrasaṃkhyaṃ maṇikanakarajataparipūrṇakośaṃ vividhadhanadhānyanicayavanti
kośakoṣṭhāgārāṇi dāsīdāsayānavāhanavasanaparicchadādi ca sarvam arthibhyo yathārham
atisṛjya śokaduḥkhābhibhūtadhairyayor mātāpitroś caraṇān abhipraṇamya saputradāraḥ
syandanavaram abhiruhya puṇyāhaghoṣaṇayeva mahato janakāyasyākranditaśabdena puravarān niragacchat 
 anurāgavaśagam anuyāyinaṃ ca janaṃ śokāśrupariklinnavadanaṃ prayatnād vinivartya svayam eva pragrahān parigṛhya yena vaṅkaḥ parvatas tena prāyāt 
vyatītya cāviklavamatir udyānavanaruciramālinaṃ puravaropacāram anupūrveṇa praviralacchāyādrumaṃ
vicchidyamānajanasaṃpātaṃ pravicaritamṛgagaṇasaṃbādham asaṃbādhadigālokaṃ cīrīvirāvonnāditam
araṇyaṃ pratyapadyata 
athainaṃ yadṛcchayābhigatā brāhmaṇā rathavāhāṃs turagān ayācanta 
sa vartamāno 'dhvani naikayojane sahāyahīno 'pi kalatravān api 
pradānaharṣād anapekṣitāyatir dadau dvijebhyaś caturas turaṃgamān  AJm 
atha bodhisattvasya svayam eva rathadhuryatām upagantukāmasya gāḍhataraṃ parikaram
abhisaṃyacchamānasya rohitamṛgarūpiṇaś catvāro yakṣakumārāḥ suvinītā iva sadaśvāḥ
svayam eva rathayugaṃ skandhapradeśaiḥ pratyapadyanta 
tāṃs tu dṛṣṭvā harṣavismayaviśālatarākṣīṃ madrīṃ bodhisattva uvāca 
tapodhanādhyāsanasatkṛtānāṃ paśya prabhāvātiśayaṃ vanānām 
yatraivam abhyāgatavatsalatvaṃ saṃrūḍhamūlaṃ mṛgapuṃgaveṣu  AJm 
madry uvāca 
tavaivāham imaṃ manye prabhāvam atimānuṣam 
rūḍho 'pi hi guṇābhyāsaḥ sarvatra na samaḥ satām  AJm 
toyeṣu tārāpratibimbaśobhā viśiṣyate yat kumudaprahāsaiḥ 
kautūhalābhiprasṛtā ivendor hetutvam atrāgrakarāḥ prayānti  AJm 
iti teṣām anyonyānukūlyāt parasparaṃ priyaṃ vadatām adhvānaṃ gacchatām athāparo brāhmaṇaḥ samabhigamya bodhisattvaṃ rathavaram ayācata 
tataḥ svasukhaniḥsaṅgo yācakapriyabāndhavaḥ 
pūrayām āsa viprasya sa rathena manoratham  AJm 
 atha bodhisattvaḥ prītamanā rathād avatārya svajanaṃ niryātya rathavaraṃ brāhmaṇāya jālinaṃ kumāram aṅkenādāya padbhyām evādhvānaṃ pratyapadyata 
avimanaskaiva ca madrī kṛṣṇājināṃ kumārīm aṅkena parigṛhya pṛṣṭhato 'nvagacchad enam 
nimantrayām āsur iva drumās taṃ hṛdyaiḥ phalair ānamitāgraśākhāḥ 
puṇyānubhāvād abhivīkṣamāṇāḥ śiṣyā vinītā iva ca praṇemuḥ  AJm 
haṃsāṃsasaṃkṣobhitapaṅkajāni kiñjalkareṇusphuṭapiñjarāṇi prādurbabhūvuś ca sarāṃsi tasya tatraiva yatrābhicakāṅkṣa vāri  AJm 
vitānaśobhāṃ dadhire payodāḥ sukhaḥ sugandhiḥ pravavau nabhasvān 
pariśramakleśam amṛṣyamāṇā yakṣāś ca saṃcikṣipur asya mārgam  AJm 
 iti bodhisattva udyānavanagata iva pādacāravinodanasukham anubhavan mārgaparikhedarasam anāsvādya saputradāraḥ prāpta eva tu vaṅkaparvatam 
tatra ca puṣpaphalapallavālaṃkṛtasnigdhavividharucirataruvaranicitaṃ madamuditavihagavividharutaninadaṃ
pravṛttanṛttabarhigaṇopaśobhitaṃ pravicaritanaikamṛgakulaṃ kṛtaparikaram iva vimalanīlasalilayā
saritā kusumarajo'ruṇasukhapavanaṃ tapovanaṃ vanacarakādeśitamārgaḥ praviśya viśvakarmaṇā
śakrasaṃdeśāt svayam abhinirmitāṃ manojñadarśanāṃ sarvartusukhāṃ praviviktāṃ parṇaśālām adhyāvasat 
tasmin vane dayitayā paricaryamāṇaḥ śṛṇvann ayatnamadhurāṃś ca sutapralāpān 
udyānasaṃstha iva vismṛtarājyacintaḥ saṃvatsarārdham adhikaṃ sa tapaś cacāra  AJm 
atha kadā cin mūlaphalārthaṃ gatāyāṃ rājaputryāṃ putrayoḥ paripālananimittam āśramapadam
aśūnyaṃ kurvāṇe rājaputre mārgareṇuparuṣīkṛtacaraṇaprajaṅghaḥ pariśramakṣāmanayanavadano
daṇḍakāṣṭhāvabaddhaskandhāvasaktakamaṇḍalur brāhmaṇaḥ patnyā paricārakānayanārthaṃ
samarpitadṛḍhasaṃdeśas taṃ deśam abhijagāma 
atha bodhisattvaś cirasyārthijanaṃ dṛṣṭvābhigataṃ manaḥpraharṣāt saṃjāyamānanayanavadanaprasādaḥ
pratyudgamya svāgatādipriyavacanapuraḥsaraṃ praveśya cainam āśramapadaṃ kṛtātithisatkāram
āgamanaprayojanam apṛcchat 
atha sa brāhmaṇo bhāryānurāgād utsāritadhairyalajjaḥ pratigrahamātrasajja īdṛśam artham uvāca 
āloko bhavati yataḥ samaś ca mārgo loko 'yaṃ vrajati tato na durgameṇa 
prāyo 'smiñ jagati tu matsarāndhakāre nānyena praṇayapadāni me vahanti  AJm 
pradānaśauryorjitayā yaśaḥśriyā gataṃ ca gantavyam aśeṣatas tava 
ato 'smi yācñāśramam abhyupeyivān prayaccha tan me paricārakau sutau  AJm 
ity ukte bodhisattvo mahāsattvaḥ
dānaprītau kṛtābhyāsaḥ pratyākhyātum aśikṣitaḥ 
dadāmīty avadad dhṛṣṭaṃ dayitau tanayāv api  AJm 
svasty astu 
 tat kim idānīm āsyata iti ca brāhmaṇenābhihitaḥ sa mahāsattvaḥ pradānakathāśravaṇotpatitaviṣādaviplutākṣayoḥ sutayoḥ snehavegenāvalambyamānahṛdayo  
bodhisattva uvāca  
dattāv etau mayā tubhyaṃ kiṃ tu mātānayor gatā 
vanaṃ mūlaphalasyārthe sāyam adyāgamiṣyati  AJm 
tayā dṛṣṭāv upāghrātau mālināv abhyalaṃkṛtau 
ihaikarātraṃ viśramya śvo netāsi sutau mama  AJm 
brāhmaṇa uvāca 
alam anenātrabhavato nirbandhena 
gauṇam etad dhi nārīṇāṃ nāma vāmā iti sthitam 
syāc caivaṃ dānavighnas te tena vāsaṃ na rocaye  AJm 
bodhisattva uvāca 
alaṃ dānavighnāśaṅkayā 
sahadharmacāriṇī mama sā 
yathā vātrabhavate rocate 
api ca mahābrāhmaṇa
sukumāratayā bālyāt paricaryāsv akauśalāt 
kīdṛśīṃ nāma kuryātāṃ dāsaprītim imau tava  AJm 
dṛṣṭvā tv itthaṃgatāv etau śibirājaḥ pitāmahaḥ 
addhā dadyād yad iṣṭaṃ te dhanaṃ niṣkrayam etayoḥ  AJm 
yatas tadviṣayaṃ sādhu tvam imau netum arhasi 
evaṃ hy arthena mahatā dharmeṇa ca sameṣyasi  AJm 
brāhmaṇa uvāca 
na śakṣyāmy aham āśīviṣadurāsadaṃ vipriyopāyanena rājānam abhigantum 
ācchindyān mad imau rājā daṇḍaṃ vā praṇayen mayi 
yato neṣyāmy aham imau brāhmaṇyāḥ paricārakau  AJm 
 atha bodhisattvo yatheṣṭam idānīm ity aparisamāptārtham uktvā sānunayam anuśiṣya tanayau paricaryānukūlye pratigrahārtham abhiprasārite brāhmaṇasya  
pāṇau kamaṇḍalum āvarjayām āsa  
tasya yatnānurodhena papātāmbu kamaṇḍaloḥ 
padmapattrābhitāmrābhyāṃ netrābhyāṃ svayam eva tu  AJm 
atha sa brāhmaṇo lābhātiharṣāt sasaṃbhramākulitamatir bodhisattvatanayāpaharaṇatvarayā
saṃkṣiptapadam āśīrvacanam uktvā nirgamyatām ity ājñākarkaśena vacasā kumārāv āśramapadān
niṣkrāmayitum ārebhe 
atha kumārau viyogaduḥkhātibhāravyathitahṛdayau pitaram abhipraṇamya bāṣpoparudhyamānanayanāv ūcatuḥ 
ambā ca tāta niṣkrāntā tvaṃ ca nau dātum icchasi 
yāvat tām api paśyeva tato dāsyati nau bhavān  AJm 
atha sa brāhmaṇaḥ purā mātānayor āgacchaty asya vā putrasnehāt paścāttāpaḥ saṃbhavatīti
vicintya padmakalāpam ivānayor hastān ābadhya latayā saṃtarjayan viceṣṭamānau pitaraṃ
prati vyāvartitavadanau prakṛtisukumārau kumārau pracakarṣa 
atha kṛṣṇājinā kumārī tatpūrvaduḥkhopanipātāt sasvaraṃ rudatī pitaram uvāca 
ayaṃ māṃ brāhmaṇas tāta latayā hanti nirdayaḥ 
na cāyaṃ brāhmaṇo vyaktaṃ dhārmikā brāhmaṇāḥ kila  AJm 
yakṣo 'yaṃ brāhmaṇacchadmā nūnaṃ harati khāditum 
nīyamānau piśācena tāta kiṃ nāv upekṣase  AJm 
atha jālī kumāro mātaram anuśocann uvāca 
naivedaṃ me tathā duḥkhaṃ yad ayaṃ hanti māṃ dvijaḥ 
nāpaśyam ambāṃ yat tv adya tad vidārayatīva mām  AJm 
rodiṣyati ciraṃ nūnam ambā śūnye tapovane 
putraśokena kṛpaṇā hataśāveva cātakī  AJm 
asmadarthaṃ samāhṛtya vanān mūlaphalam bahu 
bhaviṣyati kathaṃ nv ambā dṛṣṭvā śūnyaṃ tapovanam  AJm 
ime nāv aśvakās tāta hastikā rathakāś ca ye 
ato 'rdhaṃ deyam ambāyai śokaṃ tena vineṣyati  AJm 
vandyāsmadvacanād ambā vāryā śokāc ca sarvathā 
durlabhaṃ hi punas tāta tava tasyāś ca darśanam  AJm 
ehi kṛṣṇe mariṣyāvaḥ ko nv artho jīvitena nau 
dattāv āvāṃ janitrāsmai brāhmaṇāya dhanaiṣiṇe  AJm 
ity uktvā jagmatuḥ 
atha bodhisattvas tenātikaruṇena tanayapralāpenākampitamatir api ka idānīṃ dattvānutāpaṃ
kariṣyatīti niṣpratīkāreṇa śokāgninā nirdahyamānahṛdayo viṣavegamūrchāparigata iva
samuparudhyamānacetās tatraiva niṣasāda 
śītānilavyajanapratilabdhasaṃjñaś ca niṣkūjam ivāśramapadaṃ tanayaśūnyam abhivīkṣya bāṣpagadgadasaṃnirudhyamānakaṇṭha ity ātmagatam uvāca 
putrābhidhāne hṛdaye samakṣaṃ praharan mama 
nāśaṅkata kathaṃ nāma dhig alajjo bata dvijaḥ  AJm 
pattikāv anupānatkau saukumāryāt klamāsahau 
yāsyataḥ katham adhvānaṃ tasya ca preṣyatāṃ gatau  AJm 
mārgaśramaparimlānau ko 'dya viśrāmayiṣyati 
kṣuttarṣaduḥkābhihatau yāciṣyete kam etya vā  AJm 
mama tāvad idaṃ duḥkhaṃ dhīratāṃ kartum icchataḥ 
kā nv avasthā mama tayoḥ sutayoḥ sukhavṛddhayoḥ  AJm 
aho putraviyogāgnir nirdahaty eva me manaḥ 
satāṃ tu dharmaṃ saṃsmṛtya ko 'nutāpaṃ kariṣyati  AJm 
 atha madrī vipriyopanipātāśaṃsibhir aniṣṭair nimittair upajanitavaimanasyā mūlaphalāny ādāya kṣiprataram āgantukāmāpi vyāḍamṛgoparudhyamānamārgā  
ciratareṇāśramapadam upajagāma  
ucitāyāṃ ca pratyudgamanabhūmāv ākrīḍasthāneṣu ca tanayāv apaśyantī bhṛśataram arativaśam agāt 
anīpsitāśaṅkitajātasaṃbhramā tataḥ sutānveṣaṇacañcalekṣaṇā 
prasaktam āhvānam asaṃpratigrahaṃ tayor viditvā vyalapac chucāturā  AJm 
samājavad yat pratibhāti me purā sutapralāpapratināditaṃ vanam 
adarśanād adya tayos tad eva me prayāti kāntāram ivāśaraṇyatām  AJm 
kiṃ nu khalu tau kumārau
krīḍāprasaṅgaśramajātanidrau suptau nu naṣṭau gahane vane vā 
cirān madabhyāgamanād atuṣṭau syātāṃ kva cid bālatayā nilīnau  AJm 
ruvanti kasmāc ca na pakṣiṇo 'py amī samākulās tadvadhasākṣiṇo yadi 
taraṃgabhaṅgair avinītakopayā hṛtau nu kiṃ nimnagayātivegayā  AJm 
apīdānīṃ me vitathā mithyāvikalpā bhaveyuḥ 
api rājaputrāya saputrāya svasti syāt 
apy aniṣṭanivedināṃ nimittānāṃ maccharīra eva vipāko bhavet 
kiṃ nu khalv idaṃ animittāpavṛttapraharṣam aratitamisrayāvacchādyamānaṃ vidravatīva me hṛdayam 
visrasyanta iva me gātrāṇi 
vyākulā iva digvibhāgāḥ 
bhramatīva cedaṃ paridhvastalakṣmīkaṃ vanam iti 
athānupraviśyāśramapadam ekānte nikṣipya mūlaphalam upacārapuraḥsaraṃ bhartāram abhigamya kva dārakāv iti papraccha 
atha bodhisattvo jānānaḥ snehadurbalatāṃ mātṛhṛdayasya durnivedyatvāc ca vipriyasya naināṃ kiṃ cid vaktuṃ śaśāka 
janasya hi priyārhasya vipriyākhyānavahninā upetya hi manastāpaḥ saghṛṇena suduṣkaraḥ  AJm 
atha madrī vyaktam akuśalaṃ me putrayor yad ayam evaṃ tūṣṇīṃbhūtaḥ śokadainyānuvṛttyety
avadhārya samantataḥ kṣiptacitteva vicintyāśramapadaṃ tanayāv apaśyantī sabāṣpagadgadaṃ punar uvāca 
dārakau ca na paśyāmi tvaṃ ca māṃ nābhibhāṣase 
hatā khalv asmi kṛpaṇā vipriyaṃ hi na kathyate  AJm 
ity uktvā śokāgninā parigatahṛdayā chinnamūleva latā nipapāta 
patantīm eva caināṃ parigṛhya bodhisattvas tṛṇaśayanam ānīya śītābhir adbhiḥ pariṣicya pratyāgataprāṇāṃ samāśvāsayann uvāca 
sahasaiva na te madri duḥkham ākhyātavān aham 
na hi saṃbhāvyate dhairyaṃ manasi snehadurbale  AJm 
jarādāridryaduḥkhārto brāhmaṇo mām upāgamat 
tasmai dattau mayā putrau samāśvasihi mā śucaḥ  AJm 
māṃ paśya madri mā putrau paridevīś ca devi mā 
putraśokasaśalye me prahārṣīr iva mā hṛdi  AJm 
yācitena kathaṃ śakyaṃ na dātum api jīvitam 
anumodasva tad bhadre putradānam idaṃ mama  AJm 
 tac chrutvā madrī putravināśaśaṅkāvyathitahṛdayā putrayor jīvitapravṛttiśravaṇāt pratanūbhūtaśokā patyur adhṛtiparihārārthaṃ pramṛjya nayane  
savismayam udīkṣamāṇā bhartāram uvāca  
āścaryam  kiṃ bahunā 
nūnaṃ vismayavaktavyacetaso 'pi divaukasaḥ 
yad ity alabdhaprasaras tava cetasi matsaraḥ  AJm 
tathā hi dikṣu prasṛtapratisvanaiḥ samantato daivatadundubhisvanaiḥ 
prasaktavispaṣṭapadākṣaraṃ nabhas tavaiva kīrtiprathanādarād abhūt  AJm 
prakampiśailendrapayodharā dharā madād ivābhūd abhivṛddhavepathuḥ 
divaḥ patadbhiḥ kusumaiś ca kāñcanaiḥ savidyududdyotam ivābhavan nabhaḥ  AJm 
tad alaṃ śokadainyena dattvā cittaṃ prasādaya 
nipānabhūto lokānāṃ dātaiva ca punar bhava  AJm 
atha śakro devendraḥ kṣititalacalanād ākampite sumerau parvatarāje kim idam iti samutpannavimarśo
vismayotphullanayanebhyo lokapālebhyaḥ pṛthivīkampakāraṇaṃ viśvaṃtaraputradānam upalabhya
praharṣavismayāghūrṇitamanāḥ prabhātāyāṃ tasyāṃ rajanyāṃ brāhmaṇarūpī viśvaṃtaram
arthivad abhyagacchat 
kṛtātithisatkāraś ca bodhisattvena kenārtha ity upanimantrito bhāryām enam ayācata 
mahāhradeṣv ambha ivopaśoṣaṃ na dānadharmaḥ samupaiti satsu 
yāce tatas tvāṃ surasaṃnibhāryāṃ bhāryām imām arhasi naḥ pradātum  AJm 
avimanā eva tu bodhisattvas tathety asmai pratiśuśrāva 
tataḥ sa vāmena kareṇa madrīm ādāya savyena kamaṇḍaluṃ ca 
nyapātayat tasya jalaṃ karāgre manobhuvaś cetasi śokavahnim  AJm 
cukopa madrī na tu no ruroda viveda sā tasya hi taṃ svabhāvam 
apūrvaduḥkhātibharāturā tu taṃ prekṣamāṇā likhiteva tasthau  AJm 
tad dṛṣṭvā paramavismayākrāntahṛdayaḥ śakro devānām indras taṃ mahāsattvam abhiṣṭuvann uvāca 
aho vikṛṣṭāntaratā sadasaddharmayor yathā 
śraddhātum api karmedaṃ kā śaktir akṛtātmanām  AJm 
avītarāgeṇa satā putradāram atipriyam 
niḥsaṅgam iti dātavyaṃ kā nāmeyam udāttatā  AJm 
asaṃśayaṃ tvadguṇaraktasaṃkathaiḥ prakīryamāṇeṣu yaśaḥsu dikṣu te 
tirobhaviṣyanty aparā yaśaḥśriyaḥ pataṃgatejaḥsu yathānyadīptayaḥ  AJm 
tasya te 'bhyanumodante karmedam atimānuṣam 
yakṣagandharvabhujagās tridaśāś ca savāsavāḥ  AJm 
ity uktvā śakraḥ svam eva vapur abhijvalad āsthāya śakro 'ham asmīti ca nivedyātmānaṃ bodhisattvam uvāca 
tubhyam eva prayacchāmi madrīṃ bhāryām imām aham 
vyatītya na hi śītāṃśuṃ candrikā sthātum arhati  AJm 
dattāpi ca śṛgālasya siṃhabhāryā kim asya sā 
siṃhasyaiva hi sā bhāryā dhīrā yacchanti yācitāḥ  AJm 
viśiṣṭamadhyahīnānāṃ samacittā jināṅkurāḥ 
tasmād anumatā loke na tu karmaṇā  AJm 
tan mā cintāṃ putrayor viprayogād rājyabhraṃśān mā ca saṃtāpam āgāḥ 
sārdhaṃ tābhyām abhyupetaḥ pitā te kartā rājyaṃ tvatsanāthaṃ sanātham  AJm 
ity uktvā śakras tatraivāntardadhe 
śakrānubhāvāc ca sa brāhmaṇo bodhisattvatanayau śibiviṣayam eva saṃprāpayām āsa 
atha śibayaḥ saṃjayaś ca śibirājas tad atikaruṇam atiduṣkaraṃ bodhisattvasya karma
śrutvā samākleditahṛdayā brāhmaṇahastān niṣkrīya bodhisattvatanayau prasādyānīya
ca viśvaṃtaraṃ rājya eva pratiṣṭhāpayām āsuḥ 
tad evam atyadbhutā bodhisattvacaryeti tadunmukheṣu sattvaviśeṣeṣu nāvajñā pratīghāto vā karaṇīyaḥ 
tathāgatavarṇe satkṛtya dharmaśravaṇe copaneyam 
viśvaṃtarajātakaṃ navamam 
 Yajñajātakam
na kalyāṇāśayāḥ pāpapratāraṇām anuvidhīyanta ity āśayaśuddhau yatitavyam 
tadyathānuśrūyate 
 bodhisattvaḥ kila svapuṇyaprabhāvopanatām ānatasarvasāmantāṃ praśāntasvaparacakrādyupadravatvād akaṇṭakām asapatnām ekātapatrāṃ dāyādyakramāgatāṃ  
pṛthivīṃ pālayām āsa  
nāthaḥ pṛthivyāḥ sa jitendriyārir bhuktāvagīteṣu phaleṣv asaktaḥ 
prajāhiteṣv āhitasarvabhāvo dharmaikakāryo munivad babhūva  AJm 
viveda lokasya hi sa svabhāvaṃ pradhānacaryānukṛtipradhānam 
śreyaḥ samādhitsur ataḥ prajāsu viśeṣato dharmavidhau sasañje  AJm 
dadau dhanaṃ śīlavidhiṃ samādade kṣamāṃ siṣeve jagadartham aihata 
prajāhitādhyāśayasaumyadarśanaḥ sa mūrtimān dharma iva vyarocata  AJm 
 atha kadā cit tadbhujābhiguptam api taṃ viṣayaṃ sattvānāṃ karmavaiguṇyāt pramādavaśagatvāc ca varṣakarmādhikṛtānāṃ devaputrāṇāṃ durvṛṣṭiparyākulatā  
kva cit kva cid abhidudrāva  
atha sa rājā vyaktam ayaṃ mama prajānāṃ vā dharmāpacārāt samupanato 'nartha iti niścitamatiḥ
saṃrūḍhahitādhyāśayatvāt prajāsu tadduḥkham amṛṣyamāṇo dharmatattvajñasaṃmatān purohitapramukhān
brāhmaṇavṛddhān matisacivāṃś ca taduddharaṇopāyaṃ papraccha 
atha te vedavihitam anekaprāṇiśatavadhārambhabhīṣaṇaṃ yajñavidhiṃ suvṛṣṭihetuṃ manyamānās tam asmai saṃvarṇayām āsuḥ 
viditavṛttāntas tu sa rājā yajñavihitānāṃ prāṇivaiśasānāṃ karuṇātmakatvān na teṣāṃ tad vacanaṃ bhāvenābhyanandat 
vinayānuvṛttyā cainān pratyākhyānarūkṣākṣaram anuktvā prastāvāntareṇaiṣāṃ tāṃ kathāṃ tiraścakāra 
te punar api taṃ rājānaṃ dharmasaṃkathāprastāvalabdhāvasarā gāmbhīryagūḍhaṃ tasya bhāvam ajānānā yajñapravṛttaye samanuśaśāsuḥ 
kāryāṇi rājñāṃ niyatāni yāni lābhe pṛthivyāḥ paripālane ca 
nātyeti kālas tava tāni nityaṃ teṣāṃ kramo dharmasukhāni yadvat  AJm 
trivargasevānipuṇasya tasya prajāhitārthaṃ dhṛtakārmukasya 
yajñābhidhāne suralokasetau pramādatantreva kathaṃ matis te  AJm 
bhṛtyair ivājñā bahumanyate te sākṣād iyaṃ siddhir iti kṣitīśaiḥ 
śreyāṃsi kīrtijvalitāni cetuṃ yajñair ayaṃ te ripukāla kālaḥ  AJm 
kāmaṃ sadā dīkṣita eva ca tvaṃ dānaprasaṅgān niyamādarāc ca 
vedaprasiddhaiḥ kratubhis tathāpi yuktaṃ bhaven moktum ṛṇaṃ surāṇām  AJm 
sviṣṭyābhituṣṭāni hi daivatāni bhūtāni vṛṣṭyā pratimānayanti 
iti prajānāṃ hitam ātmanaś ca yaśaskaraṃ yajñavidhiṃ juṣasva  AJm 
tasya cintā prādurabhavat 
atidurnyasto batāyaṃ parapratyayahāryapelavamatir amīmāṃsako dharmapriyaśraddadhāno jano yatra hi nāma
ya eva lokeṣu śaraṇyasaṃmatās ta eva hiṃsām api dharmato gatāḥ 
vivartate kaṣṭam apāyasaṃkaṭe janas tadādeśitakāpathānugaḥ  AJm 
ko hi nāmābhisaṃbandho dharmasya paśuhiṃsayā 
suralokādhivāsasya daivataprīṇanasya vā  AJm 
viśasyamānaḥ kila mantraśaktibhiḥ paśur divaṃ gacchati tena tadvadhaḥ 
upaiti dharmatvam itīdam apy asat paraiḥ kṛtaṃ ko hi paratra lapsyate  AJm 
asatpravṛtter anivṛttamānasaḥ śubheṣu karmasv avirūḍhaniścayaḥ 
paśur divaṃ yāsyati kena hetunā hato 'pi yajñe svakṛtāśrayaṃ vinā  AJm 
hataś ca yajñe tridivaṃ yadi vrajen nanu vrajeyuḥ paśutāṃ svayaṃ dvijāḥ 
yatas tu nāyaṃ vidhir īkṣyate kva cid vacas tad eṣāṃ ka iva grahīṣyati  AJm 
atulyagandharddhirasaujasaṃ śubhāṃ sudhāṃ kilotsṛjya varāpsarodhṛtām 
mudaṃ prayāsyanti vapādikāraṇād vadhena śocyasya paśor divaukasaḥ  AJm 
tad idam atra prāptakālam iti viniścitya sa rājā yajñārambhasamutsuka iva nāma tat teṣāṃ vacanaṃ pratigṛhyāvocad enān 
sanāthaḥ khalv aham anugrahavāṃś ca yad evaṃ me hitāvahitamanaso 'trabhavantaḥ 
tad icchāmi puruṣamedhasahasreṇa yaṣṭum 
anuśiṣyantāṃ tadupayogyasaṃbhārasamudānayanārthaṃ yathādhikāram amātyāḥ 
parīkṣyatāṃ sattrāgāraniveśayogyo bhūmipradeśas tadanuguṇaś ca tithikaraṇamuhūrtanakṣatrayoga iti 
athainaṃ purohita uvāca 
īpsitārthasaṃpattaye snātu tāvan mahārāja ekasya yajñasyāvabhṛthe 
athottareṣām ārambhaḥ kariṣyate krameṇa 
yugapat puruṣapaśavaḥ sahasraśo hi parigṛhyamāṇā vyaktam udvegadoṣāya prajānāṃ te syur iti 
asty etad iti ca brāhmaṇair uktaḥ sa rājā tān uvāca 
alam atrabhavatāṃ prakṛtikopāśaṅkayā 
tathāhaṃ saṃvidhāsye yathodvegaṃ me prajā na prayāsyantīti 
atha sa rājā paurajānapadān saṃnipātyābravīt 
icchāmi puruṣamedhasahasreṇa yaṣṭum 
na ca mayā śakyaḥ kaś cid akāmaḥ paśutve niyoktum aduṣṭaḥ 
tad yaṃ yam aham itaḥ prabhṛti vo drakṣyāmi vyavadhūtapramādanidreṇa vimalena cāracakṣuṣā
śīlamaryādātivartinam asmadājñāṃ paribhavantaṃ taṃ taṃ svakulapaṃsakaṃ deśakaṇṭakam
ahaṃ paśunimittam ādāsyāmīty etad vo viditam astv iti 
atha teṣāṃ mukhyatamāḥ prāñjalaya enam ūcuḥ 
sarvāḥ kriyās tava hitapravaṇāḥ prajānāṃ tatrāvamānanavidher naradeva ko 'rthaḥ 
brahmāpi te caritam abhyanumantum arhaḥ sādhupramāṇaparam atrabhavān pramāṇam  AJm 
priyaṃ yad eva devasya tad asmākam api priyam 
asmatpriyahitād anyad dṛśyate na hi te priyam  AJm 
 iti pratigṛhītavacanaḥ paurajānapadaiḥ sa rājā mahatā janaprakāśenāḍambareṇa pratyayitān amātyān pāpajanopagrahaṇārthaṃ janapadaṃ nagarāṇi  
ca preṣayām āsa  
samantataś ca pratyaham iti ghoṣaṇāṃ kārayām āsa 
abhayam abhayado dadāti rājā sthiraśuciśīladhanāya sajjanāya 
avinayanirataiḥ prajāhitārthaṃ narapaśubhis tu sahasraśo yiyakṣuḥ  AJm 
tad yaḥ kaś cid itaḥ prabhṛty avinayaślāghānuvṛttyuddhavāt sāmantakṣitipārcitām api nṛpasyājñām avajñāsyati 
sa svair eva viṣahya yajñapaśutām āpāditaḥ karmabhir yūpābaddhatanur viṣādakṛpaṇaḥ śuṣyañ janair drakṣyate  AJm 
atha tadviṣayanivāsinaḥ puruṣā yajñapaśunimittaṃ duḥśīlapuruṣānveṣaṇādaram avekṣya
rājñas tāṃ ca ghoṣaṇām atibhīṣaṇāṃ pratyaham upaśṛṇvantaḥ pāpajanopagrahāvahitāṃś
ca rājapuruṣān samantataḥ samāpatato 'bhivīkṣya tyaktadauḥśīlyānurāgāḥ śīlasaṃvarasamādānaparā
vairaprasaṅgaparāṅmukhāḥ parasparapremagauravasumukhāḥ praśāntavigrahavivādā gurujanavacanānuvartinaḥ
saṃvibhāgaviśāradāḥ priyātithayo vinayanaibhṛtyaślāghinaḥ kṛtayuga iva babhūvuḥ 
bhayena mṛtyoḥ paralokacintayā kulābhimānena yaśo'nurakṣayā 
suśuklabhāvāc ca virūḍhayā hriyā janaḥ svaśīlāmalabhūṣaṇo 'bhavat  AJm 
yathā yathā dharmaparo 'bhavaj janas tathā tathā rakṣijano viśeṣataḥ 
cakāra duḥśīlajanābhimārgaṇām ataś ca dharmān na cacāla kaś ca na  AJm 
svadeśavṛttāntam athopaśuśruvān imaṃ nṛpaḥ prītiviśeṣabhūṣaṇaḥ 
carān priyākhyānakadānavistaraiḥ sa tarpayitvā sacivān samanvaśāt  AJm 
parā manīṣā mama rakṣituṃ prajā gatāś ca tāḥ saṃprati dakṣiṇīyatām 
idaṃ ca yajñāya dhanaṃ prakalpitaṃ yiyakṣur asmīti yathāpratarkitam  AJm 
yad īpsitaṃ yasya sukhendhanaṃ dhanaṃ prakāmam āpnotu sa tan madantikāt 
itīyam asmadviṣayopatāpinī daridratā nirviṣayī bhaved yathā  AJm 
mayi prajārakṣaṇaniścayasthite sahāyasaṃpatparivṛddhasādhane 
iyaṃ janārtir madamarṣadīpanī muhur muhur me jvalatīva cetasi  AJm 
atha te tasya rājñaḥ sacivāḥ param iti pratigṛhya tadvacanaṃ sarveṣu grāmanagaranigameṣu
mārgaviśrāmapradeśeṣu ca dānaśālāḥ kārayitvā yathāsaṃdiṣṭaṃ rājñā pratyaham arthijanam
abhilaṣitair arthaiḥ saṃtarpayām āsuḥ 
atha vihāya janaḥ sa daridratāṃ samam avāptavasur vasudhādhipāt 
vividhacitraparicchadabhūṣaṇaḥ pravitatotsavaśobha ivābhavat  AJm 
pramuditārthijanastutivistṛtaṃ pravitatāna nṛpasya diśo yaśaḥ 
tanutaraṃgavivardhitavistaraṃ sara ivāmbujakesarajaṃ rajaḥ  AJm 
iti nṛpasya sunītiguṇāśrayāt sucaritābhimukhe nikhile jane samabhibhūtabalāḥ kuśalocchrayair vilayam īyur asaṅgam upadravāḥ  AJm 
aviṣamatvasukhā ṛtavo 'bhavan navanṛpā iva dharmaparāyaṇāḥ 
vividhasasyadharā ca vasuṃdharā sakamalāmalanīlajalāśayā  AJm 
na janam abhyarujan prabalā rujaḥ paṭutaraṃ guṇam oṣadhayo dadhuḥ 
ṛtuvaśena vavau niyato 'nilaḥ pariyayuś ca śubhena pathā grahāḥ  AJm 
na paracakrakṛtaṃ samabhūd bhayaṃ na ca parasparajaṃ na ca daivikam 
niyamadharmapare nibhṛte jane kṛtam ivātra yugaṃ samapadyata  AJm 
athaivaṃ pravṛttena dharmayajñena rājñā praśamiteṣv arthijanaduḥkheṣu sārdham upadravaiḥ
pramuditajanasaṃbādhāyām abhyudayaramyadarśanāyāṃ ca vasuṃdharāyāṃ nṛpater āśīrvacanādhyayanasavyāpāre
loke vitanyamāne samantato rājayaśasi prasādāvarjitamatiḥ kaś cid amātyamukhyo rājānam ity uvāca 
suṣṭhu khalv idam ucyate 
uttamādhamamadhyānāṃ kāryāṇāṃ nityadarśanāt 
upary upari buddhīnāṃ carantīśvarabuddhayaḥ  AJm 
iti devena hi paśuvaiśasavācyadoṣavirahitena dharmayajñena prajānām ubhayalokahitaṃ saṃpāditam upadravāś ca praśamitā dāridryaduḥkhāni ca 
kiṃ bahunā 
sabhāgyās tāḥ prajāḥ 
lakṣmeva kṣaṇadākarasya vitataṃ gātre na kṛṣṇājinaṃ dīkṣāyantraṇayā nisargalalitāś ceṣṭā na mandodyamāḥ 
mūrdhnaś chattranibhasya keśaracanāśobhā tathaivātha ca tyāgais te śatayajvano 'py apahṛtaḥ kīrtyāśrayo vismayaḥ  AJm 
hiṃsāviṣaktaḥ kṛpaṇaḥ phalepsoḥ prāyeṇa lokasya nayajña yajñaḥ 
yajñas tu kīrtyābharaṇaḥ samas te śīlasya nirdoṣamanoharasya  AJm 
aho prajānāṃ bhāgyāni yāsāṃ gopāyitā bhavān 
prajānām api hi vyaktaṃ naivaṃ syād gopitā pitā  AJm 
apara uvāca 
dānaṃ nāma dhanodaye sati jano datte tadāśāvaśaḥ syāc chīle 'pi ca lokapaktyabhimukhaḥ svarge ca jātaspṛhaḥ 
yā tv eṣā parakāryadakṣiṇatayā tvadvat pravṛttis tayor nāvidvatsu na sattvayogavidhureṣv eṣā samālakṣyate  AJm 
tad evaṃ na kalyāṇāśayāḥ pāpapratāraṇām anuvidhīyanta ity āśayaśuddhau yatitavyam 
iti prajāhitodyogaḥ śreyaḥkīrtisukhāvahaḥ 
yan nṛpāṇām ato nālaṃ tam anādṛtya vartitum  AJm 
evaṃ rājāvavāde 'pi vācyam 
dharmābhyāsaḥ prajānāṃ bhūtim āvahatīti dharmānuvartinā bhūtikāmena bhavitavyam ity evam apy upaneyam 
na paśuhiṃsā kadā cid abhyudayāya dānadamasaṃyamādayas tv abhyudayāyeti tadarthinā dānādipareṇa bhavitavyam ity evam api vācyam 
lokārthacaryāpravaṇamatir evaṃ pūrvajanmasv api sa bhagavān iti tathāgatavarṇe 'pi vācyam 
yajñajātakaṃ daśamam 
uddānam 
vyāghrī śibiḥ kośaleśaḥ śreṣṭhinau śaśa eva ca 
agastyamāṃsadau viśvantarayajñavidau tathā 
prathamo vargaḥ 
 Śakrajātakam
āpad api mahātmanām aiśvaryasaṃpad vā sattveṣv anukampāṃ na śithilīkaroti 
tadyathānuśrūyate 
 bodhisattvaḥ kilānalpakālasvabhyastapuṇyakarmā sātmībhūtapradānadamasaṃyamakaruṇaḥ parahitaniratakriyātiśayaḥ kadā cic chakro devānām indro  
babhūva  
surendralakṣmīr adhikaṃ rarāja tatsaṃśrayāt sphītataraprabhāvā 
harmye sudhāsekanavāṅgarāge niṣaktarūpā śaśinaḥ prabheva  AJm 
yasyāḥ kṛte ditisutā rabhasāgatāni diṅnāgadantamusalāny urasābhijagmuḥ 
sā bhāgyavistarasukhopanatāpi tasya lakṣmīr na darpamalinaṃ hṛdayaṃ cakāra  AJm 
tasya divaspṛthivyoḥ samyakparipālanopārjitāṃ sarvalokāntavyāpinīṃ kīrtisaṃpadaṃ
tāṃ ca lakṣmīm atyadbhutām amṛṣyamāṇā daityagaṇāḥ kalpanāṭopabhīṣaṇataradviradarathaturagapadātinā
kṣubhitasāgaraghoranirghoṣeṇa jājvalyamānavimalapraharaṇāvaraṇadurnirīkṣyeṇa mahatā
balakāyena yuddhāyainam abhijagmuḥ 
dharmātmano 'pi tu sa tasya parāvalepaḥ krīḍāvighātavirasaṃ ca bhayaṃ janasya 
tejasvitānayapathopanataḥ kramaś ca yuddhoddhavābhimukhatāṃ hṛdayasya cakruḥ  AJm 
atha sa mahāsattvas turagavarasahasrayuktam abhyucchritārhadvasanacihnaruciradhvajaṃ
vividhamaṇiratnadīptivyavabhāsitam abhijvaladvapuṣaṃ kalpanāvibhāgopaniyataniśitajvalitavividhāyudhavirājitobhayapārśvaṃ
pāṇḍukambalinaṃ haimaṃ rathavaram abhiruhya mahatā hastyaśvarathapadāticitreṇa devānīkena
parivṛtas tad asurasainyaṃ samudratīrānta eva pratyujjagāma 
atha pravavṛte tatra bhīrūṇāṃ dhṛtidāraṇaḥ 
anyonyāyudhaniṣpeṣajarjarāvaraṇo raṇaḥ  AJm 
tiṣṭha naivaṃ itaḥ paśya kvedānīṃ mama mokṣyase 
praharāyaṃ na bhavasīty evaṃ te 'nyonyam ārdayan  AJm 
tataḥ pravṛtte tumule sphūrjatpraharaṇe raṇe 
paṭahadhvanitotkruṣṭaiḥ phalatīva nabhastale  AJm 
dānagandhoddhatāmarṣeṣv āpatatsu parasparam 
yugāntavātākalitaśailabhīmeṣu dantiṣu  AJm 
vidyullolapatākeṣu prasṛteṣu samantataḥ 
ratheṣu paṭunirghoṣeṣūtpātāmbudhareṣv iva  AJm 
pātyamānadhvajacchattraśastrāvaraṇamauliṣu 
devadānavavīreṣu śitair anyonyasāyakaiḥ  AJm 
atha prataptā suraśatrusāyakair bhayāt pradudrāva surendravāhinī 
rathena viṣṭabhya balaṃ tu vidviṣāṃ surendra ekaḥ samare vyatiṣṭhata  AJm 
atyudīrṇaṃ tv āsuraṃ balam atiharṣāt paṭutarotkruṣṭakṣveḍitasiṃhanādam abhipatad
abhivīkṣya mātalir devendrasārathiḥ svaṃ ca balaṃ palāyanaparāyaṇam avetyāpayānam
atra prāptakālam iti devādhipateḥ syandanam āvartayām āsa 
atha śakro devendraḥ samutpatato rathasyeṣāgrābhimukhāny abhighātapathagatāni śālmalivṛkṣe garuḍanīḍāny apaśyat 
dṛṣṭvaiva ca karuṇayā samālambyamānahṛdayo mātaliṃ saṃgrāhakam ity uvāca 
ajātapakṣadvijapotasaṃkulā dvijālayāḥ śālmalipādapāśrayāḥ 
amī pateyur na yathā ratheṣayā vicūrṇitā vāhaya me rathaṃ tathā  AJm 
mātalir uvāca 
amī tāvan mārṣa samabhiyānti no daityā iti 
śakra uvāca
tataḥ kim 
parihara pariharaitāni samyag garuḍanīḍānīti 
athainaṃ mātaliḥ punar uvāca 
nivartanād asya rathasya kevalaṃ śivaṃ bhaved amburuhākṣa pakṣiṇām 
cirasya labdhaprasarā sureṣv asāv abhidravaty eva hi no dviṣaccamūḥ  AJm 
atha śakro devendraḥ svam adhyāśayātiśayaṃ sattvaviśeṣaṃ ca kāruṇyavaśāt prakāśayann uvāca 
tasmān nivartaya rathaṃ varam eva mṛtyur daityādhipaprahitabhīmagadābhighātaiḥ 
dhigvādadagdhayaśaso na tu jīvitaṃ me sattvāny amūni bhayadīnamukhāni hatvā  AJm 
atha mātalis tatheti pratiśrutya turagasahasrayuktaṃ syandanam asya nivartayām āsa 
dṛṣṭāvadānā ripavas tu tasya yuddhe samālokya rathaṃ nivṛttam 
bhayadrutapraskhalitāḥ praṇeśur vātābhinunnā iva kālameghāḥ  AJm 
bhagne svasainye 'pi nivartamānaḥ panthānam āvṛtya ripudhvajinyāḥ 
saṃkocayaty eva madāvalepam eko 'pi saṃbhāvyaparākramatvāt  AJm 
nirīkṣya bhagnaṃ tu balaṃ tad āsuraṃ surendrasenāpy atha sā nyavartata 
babhūva naiva praṇayaḥ suradviṣāṃ bhayadrutānāṃ vinivartituṃ yataḥ  AJm 
saharṣalajjais tridaśaiḥ surādhipaḥ sabhāyjamāno 'tha raṇājirāc chanaiḥ 
abhijvalaccāruvapur jayaśriyā samutsukāntaḥpuram āgamat puram  AJm 
evaṃ sa eva tasya saṃgrāmavijayo babhūva 
tasmād ucyate 
pāpaṃ samācarati vītaghṛṇo jaghanyaḥ prāpyāpadaṃ saghṛṇa eva vimadhyabuddhiḥ 
prāṇātyaye 'pi tu na sādhujanaḥ svavṛttaṃ velāṃ samudra iva laṅghayituṃ samarthaḥ  AJm 
tad evaṃ devarājyaṃ prāṇān api ca parityajya dīrgharātraṃ paripālitāni bhagavatā sattvāni 
teṣv iha prājñasyāghāto 'pi na pratirūpaḥ prāg eva vipratipattir iti prāṇiṣu dayāpannenāryeṇa bhavitavyam 
tathā hi dharmo ha vai rakṣati dharmacāriṇam ity atrāpy upaneyam 
tathāgatavarṇe satkṛtya dharmaśravaṇe ceti 
śakrajātakam ekādaśam 
 Brāhmaṇajātakam
ātmalajjayaiva satpuruṣā nācāravelāṃ laṅghayanti 
tadyathānuśrūyate 
 bodhisattvaḥ kila kasmiṃś cid anupākruṣṭagotracāritre svadharmānuvṛttiprakāśayaśasi vinayācāraślāghini mahati brāhmaṇakule janmaparigrahaṃ 
 sa yathākramaṃ garbhādhānapuṃsavanasīmantonnayanajātakarmādibhiḥ kṛtasaṃskāro vedādhyayananimittaṃ śrutābhijanācārasaṃpanne gurau prativasati  
sma  
tasya śrutagrahaṇadhāraṇapāṭavaṃ ca bhaktyanvayaś ca vinayaḥ svakulaprasiddhaḥ 
pūrve vayasy api śamābharaṇā sthitiś ca premaprasādasumukhaṃ gurum asya cakruḥ  AJm 
vaśīkaraṇamantrā hi nityam avyāhatā guṇāḥ 
api dveṣāgnitaptānāṃ kiṃ punaḥ svasthacetasām  AJm 
atha tasyādhyāpakaḥ sarveṣām eva śiṣyāṇāṃ śīlaparīkṣānimittaṃ svādhyāyaviśrāmakāleṣv ātmano dāridryaduḥkhāny abhīkṣṇam upavarṇayām āsa 
svajane 'pi nirākrandam utsave 'pi hatānandam 
dhik pradānakathāmandaṃ dāridryam aphalacchandam  AJm 
paribhavabhavanaṃ śramāspadaṃ sukhaparivarjitam atyanūrjitam 
vyasanam iva sadaiva śocanaṃ dhanavikalatvam atīva dāruṇam  AJm 
atha te śiṣyāḥ pratodasaṃcoditā iva sadaśvā gurusnehāt samupajātasaṃvegāḥ saṃpannataraṃ prabhūtataraṃ ca bhaikṣam upāharanti sma 
sa tān uvāca 
alam anenātrabhavatāṃ pariśrameṇa 
na bhaikṣopahārāḥ kasya cid dāridryakṣāmatāṃ kṣapayanti 
asmatparikleśāmarṣibhis tu bhavadbhir ayam eva yatno dhanāharaṇaṃ prati yuktaḥ kartuṃ syāt  kutaḥ 
kṣudham annaṃ jalaṃ tarṣaṃ mantravāk sāgadā gadān 
hanti dāridryaduḥkhaṃ tu saṃtatyārādhanaṃ dhanam  AJm 
śiṣyā ūcuḥ  kiṃ kariṣyāmo mandabhāgyā yad etāvān naḥ śaktiprayāmaḥ  api ca 
bhaikṣavad yadi labhyerann upādhyāya dhanāny api 
nedaṃ dāridryaduḥkhaṃ te vayam evaṃ sahemahi  AJm 
pratigrahakṛśopāyaṃ viprāṇāṃ hi dhanārjanam 
apradātā janaś cāyam ity agatyā hatā vayam  AJm 
adhyāpaka uvāca 
santy anye 'pi brāhmaṇānāṃ śāstraparidṛṣṭā dhanārjanopāyāḥ 
jarāpītasāmarthyās tu vayam ayogyarūpās tatpratipattau 
śiṣyā ūcuḥ 
vayam upādhyāya jarayānupahataparākramāḥ 
tad yadi nas teṣāṃ śāstravihitānām upāyānāṃ pratipattisahatāṃ manyase tad ucyatām 
yāvad adhyāpanapariśramasyānṛṇyaṃ te gacchāma iti 
adhyāpaka uvāca 
taruṇair api vyavasāyaśithilahṛdayair durabhisaṃbhavāḥ khalv evaṃvidhā dhanārjanopāyāḥ 
yadi tv ayam atrabhavatāṃ nirbandhas tac chrūyatāṃ sādhu katama eko dhanārjanakramaḥ 
āpaddharmaḥ steyam iṣṭaṃ dvijānām āpac cāntyā niḥsvatā nāma loke 
tenādeyaṃ svaṃ pareṣām adṛṣṭaiḥ sarvaṃ caitad brāhmaṇānāṃ svam eva  AJm 
kāmaṃ prasahyāpi dhanāni hartuṃ śaktir bhaved eva bhavadvidhānām 
na tv eṣa yogaḥ svayaśo hi rakṣyaṃ śūnyeṣu tasmād vyavaseyam evam  AJm 
iti muktapragrahās tena te cchāttrāḥ param iti tat tasya vacanam ayuktam api yuktam iva pratyaśrauṣur anyatra bodhisattvāt 
sa hi prakṛtibhadratvāt tan notsehe 'numoditum 
kṛtyavat pratipannaṃ tair vyāhartuṃ sahasaiva tu  AJm 
vrīḍāvanatavadanas tu bodhisattvo mṛdu viniśvasya tūṣṇīmabhūt 
atha sa teṣām adhyāpako bodhisattvam avekṣya taṃ vidhim anabhinandantam apratikrośantaṃ
niviṣṭaguṇasaṃbhāvanas tasmin mahāsattve kiṃ nu khalv ayam avyavasitatvān niḥsnehatayā
vā mayi steyaṃ na pratipadyate 
uta dharmasaṃjñayeti samutpannavimarśas tatsvabhāvavyaktīkaraṇārthaṃ bodhisattvam uvāca 
bho mahābrāhmaṇa 
amī dvijā madvyasanāsahiṣṇavaḥ samāśritā vīramanuṣyapaddhatim 
bhavān anutsāhajaḍas tu lakṣyate na nūnam asmadvyasanena tapyate  AJm 
pariprakāśe 'py anigūḍhavistare mayātmaduḥkhe vacasā vidarśite 
kathaṃ nu niḥsaṃbhramadhīramānaso bhavān iti svasthavad eva tiṣṭhati  AJm 
atha bodhisattvaḥ sasaṃbhramo 'bhivādyopādhyāyam uvāca 
śāntaṃ pāpam 
na khalv ahaṃ niḥsnehakaṭhinahṛdayatvād aparitapyamāno guruduḥkhair evam avasthitaḥ kiṃ tv asaṃbhavād upādhyāyapradarśitasya kramasya 
na hi śakyam adṛśyamānena kva cit pāpam ācaritum 
kutaḥ 
raho'nupapatteḥ 
nāsti loke raho nāma pāpaṃ karma prakurvataḥ 
adṛśyāni hi paśyanti nanu bhūtāni mānuṣān  AJm 
kṛtātmānaś ca munayo divyonmiṣitacakṣuṣaḥ 
tān apaśyan rahomānī bālaḥ pāpe pravartate  AJm 
ahaṃ punar na paśyāmi śūnyaṃ kva ca na kiṃ ca na 
yatrāpy anyaṃ na paśyāmi nanv aśūnyaṃ mayaiva tat  AJm 
pareṇa yac ca dṛśyate duṣkṛtaṃ svayam eva vā 
sudṛṣṭataram etat syād dṛśyate svayam eva yat  AJm 
svakāryaparyākulamānasatvāt paśyen na vānyaś caritaṃ parasya 
rāgārpitaikāgramatiḥ svayaṃ tu pāpaṃ prakurvan niyamena vetti  AJm 
tad anena kāraṇenāham evam avasthita iti 
atha bodhisattvaḥ samabhiprasāditamanasam upādhyāyam avetya punar uvāca 
na cātra me niścayam eti mānasaṃ dhanārtham evaṃ pratared bhavān iti 
avetya ko nāma guṇāguṇāntaraṃ guṇopamardaṃ dhanamūlyatāṃ nayet  AJm 
svābhiprāyaṃ ca khalu nivedayāmi 
kapālam ādāya vipannavāsasā varaṃ dviṣadveśmasamṛddhir īkṣitā 
vyatītya lajjāṃ na tu dharmavaiśase surendratārthe 'py upasaṃhṛtaṃ manaḥ  AJm 
atha sa tasyopādhyāyaḥ praharṣavismayākṣiptahṛdaya utthāyāsanāt saṃpariṣvajyainam uvāca 
sādhu sādhu putra 
sādhu mahābrāhmaṇa 
pratirūpam etat te praśamālaṃkṛtasyāsya maidhāvakasya 
nimittam āsādya yad eva kiṃ ca na svadharmamārgaṃ visṛjanti bāliśāḥ 
tapaḥśrutajñānadhanās tu sādhavo na yānti kṛcchre parame 'pi vikriyām  AJm 
tvayā kulaṃ svam amalam abhyalaṃkṛtaṃ samudyatā nabha iva śāradendunā 
tavārthavat sucaritaviśrutaṃ śrutaṃ sukhodayaḥ saphalatayā śramaś ca me  AJm 
tad evamātmalajjayaiva satpuruṣā nācāravelāṃ laṅghayantīti hrībalasamanvitenāryeṇa bhavitavyam 
evaṃ hrīparikhāsaṃpanna āryaśrāvako 'kuśalam prajahātītyevamādiṣu sūtrapadeṣūpaneyam 
hrīvarṇapratisaṃyukteṣu sūtrānteṣu lokādhipateye ceti 
brāhmaṇajātakaṃ dvādaśamam 
 Unmādayantījātakam
tīvraduḥkhāturāṇām api satāṃ nīcamārganiṣpraṇayatā bhavati svadhairyāvaṣṭambhāt 
tadyathānuśrūyate 
satyatyāgopaśamaprajñādibhir guṇātiśayair lokahitārtham udyacchamānaḥ kila bodhisattvaḥ
kadā cic chibīnāṃ rājā babhūva sākṣād dharma iva vinaya iva piteva ca prajānām upakārapravṛttaḥ 
doṣapravṛtter viniyamyamāno niveśyamānaś ca guṇābhijātye 
pitreva putraḥ kṣitipena tena nananda lokadvitaye 'pi lokaḥ  AJm 
samasvabhāvā svajane jane ca dharmānugā tasya hi daṇḍanītiḥ 
adharmyam āvṛtya janasya mārgaṃ sopānamāleva divo babhūva  AJm 
dharmānvayaṃ lokahitaṃ sa paśyaṃs tadekakāryo naralokapālaḥ 
sarvātmanā dharmapathe 'bhireme tasyopamardaṃ ca parair na sehe  AJm 
 tasya ca rājñaḥ pauramukhyasya duhitā śrīr iva vigrahavatī sākṣād ratir ivāpsarasām anyatameva ca paramayā rūpalāvaṇyasaṃpadopetā paramadarśanīyā  
strīratnasaṃmatā babhūva  
avītarāgasya janasya yāvat sā locanaprāpyavapur babhūva 
tāvat sa tadrūpaguṇāvabaddhāṃ na dṛṣṭim utkampayituṃ śaśāka  AJm 
ataś ca tasyā unmādayantīty eva bāndhavā nāma cakruḥ 
atha tasyāḥ pitā rājñaḥ saṃviditaṃ kārayām āsa 
strīratnaṃ te deva viṣaye prādurbhūtaṃ yatas tatpratigrahaṃ visarjanaṃ vā prati devaḥ pramāṇam iti 
atha sa rājā strīlakṣaṇavido brāhmaṇān samādideśa 
paśyantv enām atrabhavanto yady asāv asmadyogyā na veti 
atha tasyāḥ pitā tān brāhmaṇān svabhavanam abhinīyonmādayantīm uvāca 
bhadre svayaṃ brāḥmaṇān pariveṣayeti 
sā tatheti pratiśrutya yathākramaṃ brāhmaṇān pariveṣayitum upacakrame 
atha te brāhmaṇāḥ
tadānanodvīkṣaṇaniścalākṣā manobhuvā saṃhriyamāṇadhairyāḥ 
anīśvarā locanamānasānām āsur madeneva viluptasaṃjñāḥ  AJm 
yadā ca naiva śaknuvanti sma pratisaṃkhyānadhīranibhṛtam avasthātuṃ kuta eva bhoktum
athaiṣāṃ cakṣuṣpathād utsārya svāṃ duhitaraṃ sa gṛhapatiḥ svayam eva brāhmaṇān pariveṣya visarjayām āsa 
 atha teṣāṃ buddhir abhavat kṛtyārūpam iva khalv idam atimanoharam asyā dārikāyā rūpacāturyaṃ yato naināṃ rājā draṣṭum apy arhati kutaḥ punaḥ  
patnītvaṃ gamayitum  
 anayā hi rūpaśobhayā niyatam asyonmāditahṛdayasya dharmārthakāryapravṛtter visrasyamānotsāhasya rājakāryakālātikramāḥ prajānāṃ hitasukhodayapatham  
upapīḍayantaḥ parābhavāya syuḥ  
iyaṃ hi saṃdarśanamātrakeṇa kuryān munīnām api siddhivighnam 
prāg eva bhāvārpitadṛṣṭidṛṣṭer yūnaḥ kṣitīśasya sukhe sthitasya  AJm 
tasmād idam atra prāptakālam iti yathāprastāvam upetya rājñe nivedayām āsuḥ 
dṛṣṭāsmābhir mahārāja sā kanyakā 
asti cāsyā rūpacāturyamātrakam apalakṣaṇopaghātaniḥśrīkaṃ tu yato naināṃ draṣṭum apy arhati mahārājaḥ kiṃ punaḥ patnītvaṃ gamayitum 
kuladvayasyāpi hi ninditā strī yaśo vibhūtiṃ ca tiraskaroti 
nimagnacandreva niśā sameghā śobhāṃ vibhāgaṃ ca divaspṛthivyoḥ  AJm 
iti śrutārthaḥ sa rājāpalakṣaṇā kilāsau na ca me kulānurūpeti tasyāṃ vinivṛttābhilāṣo babhūva 
anarthitāṃ tu vijñāya rājñaḥ sa gṛhapatis tāṃ dārikāṃ tasyaiva rājño 'bhipāragāyāmātyāya prāyacchat 
atha kadā cit sa rājā kramāgatāṃ kaumudīṃ svasmin puravare viṣaktaśobhāṃ draṣṭum
utsukamanā rathavaragataḥ siktasaṃmṛṣṭarathyāntarāpaṇam ucchritacchattradhvajapatākaṃ
 samantataḥ puṣpopahāraśabalabhūmitalaṃ pravṛttanṛttagītahāsyalāsyavāditraṃ puṣpadhūpacūrṇavāsamālyāsavasnānānulepanāmodaprasṛtasurabhigandhi 
prasāritavividharucirapaṇyaṃ tuṣṭapuṣṭojjvalataraveṣapaurajanasaṃbādharājamārgaṃ
puravaram anuvicaraṃs tasyāmātyasya bhavanasamīpam upajagāma 
athonmādayanty apalakṣaṇā kilāham ity anena rājñāvadhūteti samutpannāmarṣā rājadarśanakutūhaleva
nāma saṃdṛśyamānarūpaśobhā vidyud iva ghanaśikharaṃ harmyatalam avabhāsayantī vyatiṣṭhata 
śaktir asyedānīm astv apalakṣaṇādarśanavicalitasmṛtim ātmānaṃ dhārayitum iti 
atha tasya rājñaḥ puravaravibhūṣādarśanaprasṛtā dṛṣṭir abhimukhasthitāyāṃ sahasaiva tasyām apatat 
atha sa rājā
prakāmam antaḥpurasundarīṇāṃ vapurvilāsaiḥ kalitekṣaṇo 'pi 
anuddhato dharmapathānurāgād udyogavān indriyanirjaye 'pi  AJm 
vipuladhṛtiguṇo 'py apatrapiṣṇuḥ parayuvatīkṣaṇaviklavekṣaṇo 'pi 
uditamadanavismayaḥ striyaṃ tāṃ ciram animeṣavilocano dadarśa  AJm 
kaumudī kiṃ nv iyaṃ sākṣād bhavanasyāsya devatā 
svargastrī daityayoṣid vā na hy etan mānuṣaṃ vapuḥ  AJm 
iti vicārayata eva tasya rājñas taddarśanāvitṛptanayanasya sa rathas taṃ deśam ativartamāno na manorathānukūlo babhūva 
atha sa rājā śūnyahṛdaya iva tadgataikāgramanāḥ svabhavanam upetya manmathākṣiptadhṛtiḥ sunandaṃ sārathiṃ rahasi paryapṛcchat 
sitaprākārasaṃvītaṃ vetsi kasya nu tad gṛham 
kā sā tatra vyarociṣṭa vidyut sita ivāmbude  AJm 
sārathir uvāca 
asti devasyābhipārago nāmāmātyas tasya tad gṛhaṃ tasyaiva ca sā bhāryā kirīṭavatsaduhitonmādayantī nāmeti 
tad upaśrutya sa rājā parabhāryeti vitānībhūtahṛdayaś cintāstimitanayano dīrgham uṣṇam abhiniśvasya tadarpitamanāḥ śanair ātmagatam uvāca 
anvartharamyākṣarasaukumāryam aho kṛtaṃ nāma yathedam asyāḥ 
unmādayantīti śucismitāyās tathā hi sonmādam ivākaron mām  AJm 
vismartum enām icchāmi paśyāmīva ca cetasā 
sthitaṃ tasyāṃ nu me cetaḥ sā prabhutvena tatra vā  AJm 
parasya nāma bhāryāyāṃ mamāpy evam adhīratā 
tad unmatto 'smi saṃtyakto lajjayevādya nidrayā  AJm 
tasyā vapurvilasitasmitavīkṣiteṣu saṃrāganiścalamateḥ sahasā svanantī 
kāryāntarakramanivedanadhṛṣṭaśabdā vidveṣam uttudati cetasi nālikā me  AJm 
 iti sa rājā madanabalavicalitadhṛtir vyavasthāpayann apy ātmānam āpāṇḍukṛśatanuḥ pradhyānaniśvasitavijṛmbhaṇaparaḥ pravyaktamadanākāro babhūva 
dhṛtyā mahatyāpi niguhyamānaḥ sa bhūpates tasya manovikāraḥ 
mukhena cintāstimitekṣaṇena kārśyena ca vyaktim upājagāma  AJm 
atheṅgitākāragrahaṇanipuṇamatir abhipārago 'mātyas taṃ rājño vṛttāntaṃ sakāraṇam
upalabhya snehāt tadatyayāśaṅkī jānānaś cātibalatāṃ madanasya rahasi rājānaṃ viditaḥ
samupetya kṛtābhyanujño vijñāpayām āsa 
adyārcayantaṃ naradeva devān sākṣād upetyāmburuhākṣa yakṣaḥ 
mām āha nāvaiṣi nṛpasya kasmād unmādayantyāṃ hṛdayaṃ niviṣṭam  AJm 
ity evam uktvā sahasā tiro'bhūd vimarśavān ity aham abhyupetaḥ 
tac cet tathā deva kim etad evam asmāsu te niṣpraṇayatvamaunam  AJm 
tat pratigrahītum enām arhati madanugrahārthaṃ deva iti 
 atha sa rājā pratyādeśāl lajjāvanatavadano madanavaśago 'pi svabhyastadharmasaṃjñatvād aviklavībhūtadhairyaḥ pratyākhyānaviśadākṣaram enam 
naitad asti  kutaḥ 
puṇyāc cyutaḥ syām amaro na cāsmi vidyāc ca naḥ pāpam idaṃ jano 'pi 
tadviprayogāc ca manojvaras tvāṃ vahniḥ purā kakṣam iva kṣiṇoti  AJm 
yac cobhayor ity ahitāvahaṃ syāl loke parasminn iha caiva karma 
tad yasya hetor abudhā bhajante tasyaiva hetor na budhā bhajante  AJm 
abhipāraga uvāca 
alam atra devasya dharmātikramaśaṅkayā 
dāne sāhāyyadānena dharma eva bhavet tava 
dānavighnāt tv adharmaḥ syāt tāṃ matto 'pratigṛhṇataḥ  AJm 
kīrtyuparodhāvakāśam api cātra devasya na paśyāmi  kutaḥ 
āvābhyām idam anyaś ca ka eva jñātum arhati 
janāpavādād āśaṅkām ato manasi mā kṛthāḥ  AJm 
anugrahaś caiṣa mama syān na pīḍā  kutaḥ 
svāmyarthacaryārjitayā hi tuṣṭyā nirantare cetasi ko vighātaḥ 
yataḥ sakāmaṃ kuru deva kāmam alaṃ madutpīḍanaśaṅkayā te  AJm 
rājovāca  śāntaṃ pāpam 
vyaktam asmadatisnehān na tvayaitad avekṣitam 
yathā dāne na sarvasmin sācivyaṃ dharmasādhanam  AJm 
yo 'smadartham atisnehāt svān prāṇān api nekṣate 
tasya bandhuviśiṣṭasya sakhyur bhāryā sakhī nanu  AJm 
tad ayuktaṃ mām atra pratārayitum 
yad api ceṣṭaṃ naitad anyaḥ kaś cij jñāsyatīti kim evam idam apāpaṃ syāt 
adṛśyamāno 'pi hi pāpam ācaran viṣaṃ niṣevyeva kathaṃ śam āpnuyāt 
na taṃ na paśyanti viśuddhacakṣuṣo divaukasaś caiva narāś ca yoginaḥ  AJm 
kiṃ ca bhūyaḥ 
śraddadhīta ka etac ca yathāsau tava na priyā 
tāṃ parityajya sadyo vā vighātaṃ na samāpnuyāḥ  AJm 
abhipāraga uvāca 
saputradāro dāso 'haṃ svāmī tvaṃ daivataṃ ca me 
dāsyām asyāṃ yato deva kas te dharmavyatikramaḥ  AJm 
yad api ceṣṭaṃ priyā mameyam ity ataḥ kim 
mama priyā kāmada kāmam eṣā tenaiva ditsāmi ca tubhyam enām 
priyaṃ hi dattvā labhate paratra prakarṣaramyāṇi janaḥ priyāṇi  AJm 
yataḥ pratigṛhṇātv evaināṃ deva iti 
rājovāca 
mā maivam 
akrama eṣaḥ  kutaḥ 
ahaṃ hi śastraṃ niśitaṃ viśeyaṃ hutāśanaṃ visphuradarciṣaṃ vā 
na tv eva dharmād adhigamya lakṣmīṃ śakṣyāmi tatraiva punaḥ prahartum  AJm 
abhipāraga uvāca 
yady enāṃ madbhāryeti devo na pratigrahītum icchaty ayam aham asyāḥ sarvajanaprārthanāviruddhaṃ veśyāvratam ādiśāmi 
tata enāṃ devaḥ pratigṛhṇīyād iti 
rājovāca 
kim unmatto 'si 
aduṣṭāṃ saṃtyajan bhāryāṃ matto daṇḍam avāpnuyāḥ 
sa dhigvādāspadībhūtaḥ paratreha ca dhakṣyase  AJm 
tad alam akāryanirbandhitayā 
nyāyābhiniveśī bhaveti 
abhipāraga uvāca 
dharmātyayo me yadi kaś cid evaṃ janāpavādaḥ sukhaviplavo vā 
pratyudgamiṣyāmy urasā tu tat tat tvatsaukhyalabdhena manaḥsukhena  AJm 
tvattaḥ paraṃ cāhavanīyam anyaṃ loke na paśyāmi mahīmahendra 
unmādayantīṃ mama puṇyavṛddhyai tvaṃ dakṣiṇām ṛtvig iva pratīccha  AJm 
rājovāca  kāmam asmadatisnehād anavekṣitātmahitāhitakramo madarthacaryāsamudyogas tavāyam 
ata eva tu tvāṃ viśeṣato nopekṣitum arhāmi 
naiva khalu lokāpavādaniḥśaṅkena bhavitavyam  paśya 
lokasya yo nādriyate 'pavādaṃ dharmānapekṣaḥ parataḥ phalaṃ vā 
jano na viśvāsam upaiti tasminn atīva lakṣmyāpi vivarjyate saḥ  AJm 
yatas tvāṃ bravīmi 
mā te rociṣṭa dharmasya jīvitārthe 'py atikramaḥ 
niḥsaṃdigdhamahādoṣaḥ sasaṃdehakṛśodayaḥ  AJm 
kiṃ ca bhūyaḥ 
nindādiduḥkheṣu parān nipātya neṣṭā satām ātmasukhaprasiddhiḥ 
eko 'py anutpīḍya parān ato 'haṃ dharme sthitaḥ svārthadhuraṃ prapatsye  AJm 
abhipāraga uvāca 
 svāmyarthaṃ bhaktivaśena carato mama tāvad atra ka evādharmāvakāśaḥ syād devasya vā dīyamānām enāṃ pratigṛhṇataḥ syād yataḥ sanaigamajānapadāḥ  
śibayaḥ kim atrādharma iti brūyuḥ  
tat pratigṛhṇātv evaināṃ deva iti 
rājovāca 
addhā madarthacaryāpravaṇamatir bhavān 
idaṃ tv atra cintayitavyam 
sanaigamajānapadānāṃ śibīnāṃ tava mama vā ko 'smākaṃ dharmavittama iti 
athābhipāragaḥ sasaṃbhramo rājānam uvāca 
vṛddhopasevāsu kṛtaśramatvāc chrutādhikārān matipāṭavāc ca 
trivargavidyātiśayārthatattvaṃ tvayi sthitaṃ deva bṛhaspatau ca  AJm 
rājovāca  tena hi na mām atra pratārayitum arhasi  kutaḥ 
narādhipānāṃ cariteṣv adhīnaṃ lokasya yasmād ahitaṃ hitaṃ ca 
bhaktiṃ prajānām anucintya tasmāt kīrtikṣame satpatha eva raṃsye  AJm 
jihmaṃ śubhaṃ vā vṛṣabhapracāraṃ gāvo 'nugā yadvad anuprayānti 
utkṣiptaśaṅkāṅkuśanirvighaṭṭaṃ prajās tathaiva kṣitipasya vṛttam  AJm 
api ca paśyatu tāvad bhavān 
ātmānam api cec chaktir na syāt pālayituṃ mama 
kā nv avasthā janasya syān matto rakṣābhikāṅkṣiṇaḥ  AJm 
iti prajānāṃ hitam īkṣamāṇaḥ svaṃ caiva dharmaṃ vimalaṃ yaśaś ca 
necchāmi cittasya vaśena gantum ahaṃ hi netā vṛṣavat prajānām  AJm 
athābhipārago 'mātyas tena rājño 'vasthānena prasāditamanāḥ praṇamya rājānaṃ prāñjalir ity uvāca 
aho prajānām atibhāgyasaṃpad yāsāṃ tvam evaṃ naradeva goptā 
dharmānurāgo hi sukhānapekṣas tapovanastheṣv api mṛgya eva  AJm 
mahacchabdo mahārāja tvayy evāyaṃ virājate 
viguṇeṣu guṇoktir hi kṣeparūkṣatarākṣarā  AJm 
vismayo 'nibhṛtatvaṃ vā kiṃ mamaitāvatā tvayi 
samudra iva ratnānāṃ guṇānāṃ yas tvam ākaraḥ  AJm 
 tad evaṃ tīvraduḥkhāturāṇām api satāṃ nīcamārganiṣpraṇayatā bhavati svadhairyāvaṣṭambhāt svabhyastadharmasaṃjñatvāc ceti dhairye dharmābhyāse  
ca yogaḥ kārya iti  
unmādayantījātakaṃ trayodaśam 
 Supāragajātakam
dharmāśrayaṃ satyavacanam apy āpadaṃ nudati prāg eva tatphalam iti dharmānuvartinā bhavitavyam 
tadyathānuśrūyate 
bodhisattvaḥ kila mahāsattvaḥ paramanipuṇamatir nausārathir babhūva 
 dharmatā hy eṣā bodhisattvānāṃ prakṛtimedhāvitvād yad uta yaṃ yaṃ śāstrātiśayaṃ jijñāsante kalāviśeṣaṃ vā tasmiṃs tasminn adhikā bhavanti medhāvino  
jagataḥ  
atha sa mahātmā viditajyotirgatitvād digvibhāgeṣv asaṃmūḍhamatiḥ parividitaniyatāgantukautpātikanimittaḥ
kālākālakramakuśalo mīnatoyavarṇabhaumaprakāraśakuniparvatādibhiś cihnaiḥ sūpalakṣitasamudrapradeśaḥ
smṛtimān vijitatandrīnidraḥ śītoṣṇavarṣādiparikhedasahiṣṇur apramādī dhṛtimān āharaṇāpasaraṇādikuśalatvād
īpsitaṃ deśaṃ prāpayitā vaṇijām āsīt 
tasya paramasiddhayātratvāt supāraga ity eva nāma babhūva 
tadadhyuṣitaṃ ca pattanaṃ supāragam ity eva khyātam āsīt 
yad etarhi śūrpārakam iti jñāyate 
so 'timaṅgalasaṃmatatvād vṛddhatve 'pi sāṃyātrikair yātrāsiddhikāmair vahanam abhyarthanasatkārapuraḥsaram āropyate sma 
 atha kadā cid bharukacchād abhiprayātāḥ suvarṇabhūmiṃ vaṇijo yātrāsiddhikāmāḥ supāragaṃ pattanam upetya taṃ mahāsattvaṃ vahanārohaṇārtham abhyarthayām  
āsuḥ  
sa tān uvāca 
jarājñayā saṃhriyamāṇadarśane śramābhipātaiḥ pratanūkṛtasmṛtau 
svadehakṛtye 'py avasannavikrame sahāyatā kā pariśaṅkyate mayi  AJm 
vaṇija ūcuḥ 
viditeyam asmākaṃ yuṣmaccharīrāvasthā 
saty api ca vaḥ parākramasahatve naiva vayaṃ karmaviniyogena yuṣmān āyāsayitum icchāmaḥ  kiṃ tarhi 
tvatpādapaṅkajasamāśrayasatkṛtena maṅgalyatām upagatā rajasā tv iyaṃ nauḥ 
durge mahaty api ca toyanidhāv amuṣmin svasti vrajed iti bhavantam upāgatāḥ smaḥ  AJm 
atha sa mahātmā teṣām anukampayā jarāśithilaśarīro 'pi tadvahanam āruroha 
tadadhirohaṇāc ca pramuditamanasaḥ sarva eva te vaṇijo babhūvur niyatam asmākam uttamā yātrāsiddhir iti 
krameṇa cāvajagāhire vividhamīnakulavicaritam anibhṛtajalakalakalārāvam anilavilāsapravicalitataraṅgaṃ
bahuvidharatnair bhūmiviśeṣair arpitaraṅgaṃ phenāvalīkusumadāmavicitram asuravarabhujagavarabhavanaṃ
durāpapātālam aprameyatoyaṃ mahāsamudram 
athendranīlaprakarābhinīlaṃ sūryāṃśutāpād iva khaṃ vilīnam 
samantato 'ntarhitatīralekham agādham ambhonidhimadhyam īyuḥ  AJm 
teṣāṃ tatrānuprāptānāṃ sāyāhnasamaye mṛdūbhūtakiraṇacakraprabhāve savitari mahad autpātikaṃ paramabhīṣaṇaṃ prādurabhūt 
vibhidyamānormivikīrṇaphenaś caṇḍānilāsphālanabhīmanādaḥ 
naibhṛtyanirmuktasamagratoyaḥ kṣaṇena raudraḥ samabhūt samudraḥ  AJm 
utpātavātākalitair mahadbhis toyasthalair bhīmarayair bhramadbhiḥ 
yugāntakālapracalācaleva bhūmir babhūvogravapuḥ samudraḥ  AJm 
vidyullatodbhāsuralolajihvā nīlā bhujaṃgā iva naikaśīrṣāḥ 
āvavrur ādityapathaṃ payodāḥ prasaktabhīmastanitānunādāḥ  AJm 
ghanair ghanair āvṛtaraśmijālaḥ sūryaḥ krameṇāstam upāruroha 
dināntalabdhaprasaraṃ samantāt tamo ghanībhāvam ivājagāma  AJm 
dhārāśarair ācchuritormicakre mahodadhāv utpatatīva roṣāt 
bhīteva naur abhyadhikaṃ cakampe viṣādayantī hṛdayāni teṣām  AJm 
te trāsadīnāś ca viṣādamūkā dhīrāḥ pratīkārasasaṃbhramāś ca 
svadevatāyācanatatparāś ca bhāvān yathāsattvaguṇaṃ vivavruḥ  AJm 
 atha te sāṃyātrikāḥ pavanasalilavegavaśagayā nāvā paribhrāmyamāṇā bahubhir apy ahobhir naiva kutaś cit tīraṃ dadṛśur na ca yathepsitāni samudracihnāni 
apūrvair eva tu samudracihnair abhivardhamānavaimanasyā bhayaviṣādavyākulatām upajagmuḥ 
athainān supārago bodhisattvo vyavasthāpayann uvāca 
anāścaryaḥ khalu samudram avagāḍhānām autpātikakṣobhaparikleśaḥ 
tad alam atrabhavatāṃ viṣādānuvṛttyā 
nāpatpratīkāravidhir viṣādas tasmād alaṃ dainyaparigraheṇa 
dhairyāt tu kāryapratipattidakṣāḥ kṛcchrāṇy akṛcchreṇa samuttaranti  AJm 
viṣādadainyaṃ vyavadhūya tasmāt kāryāvakāśaṃ kriyayā bhajadhvam 
prājñasya dhairyajvalitaṃ hi tejaḥ sarvārthasiddhigrahaṇāgrahastaḥ  AJm 
 iti te sāṃyātrikās tena mahātmanā dhīrīkṛtamanasaḥ kūlasaṃdarśanotsukamatayaḥ samudram avalokayanto dadṛśuḥ puruṣavigrahān āmuktarūpyakavacān  
ivonmajjato nimajjataś ca  
samyak caiṣām ākṛtinimittam avadhārya savismayāḥ supāragāya nyavedayanta 
apūrvaṃ khalv idam iha samudre cihnam upalabhyate  ete khalu
āmuktarūpyakavacā iva daityayodhā ghorekṣaṇāḥ kṣuranikāśavirūpaghoṇāḥ 
unmajjanāvataraṇasphuraṇaprasaṅgāt kṛīḍām ivārṇavajale 'nubhavanti ke 'pi  AJm 
supāraga uvāca 
naite mānuṣā amānuṣā vā 
mīnāḥ khalv ete yato na bhetavyam ebhyaḥ  kiṃ tu 
sudūram apakṛṣṭāḥ smaḥ pattanadvitayād api 
kṣuramālī samudro 'yaṃ tad yatadhvaṃ nivartitum  AJm 
caṇḍavegavāhinā tu salilanivahenaikāntahareṇa ca pāścātyena vāyunā samākṣiptayā nāvā na te sāṃyātrikāḥ śekur vinivartitum 
athāvagāhamānāḥ krameṇa rūpyaprabhāvabhāsitasitasalilaṃ phenanicayapāṇḍaram aparaṃ samudram ālokya savismayāḥ supāragam ūcuḥ 
svaphenamagnair iva ko 'yam ambubhir mahārṇavaḥ śukladukūlavān iva 
dravān ivendoḥ kiraṇān samudvahan samantato hāsa iva prasarpati  AJm 
supāraga uvāca 
kaṣṭam 
atidūraṃ khalv avagāhyate 
kṣīrārṇava iti khyāta udadhir dadhimāly asau 
kṣamaṃ nātaḥ paraṃ gantuṃ śakyate cen nivartitum  AJm 
vaṇija ūcuḥ 
na khalu śakyate vilambayitum api vahanaṃ kuta eva nivartayitum atiśīghravāhitvād vahanasya pratikūlatvāc ca mārutasyeti 
 atha vyatītya tam api samudraṃ suvarṇaprabhānurañjitapracalormimālam agnijvālākapilasalilam aparaṃ samudram ālokya savismayakautūhalās te vaṇijaḥ  
supāragaṃ papracchuḥ  
bālārkalakṣmyeva kṛtāṅgarāgaiḥ samunnamadbhiḥ salilair anīlaiḥ 
jvalan mahān agnir ivāvabhāti ko nāma kasmāc ca mahārṇavo 'yam  AJm 
supāraga uvāca 
agnimālīti vikhyātaḥ samudro 'yaṃ prakāśate 
atīva khalu sādhu syān nivartemahi yady ataḥ  AJm 
iti sa mahātmā nāmamātram akathayat tasya saritpater na toyavaivarṇyakāraṇaṃ dīrghadarśitvāt 
 atha te sāṃyātrikās tam api samudram atītya puṣparāgendranīlaprabhoddyotitasalilaṃ paripakvakuśaparṇanikāśavarṇam aparaṃ samudram ālokya kautūhalajātāḥ  
supāragaṃ papracchuḥ  
pariṇatakuśaparṇavarṇatoyaḥ salilanidhiḥ katamo nv ayaṃ vibhāti 
sakusuma iva phenabhakticitrair anilajavākalitais taraṅgabhaṅgaiḥ  AJm 
supāraga uvāca 
bhoḥ sārthavāhā nivartanaṃ prati yatnaḥ kriyatām 
na khalv ataḥ paraṃ kṣamate gantum 
kuśamālī samudro 'yam atyaṅkuśa iva dvipaḥ 
prasahyāsahyasalilo haran harati no ratim  AJm 
atha te vāṇijakāḥ pareṇāpi yatnena vahanaṃ nivartayitum aśaknuvantas tam api samudram
atītya vaṃśarāgavaiḍūryaprabhāvyatikaraharitasalilam aparaṃ samudram ālokya supāragam apṛcchan 
marakataharitaprabhair jalair vahati navām iva śādvalaśriyam 
kumudaruciraphenabhūṣaṇaḥ salilanidhiḥ katamo 'yam īkṣyate  AJm 
atha sa mahātmā tena tasya vaṇigjanasya vyasanopanipātena paridahyamānahṛdayo dīrgham uṣṇam abhiniśvasya śanakair uvāca 
atidūram upetāḥ smaḥ duḥkham asmān nivartitum 
paryanta iva lokasya nalamāly eṣa sāgaraḥ  AJm 
tac chrutvā te vāṇijakā viṣādoparudhyamānamanaso visrasyamānagātrotsāhā niśvasitamātraparāyaṇās tatraiva niṣeduḥ 
vyatītya tam api samudraṃ sāyāhnasamaye vilambamānamandaraśmimaṇḍale salilanidhim
iva praveṣṭukāme divasakare samudvartamānasyeva salilanidher aśanīnām iva ca saṃpatatāṃ
veṇuvanānām iva cāgniparigatānāṃ visphuṭatāṃ tumulam atibhīṣaṇaṃ śrutihṛdayavidāraṇaṃ
samudradhvanim aśrauṣuḥ 
śrutvā ca saṃtrāsavaśagāḥ sphuranmanasaḥ sahasaivotthāya samantato 'nuvilokayanto
dadṛśuḥ prapāta iva śvabhra iva ca mahāntaṃ tam udakaughaṃ nipatantam dṛṣṭvā ca paramabhayavihvalāḥ
supāragam upetyocuḥ 
nirbhindann iva naḥ śrutīḥ pratibhayaś cetāṃsi mathnann iva kruddhasyeva saritpater dhvanir ayaṃ dūrād api śrūyate 
bhīme śvabhra ivāgrataś ca nipataty etat samagraṃ jalaṃ tat ko 'sāv udadhiḥ kim atra ca paraṃ kṛtyaṃ bhavān manyate  AJm 
atha sa mahātmā sasaṃbhramaḥ kaṣṭaṃ kaṣṭam ity uktvā samudram ālokayann uvāca 
yat prāpya na nivartante mṛtyor mukham ivāmukham 
aśivaṃ samupetāḥ smas tad etad vaḍabāmukham  AJm 
tad upaśrutya te vāṇijakā vaḍabāmukham upetā vayam iti tyaktajīvitāśā maraṇabhayaviklavībhūtamanasaḥ
sasvaraṃ ruruduḥ ke cid vilepur atha cukruśuḥ 
na kiṃ cit pratyapadyanta ke cit trāsavicetasaḥ  AJm 
viśeṣataḥ ke cid abhipraṇemur devendram ārtiprahitair manobhiḥ 
ādityarudrāśvimarudvasūṃś ca prapedire sāgaram eva cānye  AJm 
jepuś ca mantrān apare vicitrān anye tu devīṃ vidhivat praṇemuḥ 
supāragaṃ ke cid upetya tat tad viceṣṭamānāḥ karuṇaṃ vilepuḥ  AJm 
āpadgatatrāsaharasya nityaṃ parānukampāguṇasaṃbhṛtasya 
ayaṃ prabhāvātiśayasya tasya tavābhyupeto viniyogakālaḥ  AJm 
ārtān anāthāñ charaṇāgatān nas tvaṃ trātum āvarjaya dhīra cetaḥ 
ayaṃ hi kopād vaḍabāmukhena cikīrṣati grāsam ivārṇavo 'smān  AJm 
nopekṣituṃ yuktam ayaṃ janas te vipadyamānaḥ salilaughamadhye 
nājñāṃ tavātyeti mahāsamudras tad vāryatām apraśamo 'yam asya  AJm 
atha sa mahātmā mahatyā karuṇayā samāpīḍyamānahṛdayas tān vāṇijakān vyavasthāpayann uvāca 
asty atrāpi naḥ kaś cit pratīkāravidhiḥ pratibhāti 
taṃ tāvat prayokṣye yato muhūrtaṃ dhīrās tāvad bhavantu bhavanta iti 
atha te vāṇijakā asty atrāpi pratīkāra ity āśayā samupastambhitadhairyās tadavahitamanasas tūṣṇīṃbabhūvuḥ 
 atha supārago bodhisattva ekāṃsam uttarāsaṅgaṃ kṛtvā dakṣiṇena jānumaṇḍalenādhiṣṭhāya nāvaṃ samāvarjitasarvabhāvaḥ praṇamya tathāgatebhyas  
tān sāṃyātrikān āmantrayate sma  
śṛṇvantv atrabhavantaḥ sāṃyātrikāḥ salilanidhivyomāśrayāś ca devatāviśeṣāḥ 
smarāmi yata ātmānaṃ yataḥ prāpto 'smi vijñatām 
nābhijānāmi saṃcintya prāṇinaṃ hiṃsituṃ kva cit  AJm 
anena satyavākyena mama puṇyabalena ca 
vaḍabāmukham aprāpya svasti naur vinivartatām  AJm 
atha tasya mahātmanaḥ satyādhiṣṭhānaprabhāvāt puṇyatejasā ca saha salilajavena sa māruto vyāvartamānas tāṃ nāvaṃ vinivartayām āsa 
 nivṛttāṃ tu tāṃ nāvam abhisamīkṣya te vāṇijakāḥ paramavismayapraharṣoddhatamānasā nivṛttā nivṛttā naur iti praṇāmasabhājanapuraḥsaraṃ supāragāya  
nyavedayanta  
atha sa mahātmā tān vāṇijakān uvāca 
sthirībhavantu bhavantaḥ 
śīghram āropyantāṃ śītāni 
iti ca tena samādiṣṭāḥ pramodād udbhūtabalotsāhās te tadadhikṛtās tathā cakruḥ 
atha muditajanaprahāsanādā pravitatapāṇḍaraśītacārupakṣā 
salilanidhigatā rarāja sā naur gatajalade nabhasīva rājahaṃsī  AJm 
nivṛttāyāṃ tu tasyām anukūlasalilamārutāyāṃ vimānalīlayā svecchayaivābhiprayātāyāṃ
nāvi nātiśyāmībhūtasaṃdhyāṅgarāgāsu pravitanyamānatamovitānāsv ālakṣyanakṣatrabhūṣaṇāsu
dikṣu kiṃ cid avaśeṣaprabhe divasakaramārge pravṛtte kṣaṇadādhikāre supāragas tān vāṇijakān uvāca 
bhoḥ sārthavāhā nalamāliprabhṛtibhyo yathādṛṣṭebhyaḥ samudrebhyo vālikāpāṣāṇā vahanam āropyantāṃ yāvat sahate 
evam idaṃ yānapātraṃ nirghātabharākrāntaṃ na ca pārśvāni dāsyati 
maṅgalasaṃmatāś caite vālikāpāṣāṇā niyataṃ lābhasiddhaye vo bhaviṣyantīti 
 te supāragapremabahumānāvarjitamatibhir devatābhir anupradarśitebhyaḥ sthalebhya ādāya vālikāpāṣāṇabuddhyā vaiḍūryādīni ratnāni vahanam āropayām  
āsuḥ  
tenaiva caikarātreṇa sā naur bharukaccham upajagāma 
atha prabhāte rajatendranīlavaiḍūryahemapratipūrṇanaukāḥ 
svadeśatīrāntam upāgatās te prītyā tam ānarcur udīrṇaharṣāḥ  AJm 
tad evaṃ dharmāśrayaṃ satyavacanam apy āpadaṃ nudati prāg eva tatphalam iti dharmānuvartinā bhavitavyam 
kalyāṇamitrāśrayavarṇe 'pi vācyam evaṃ kalyāṇamitrāśritāḥ śreyaḥ prāpnuvantīti 
supāragajātakaṃ caturdaśam 
 Matsyajātakam
śīlavatām ihaivābhiprāyāḥ kalyāṇāḥ samṛdhyanti prāg eva paratreti śīlaviśuddhau prayatitavyam 
tadyathānuśrūyate 
bodhisattvaḥ kila kasmiṃś cin nātimahati kahlāratāmarasakamalakuvalayavibhūṣitarucirasalile
haṃsakāraṇḍavacakravākamithunopaśobhite tīrāntaruhatarukusumāvakīrṇe sarasi matsyādhipatir babhūva 
svabhyastabhāvāc ca bahuṣu janmāntareṣu parārthacaryāyās tatrastho 'pi parahitasukhopapādanasavyāpāro babhūva 
abhyāsayogād dhi śubhāśubhāni karmāṇi sātmy eva bhavanti puṃsām 
tathāvidhāny eva yad aprayatnāj janmāntare svapna ivācaranti  AJm 
iṣṭānām iva ca sveṣām apatyānām upari niviṣṭahārdo sa mahāsattvas teṣāṃ mīnānāṃ dānapriyavacanārthacaryādikramaiḥ param anugrahaṃ cakāra 
anyonyahiṃsāpraṇayaṃ niyacchan parasparaprema vivardhayaṃś ca 
yogād upāyajñatayā ca teṣāṃ vismārayām āsa sa matsyavṛttam  AJm 
tat tena samyak paripālyamānaṃ vṛddhiṃ parāṃ mīnakulaṃ jagāma 
puraṃ vinirmuktam ivopasargair nyāyapravṛttena narādhipena  AJm 
atha kadā cit sattvānāṃ bhāgyasaṃpadvaikalyāt pramādāc ca varṣādhikṛtānāṃ devaputrāṇāṃ na samyag devo vavarṣa 
asamyag varṣiṇi ca deve tat saraḥ phullakadambakusumagaureṇa navasalilena na yathāpūrvam āpupūre 
krameṇa copagate nidāghasamaye paṭutaradīptibhiḥ khedālasagatibhir iva ca dinakarakiraṇais
tadabhitaptayā ca dharaṇyā jvālānugateneva ca hlādābhilāṣiṇā mārutena tarṣavaśād
iva pratyaham āpīyamānaṃ tat saraḥ palvalībabhūva 
nidāghakālajvalito vivasvāñ jvālāvakarṣīva paṭuś ca vāyuḥ 
jvarāturevāśiśirā ca bhūmis toyāni roṣād iva śoṣayanti  AJm 
atha bodhisattvo vāyasagaṇair api pratarkyamāṇaṃ prāg eva salilatīrāntacāribhiḥ pakṣigaṇair
viṣādadainyavaśagaṃ vispanditamātraparāyaṇaṃ mīnakulam avekṣya karuṇāyamāṇaś cintām āpede 
kaṣṭā bateyam āpad āpatitā mīnānām 
pratyahaṃ kṣīyate toyaṃ spardhamānam ivāyuṣā 
adyāpi ca cireṇaiva lakṣyate jaladāgamaḥ  AJm 
apayānakramo nāsti netāpy anyatra ko bhavet 
asmadvyasanasaṃhṛṣṭāḥ samāyānti ca no dviṣaḥ  AJm 
asya niḥsaṃśayam ime toyaśeṣasya saṃkṣayāt 
sphuranto bhakṣayiṣyante śatrubhir mama paśyataḥ  AJm 
tat kim atra prāptakālaṃ syād iti vimṛśan sa mahātmā satyādhiṣṭhānam ekam ārtāyanaṃ dadarśa 
karuṇayā ca samāpīḍyamānahṛdayo dīrgham uṣṇam abhiniśvasya nabhaḥ samullokayann uvāca 
smarāmi na prāṇivadhaṃ yathāhaṃ saṃcintya kṛcchre parame 'pi kartum 
anena satyena sarāṃsi toyair āpūrayan varṣatu devarājaḥ  AJm 
atha tasya mahātmanaḥ puṇyopacayaguṇāt satyādhiṣṭhānabalāt tadabhiprasāditadevanāgayakṣānubhāvāc
ca samantatas toyāvalambibimbā gambhīramadhuranirghoṣā vidyullatālaṃkṛtā nīlavipulaśikharā
vijṛmbhamāṇā iva pravisarpibhiḥ śikharabhujaiḥ pariṣvajyamānā iva cānyonyam akālameghāḥ
kālameghāḥ prādurabhavan 
diśāṃ pramiṇvanta iva prayāmaṃ śṛṅgair vitanvanta ivāndhakāram 
nabhastalādarśagatā virejuś chāyā girīṇām iva kālameghāḥ  AJm 
saṃsaktakekaiḥ śikhibhiḥ prahṛṣṭaiḥ saṃstūyamānā iva nṛttacitraiḥ 
prasaktamandrastanitā virejur dhīraprahāsā iva te ghanaughāḥ  AJm 
muktā vimuktā iva tair vimuktā dhārā nipetuḥ praśaśāma reṇuḥ 
gandhaś cacārānibhṛto dharaṇyāṃ vikīryamāṇo jaladānilena  AJm 
nidāghasaṃparkavivardhito 'pi tirobabhūvārkakaraprabhāvaḥ 
phenāvalīvyākulamekhalāni toyāni nimnābhimukhāni sasruḥ  AJm 
muhur muhuḥ kāñcanapiñjarābhir bhābhir digantān anurañjayantī 
payodatūryasvanalabdhaharṣā vidyullatā nṛttam ivācacāra  AJm 
atha bodhisattvaḥ samantato 'bhiprasṛtair āpāṇḍubhiḥ salilapravāhair āpūryamāṇe sarasi
dhārānipātasamakālam eva vidrute vāyasādye pakṣigaṇe pratilabdhajīvitāśe pramudite
mīnagaṇe prītyābhisāryamāṇahṛdayo varṣanivṛttisāśaṅkaḥ punaḥ punaḥ parjanyam ābabhāṣe 
udgarja parjanya gabhīradhīraṃ pramodam udvāsaya vāyasānām 
ratnāyamānāni payāṃsi varṣan saṃsaktavidyujjvalitadyutīni  AJm 
tad upaśrutya śakro devānām indraḥ paramavismitamanāḥ sākṣād abhigamyainam abhisaṃrādhayann uvāca 
tavaiva khalv eṣa mahānubhāva matsyendra satyātiśayaprabhāvaḥ 
āvarjitā yat kalaśā iveme kṣaranti ramyastanitāḥ payodāḥ  AJm 
mahatpramādaskhalitaṃ tv idaṃ me yan nāma kṛtyeṣu bhavadvidhānām 
lokārtham abhyutthitamānasānāṃ vyāpārayogaṃ na samabhyupaimi  AJm 
cintāṃ kṛthā mā tad ataḥ paraṃ tvaṃ satāṃ hi kṛtyodvahane 'smi dhuryaḥ 
deśo 'py ayaṃ tvadguṇasaṃśrayeṇa na bhūya evaṃ bhavitārtivaśyaḥ  AJm 
ity evaṃ priyavacanair abhisaṃrādhya tatraivāntardadhe 
tac ca saraḥ parāṃ toyasamṛddhim avāpa 
tad evaṃ śīlavatām ihaivābhiprāyāḥ kalyāṇāḥ samṛdhyanti prāg eva paratreti śīlaviśuddhau prayatitavyam iti 
matsyajātakaṃ pañcadaśam 
