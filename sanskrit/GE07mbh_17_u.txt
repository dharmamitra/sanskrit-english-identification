 nārāyaṇaṃ namaskṛtya naraṃ caiva narottamam
 devīṃ sarasvatīṃ caiva tato jayam udīrayet
        satyavatīhṛdayanandano vyāsaḥ
 yasyāsyakamalagalitaṃ vāṅmadhupuṇyaṃ jagat pibati
 janamejaya uvāca
a evaṃ vṛṣṇyandhakakule śrutvā mausalam āhavam
c pāṇḍavāḥ kim akurvanta tathā kṛṣṇe divaṃ gate
 vaiśaṃpāyana uvāca
a śrutvaiva kauravo rājā vṛṣṇīnāṃ kadanaṃ mahat
c prasthāne matim ādhāya vākyam arjunam abravīt
a kālaḥ pacati bhūtāni sarvāṇy eva mahāmate
c karmanyāsam ahaṃ manye tvam api draṣṭum arhasi
a ity uktaḥ sa tu kaunteyaḥ kālaḥ kāla iti bruvan
c anvapadyata tad vākyaṃ bhrātur jyeṣṭhasya vīryavān
a arjunasya mataṃ jñātvā bhīmaseno yamau tathā
c anvapadyanta tad vākyaṃ yad uktaṃ savyasācinā
a tato yuyutsum ānāyya pravrajan dharmakāmyayā
c rājyaṃ paridadau sarvaṃ vaiśyāputre yudhiṣṭhiraḥ
a abhiṣicya svarājye tu taṃ rājānaṃ parikṣitam
c duḥkhārtaś cābravīd rājā subhadrāṃ pāṇḍavāgrajaḥ
a eṣa putrasya te putraḥ kururājo bhaviṣyati
c yadūnāṃ pariśeṣaś ca vajro rājā kṛtaś ca ha
a parikṣid dhāstinapure śakraprasthe tu yādavaḥ
c vajro rājā tvayā rakṣyo mā cādharme manaḥ kṛthāḥ
a ity uktvā dharmarājaḥ sa vāsudevasya dhīmataḥ
c mātulasya ca vṛddhasya rāmādīnāṃ tathaiva ca
a mātṛbhiḥ saha dharmātmā kṛtvodakam atandritaḥ
c śrāddhāny uddiśya sarveṣāṃ cakāra vidhivat tadā
d dvaipāyanaṃ nāradaṃ ca mārkaṇḍeyaṃ tapodhanam
d bhāradvājaṃ yājñavalkyaṃ harim uddiśya yatnavān
d abhojayat svādu bhojyaṃ kīrtayitvā ca śārṅgiṇam
a dadau ratnāni vāsāṃsi grāmān aśvān rathān api
c striyaś ca dvijamukhyebhyo gavāṃ śatasahasraśaḥ
a kṛpam abhyarcya ca gurum arthamānapuraskṛtam
b āhūya bharataśreṣṭha saṃniveśyāsane tadā
c śiṣyaṃ parikṣitaṃ tasmai dadau bharatasattamaḥ
a tatas tu prakṛtīḥ sarvāḥ samānāyya yudhiṣṭhiraḥ
c sarvam ācaṣṭa rājarṣiś cikīrṣitam athātmanaḥ
a te śrutvaiva vacas tasya paurajānapadā janāḥ
c bhṛśam udvignamanaso nābhyanandanta tad vacaḥ
a naivaṃ kartavyam iti te tadocus te narādhipam
c na ca rājā tathākārṣīt kālaparyāyadharmavit
a tato 'numānya dharmātmā paurajānapadaṃ janam
c gamanāya matiṃ cakre bhrātaraś cāsya te tadā
d vartamāne vivāde tu vāstuvikrayaṇaṃ prati
d dhanecchā yugapat prāptā kṣetrataḥ svāmibhūbhṛtām
d prāptaṃ kaliyugaṃ jñātvā sahadevo hasann iva
d rājñas tu kathayām āsa dharmo naṣṭas tu bhārata
d rājā ca durmanā rājan paryāptaṃ jīvitaṃ mama
d iti cintya gate rājan govinde dharmadhāraṇe
a tataḥ sa rājā kauravyo dharmaputro yudhiṣṭhiraḥ
c utsṛjyābharaṇāny aṅgāj jagṛhe valkalāny uta
a bhīmārjunau yamau caiva draupadī ca yaśasvinī
c tathaiva sarve jagṛhur valkalāni janādhipa
a vidhivat kārayitveṣṭiṃ naiṣṭhikīṃ bharatarṣabha
c samutsṛjyāpsu sarve 'gnīn pratasthur narapuṃgavāḥ
a tataḥ praruruduḥ sarvāḥ striyo dṛṣṭvā nararṣabhān
c prasthitān draupadīṣaṣṭhān purā dyūtajitān yathā
a harṣo 'bhavac ca sarveṣāṃ bhrātṝṇāṃ gamanaṃ prati
c yudhiṣṭhiramataṃ jñātvā vṛṣṇikṣayam avekṣya ca
a bhrātaraḥ pañca kṛṣṇā ca ṣaṣṭhī śvā caiva saptamaḥ
c ātmanā saptamo rājā niryayau gajasāhvayāt
e paurair anugato dūraṃ sarvair antaḥpurais tathā
a na cainam aśakat kaś cin nivartasveti bhāṣitum
c nyavartanta tataḥ sarve narā nagaravāsinaḥ
a kṛpaprabhṛtayaś caiva yuyutsuṃ paryavārayan
c viveśa gaṅgāṃ kauravya ulūpī bhujagātmajā
a citrāṅgadā yayau cāpi maṇipūrapuraṃ prati
c śiṣṭāḥ parikṣitaṃ tv anyā mātaraḥ paryavārayan
a pāṇḍavāś ca mahātmāno draupadī ca yaśasvinī
c kṛtopavāsāḥ kauravya prayayuḥ prāṅmukhās tataḥ
a yogayuktā mahātmānas tyāgadharmam upeyuṣaḥ
c abhijagmur bahūn deśān saritaḥ parvatāṃs tathā
a yudhiṣṭhiro yayāv agre bhīmas tu tadanantaram
c arjunas tasya cānv eva yamau caiva yathākramam
a pṛṣṭhatas tu varārohā śyāmā padmadalekṣaṇā
c draupadī yoṣitāṃ śreṣṭhā yayau bharatasattama
a śvā caivānuyayāv ekaḥ pāṇḍavān prasthitān vane
c krameṇa te yayur vīrā lauhityaṃ salilārṇavam
a gāṇḍīvaṃ ca dhanur divyaṃ na mumoca dhanaṃjayaḥ
c ratnalobhān mahārāja tau cākṣayyau maheṣudhī
a agniṃ te dadṛśus tatra sthitaṃ śailam ivāgrataḥ
c mārgam āvṛtya tiṣṭhantaṃ sākṣāt puruṣavigraham
a tato devaḥ sa saptārciḥ pāṇḍavān idam abravīt
c bho bho pāṇḍusutā vīrāḥ pāvakaṃ māṃ vibodhata
a yudhiṣṭhira mahābāho bhīmasena paraṃtapa
c arjunāśvisutau vīrau nibodhata vaco mama
a aham agniḥ kuruśreṣṭhā mayā dagdhaṃ ca khāṇḍavam
c arjunasya prabhāveṇa tathā nārāyaṇasya ca
a ayaṃ vaḥ phalguno bhrātā gāṇḍīvaṃ paramāyudham
c parityajya vanaṃ yātu nānenārtho 'sti kaś cana
a cakraratnaṃ tu yat kṛṣṇe sthitam āsīn mahātmani
c gataṃ tac ca punar haste kālenaiṣyati tasya ha
a varuṇād āhṛtaṃ pūrvaṃ mayaitat pārthakāraṇāt
c gāṇḍīvaṃ kārmukaśreṣṭhaṃ varuṇāyaiva dīyatām
a tatas te bhrātaraḥ sarve dhanaṃjayam acodayan
c sa jale prākṣipat tat tu tathākṣayyau maheṣudhī
d yathā ghanasya gagane śabdo bhavati bhārata
d salile kṣipyamāṇasya gāṇḍīvasya tathā hy abhūt
a tato 'gnir bharataśreṣṭha tatraivāntaradhīyata
c yayuś ca pāṇḍavā vīrās tatas te dakṣiṇāmukhāḥ
a tatas te tūttareṇaiva tīreṇa lavaṇāmbhasaḥ
c jagmur bharataśārdūla diśaṃ dakṣiṇapaścimam
d jagmur bharataśārdūla tīreṇa lavaṇāmbhasaḥ
d tataḥ punaḥ samāvṛttā jagmur dakṣiṇapaścimām
a tataḥ punaḥ samāvṛttāḥ paścimāṃ diśam eva te
c dadṛśur dvārakāṃ cāpi sāgareṇa pariplutām
d haripādāṅkavinyāsatīrthīkṛtamahābhuvam
d manobhiḥ pūjayantaś ca janārdanam aninditāḥ
a udīcīṃ punar āvṛttya yayur bharatasattamāḥ
c prādakṣiṇyaṃ cikīrṣantaḥ pṛthivyā yogadharmiṇaḥ
 vaiśaṃpāyana uvāca
a tatas te niyatātmāna udīcīṃ diśam āsthitāḥ
b tatas te brāhmaṇīṃ snātvā dṛṣṭvā devaṃ jale sthitam
b madhyamāṃśaṃ śivaṃ gatvā dṛṣṭvā rudraṃ mahābalam
b prayāgapañcake snātvā gatvā himagiriṃ śubham
b īśānaṃ tu namaskṛtya snātvā haṃsodake śubhe
b devadevaṃ tu kedāraṃ dṛṣṭvā spṛṣṭvā prayatnataḥ
b piṇḍaṃ dattvā vidhānena pitṝn devāṃś ca tarpya vai
b udakaṃ vidhivat pītvā tato nandāṃ jagāma vai
b mahāpanthānam āvṛtya himavantaṃ jagāma ha
c dadṛśur yogayuktāś ca himavantaṃ mahāgirim
a taṃ cāpy atikramantas te dadṛśur vālukārṇavam
c avaikṣanta mahāśailaṃ meruṃ śikhariṇāṃ varam
a teṣāṃ tu gacchatāṃ śīghraṃ sarveṣāṃ yogadharmiṇām
c yājñasenī bhraṣṭayogā nipapāta mahītale
a tāṃ tu prapatitāṃ dṛṣṭvā bhīmaseno mahābalaḥ
c uvāca dharmarājānaṃ yājñasenīm avekṣya ha
a nādharmaś caritaḥ kaś cid rājaputryā paraṃtapa
c kāraṇaṃ kiṃ nu tad rājan yat kṛṣṇā patitā bhuvi
 yudhiṣṭhira uvāca
a pakṣapāto mahān asyā viśeṣeṇa dhanaṃjaye
c tasyaitat phalam adyaiṣā bhuṅkte puruṣasattama
 vaiśaṃpāyana uvāca
a evam uktvānavekṣyaināṃ yayau dharmasuto nṛpaḥ
c samādhāya mano dhīmān dharmātmā puruṣarṣabhaḥ
a sahadevas tato dhīmān nipapāta mahītale
c taṃ cāpi patitaṃ dṛṣṭvā bhīmo rājānam abravīt
a yo 'yam asmāsu sarveṣu śuśrūṣur anahaṃkṛtaḥ
c so 'yaṃ mādravatīputraḥ kasmān nipatito bhuvi
 yudhiṣṭhira uvāca
 sahadevo 'pi dharmātmā sarvabuddhimatāṃ varaḥ
a ātmanaḥ sadṛśaṃ prājñaṃ naiṣo 'manyata kaṃ cana
b kālatrayavidaś cāpi na me guhyaṃ prakāśitam
b saṃpratijñāgataś cāhaṃ nākariṣyaṃ janakṣayam
c tena doṣeṇa patitas tasmād eṣa nṛpātmajaḥ
 vaiśaṃpāyana uvāca
a ity uktvā tu samutsṛjya sahadevaṃ yayau tadā
c bhrātṛbhiḥ saha kaunteyaḥ śunā caiva yudhiṣṭhiraḥ
a kṛṣṇāṃ nipatitāṃ dṛṣṭvā sahadevaṃ ca pāṇḍavam
c ārto bandhupriyaḥ śūro nakulo nipapāta ha
a tasmin nipatite vīre nakule cārudarśane
c punar eva tadā bhīmo rājānam idam abravīt
a yo 'yam akṣatadharmātmā bhrātā vacanakārakaḥ
c rūpeṇāpratimo loke nakulaḥ patito bhuvi
a ity ukto bhīmasenena pratyuvāca yudhiṣṭhiraḥ
c nakulaṃ prati dharmātmā sarvabuddhimatāṃ varaḥ
a rūpeṇa matsamo nāsti kaś cid ity asya darśanam
c adhikaś cāham evaika ity asya manasi sthitam
a nakulaḥ patitas tasmād āgaccha tvaṃ vṛkodara
c yasya yad vihitaṃ vīra so 'vaśyaṃ tad upāśnute
a tāṃs tu prapatitān dṛṣṭvā pāṇḍavaḥ śvetavāhanaḥ
c papāta śokasaṃtaptas tato 'nu paravīrahā
a tasmiṃs tu puruṣavyāghre patite śakratejasi
c mriyamāṇe durādharṣe bhīmo rājānam abravīt
a anṛtaṃ na smarāmy asya svaireṣv api mahātmanaḥ
c atha kasya vikāro 'yaṃ yenāyaṃ patito bhuvi
 yudhiṣṭhira uvāca
a ekāhnā nirdaheyaṃ vai śatrūn ity arjuno 'bravīt
c na ca tat kṛtavān eṣa śūramānī tato 'patat
a avamene dhanur grāhān eṣa sarvāṃś ca phalgunaḥ
c yathā coktaṃ tathā caiva kartavyaṃ bhūtim icchatā
 vaiśaṃpāyana uvāca
a ity uktvā prasthito rājā bhīmo 'tha nipapāta ha
c patitaś cābravīd bhīmo dharmarājaṃ yudhiṣṭhiram
a bho bho rājann avekṣasva patito 'haṃ priyas tava
c kiṃnimittaṃ ca patanaṃ brūhi me yadi vettha ha
 yudhiṣṭhira uvāca
a atibhuktaṃ ca bhavatā prāṇena ca vikatthase
c anavekṣya paraṃ pārtha tenāsi patitaḥ kṣitau
 vaiśaṃpāyana uvāca
a ity uktvā taṃ mahābāhur jagāmānavalokayan
c śvā tv eko 'nuyayau yas te bahuśaḥ kīrtito mayā
 vaiśaṃpāyana uvāca
a tataḥ saṃnādayañ śakro divaṃ bhūmiṃ ca sarvaśaḥ
c rathenopayayau pārtham ārohety abravīc ca tam
a sa bhrātṝn patitān dṛṣṭvā dharmarājo yudhiṣṭhiraḥ
c abravīc chokasaṃtaptaḥ sahasrākṣam idaṃ vacaḥ
a bhrātaraḥ patitā me 'tra āgaccheyur mayā saha
c na vinā bhrātṛbhiḥ svargam icche gantuṃ sureśvara
a sukumārī sukhārhā ca rājaputrī puraṃdara
c sāsmābhiḥ saha gaccheta tad bhavān anumanyatām
 indra uvāca
a bhrātṝn drakṣyasi putrāṃs tvam agratas tridivaṃ gatān
c kṛṣṇayā sahitān sarvān mā śuco bharatarṣabha
a nikṣipya mānuṣaṃ dehaṃ gatās te bharatarṣabha
c anena tvaṃ śarīreṇa svargaṃ gantā na saṃśayaḥ
 yudhiṣṭhira uvāca
a ayaṃ śvā bhūtabhavyeśa bhakto māṃ nityam eva ha
c sa gaccheta mayā sārdham ānṛśaṃsyā hi me matiḥ
 indra uvāca
a amartyatvaṃ matsamatvaṃ ca rājañ
śriyaṃ kṛtsnāṃ mahatīṃ caiva kīrtim
c saṃprāpto 'dya svargasukhāni ca tvaṃ
tyaja śvānaṃ nātra nṛśaṃsam asti
 yudhiṣṭhira uvāca
a anāryam āryeṇa sahasranetra
śakyaṃ kartuṃ duṣkaram etad ārya
c mā me śriyā saṃgamanaṃ tayāstu
yasyāḥ kṛte bhaktajanaṃ tyajeyam
 indra uvāca
a svarge loke śvavatāṃ nāsti dhiṣṇyam
iṣṭāpūrtaṃ krodhavaśā haranti
c tato vicārya kriyatāṃ dharmarāja
tyaja śvānaṃ nātra nṛśaṃsam asti
 yudhiṣṭhira uvāca
a bhaktatyāgaṃ prāhur atyantapāpaṃ
tulyaṃ loke brahmavadhyākṛtena
c tasmān nāhaṃ jātu kathaṃ canādya
tyakṣyāmy enaṃ svasukhārthī mahendra
d bhītaṃ bhaktaṃ nānyad astīti cārtaṃ
d prāptaṃ kṣīṇaṃ rakṣaṇe prāṇalipsum
d prāṇatyāgād apy ahaṃ nota moktuṃ
d yateyaṃ vai nityam etad vrataṃ me
 indra uvāca
a śunā dṛṣṭaṃ krodhavaśā haranti
yad dattam iṣṭaṃ vivṛtam atho hutaṃ ca
c tasmāc chunas tyāgam imaṃ kuruṣva
śunas tyāgāt prāpsyase devalokam
a tyaktvā bhrātṝn dayitāṃ cāpi kṛṣṇāṃ
prāpto lokaḥ karmaṇā svena vīra
c śvānaṃ cainaṃ na tyajase kathaṃ nu
tyāgaṃ kṛtsnaṃ cāsthito muhyase 'dya
 yudhiṣṭhira uvāca
a na vidyate saṃdhir athāpi vigraho
mṛtair martyair iti lokeṣu niṣṭhā
c na te mayā jīvayituṃ hi śakyā
tasmāt tyāgas teṣu kṛto na jīvatām
a pratipradānaṃ śaraṇāgatasya
striyā vadho brāhmaṇasvāpahāraḥ
c mitradrohas tāni catvāri śakra
bhaktatyāgaś caiva samo mato me
 vaiśaṃpāyana uvāca
a tad dharmarājasya vaco niśamya
dharmasvarūpī bhagavān uvāca
c yudhiṣṭhiraṃ prītiyukto narendraṃ
ślakṣṇair vākyaiḥ saṃstavasaṃprayuktaiḥ
a abhijāto 'si rājendra pitur vṛttena medhayā
c anukrośena cānena sarvabhūteṣu bhārata
a purā dvaitavane cāsi mayā putra parīkṣitaḥ
c pānīyārthe parākrāntā yatra te bhrātaro hatāḥ
a bhīmārjunau parityajya yatra tvaṃ bhrātarāv ubhau
c mātroḥ sāmyam abhīpsan vai nakulaṃ jīvam icchasi
a ayaṃ śvā bhakta ity eva tyakto devarathas tvayā
c tasmāt svarge na te tulyaḥ kaś cid asti narādhipa
a atas tavākṣayā lokāḥ svaśarīreṇa bhārata
c prāpto 'si bharataśreṣṭha divyāṃ gatim anuttamām
a tato dharmaś ca śakraś ca marutaś cāśvināv api
c devā devarṣayaś caiva ratham āropya pāṇḍavam
a prayayuḥ svair vimānais te siddhāḥ kāmavihāriṇaḥ
c sarve virajasaḥ puṇyāḥ puṇyavāgbuddhikarmiṇaḥ
a sa taṃ rathaṃ samāsthāya rājā kurukulodvahaḥ
c ūrdhvam ācakrame śīghraṃ tejasāvṛtya rodasī
a tato devanikāyastho nāradaḥ sarvalokavit
c uvācoccais tadā vākyaṃ bṛhadvādī bṛhattapāḥ
a ye 'pi rājarṣayaḥ sarve te cāpi samupasthitāḥ
c kīrtiṃ pracchādya teṣāṃ vai kururājo 'dhitiṣṭhati
a lokān āvṛtya yaśasā tejasā vṛttasaṃpadā
c svaśarīreṇa saṃprāptaṃ nānyaṃ śuśruma pāṇḍavāt
d tejāṃsi yāni dṛṣṭāni bhūmiṣṭhena tvayā vibho
d veśmāni karmadevānāṃ paśyāmūni sahasraśaḥ
a nāradasya vacaḥ śrutvā rājā vacanam abravīt
c devān āmantrya dharmātmā svapakṣāṃś caiva pārthivān
a śubhaṃ vā yadi vā pāpaṃ bhrātṝṇāṃ sthānam adya me
c tad eva prāptum icchāmi lokān anyān na kāmaye
a rājñas tu vacanaṃ śrutvā devarājaḥ puraṃdaraḥ
c ānṛśaṃsyasamāyuktaṃ pratyuvāca yudhiṣṭhiram
a sthāne 'smin vasa rājendra karmabhir nirjite śubhaiḥ
c kiṃ tvaṃ mānuṣyakaṃ sneham adyāpi parikarṣasi
a siddhiṃ prāpto 'si paramāṃ yathā nānyaḥ pumān kva cit
c naiva te bhrātaraḥ sthānaṃ saṃprāptāḥ kurunandana
a adyāpi mānuṣo bhāvaḥ spṛśate tvāṃ narādhipa
c svargo 'yaṃ paśya devarṣīn siddhāṃś ca tridivālayān
a yudhiṣṭhiras tu devendram evaṃvādinam īśvaram
c punar evābravīd dhīmān idaṃ vacanam arthavat
a tair vinā notsahe vastum iha daityanibarhaṇa
c gantum icchāmi tatrāhaṃ yatra me bhrātaro gatāḥ
a yatra sā bṛhatī śyāmā buddhisattvaguṇānvitā
c draupadī yoṣitāṃ śreṣṭhā yatra caiva priyā mama
