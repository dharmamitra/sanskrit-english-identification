lokeśvaraśatakam
vajradattācāryaviracitam
om namo lokanāthāya 
bhāsvanmāṇikyabhāso mukuṭabhṛti namannākanāthottamāṅge
bhaktiprahve sarojāsanaśirasi hasanmālatīmālikābhaḥ 
maulau mīlanmṛgāṅgāmakṛśakapiśatāṃ śāmbhave śātayantyo
loke lokeśapādāmalanakhaśaśabhṛtkāntayaḥ santu śāntyai   
nirdhūtā dhūrjaṭīndorna khalu paṭu jaṭāpiṅgamāsaṅgaśāraiḥ
sārairārānmayūkhairna ca harimukuṭāmandamāṇikyabhābhiḥ 
kālimno nāpi līnā vibudhagaṇalalatkuntalālīnalīnā
llokeśvaryo'nivāryāścaraṇanakharucaḥ santu vo dhvāntaśāntyai   
paryāptodārakoṣasphuṭatarakamalābhogasaṃpattihetu 
rdūrībhūtapriyāṇāmapahṛtaviṣamātaṅkaśaṅkā janānām 
na kṣiptālaṅghanairapyupaśamitatamodurgrahodbhūtabhīti
rlokeśāṅghryorapūrvā nakhaśiśirarūcāṃ candrikā vaḥ punātu   
niḥśeṣaṃ kleśarāśīndhanadahanamahāpāvakoccaiḥ śikhā vo
līlālokāstrilokyāmapahṛtagahanābaddhamohāndhakārāḥ 
vahniskandheṣvabandhyā narakabhuvi sudhāvārivistāradhārāḥ
saṃsārīṃ saṃharantāṃ nakhanivaharucaḥ padmabhṛtpādajātāḥ   
svacchandacchedivāñcchāvitaraṇacaturācintyacintāmaṇīnām
udgāḍhātaṅkaśaṅkodgamaśamanamanohāriṇī hārabhāsām 
spaṣṭāvirbhūtanānāguṇanivahadhṛtādarśabimbacchavīnāṃ
chāyā vaḥ pātu lokeśvaracaraṇabhuvāmunmayūukhā nakhānām   
nāthasyodañcaduccāmitarucirucibhī rocamānorucūḍā
rociṣṇoruccakāsaccaraṇanakharucāṃ saṃcayo'sau ciraṃ vaḥ 
atyuccīyāt tadarcācaturasuraśiraścāruratnoccayoccai 
rnānāniścārirociścayaracitaśacīrucyacāpopacāraḥ   
śrīmadbhogonnatīnāmabhimataviṣayaprāptidānādahīnāṃ
sevābhājāṃ samantādavicalitarucaḥ prītimutpādayantaḥ 
vaimalyātulyabimbopahasitaśaśinaḥ śātitadhvāntadoṣā 
stoṣaṃ māṇikyadīpā iva dadatu nakhāḥ padmapāṇeḥ padorvaḥ   
rājadrājīvapāṇernakhanivaharucāṃ pādapadmodbhavānām
udbhedo bhedako'sau bhavatu bhavabhiyāṃ nirbharāṇāṃ bharaṃ vaḥ 
jātastaddehabhūmecaviratakaruṇāvāridattopakāro
yo'nalpaḥ kalpavṛkṣāṅkuranikara ivopāttavijñānabījaḥ   
lokeśasyāṅghripadmaprabhavanakharuco dattamārārisenā
saṃtrāsāḥ śoṇatūṇonmukhanihitaphalāmoghabāṇāṃśuśobhāḥ 
śaśvatsaṃsāraghorāvaṭapatitajanottāraṇāsajjarajju
prārohā rohayantāṃ duradhigamamahāsaṃpaduccaiḥ padaṃ vaḥ   
bhāsvantaḥ kleśakarmaśramavivaśajagattāpavicchedaśūrāṃ
dūrāddoṣopalabdheḥ paṭubudhaguravastārakā ye janasya 
sāndrānandaṃ dadānāḥ sakalaśaśadharaśrībhṛto niṣkalaṅkā
ste vaścintāmacintyāḥ kamalakaranakhāḥ pādajātā jayantu   
bhāsvatkhaṇḍendukhaṇḍairapacitiracanā kiṃ kṛtā śambhuneyaṃ
nyastā ratnāvalī vā kimu niratiśayotkaṇṭhayā bodhilakṣmyā 
devairdivyādbhutānāmasamasumanasāṃ lambitā mālikā nu
prīyātpaṅktirnakhānāmiti janitamatirlokanāthāṅghrijā vaḥ   
kvāyaṃ rājīvajanmā namadamaraśirastuṅgamāṇikyaśayyā 
śaśvatsuptāṅghrireṇuḥ kva ca dharaṇitalālambamaulipraṇāmaḥ 
itthaṃ saṃjātahāsā iva rucinicayairdanturā ye durantā
dhvāntacchedāya lokeśvaracaraṇabhavāste nakhā vo bhavantu   
śūrāstāpāpahāre śiśiratarasudhāśīkarāsārakārāḥ
prākārāḥ krūradūraprasaraduruśarāsāramārāpakāre 
saṃsārākārakārāgṛhabṛhadudarodāraduḥkhaprakāraṃ
ghoraṃ vaḥ saṃharantāṃ caraṇanakharucaḥ śrīkarāḥ padmapāṇeḥ   
bhāso lokeśapādaprabhavanakhabhuvāṃ dūradurvāramāra
vyāmuktavyāpibāṇāvaraṇajavanikābhrāntimutpādayantyaḥ 
saṃkleśānīkanāśasphuṭapiśunamahāketusaṃghātakalpā 
strailokyāśakyaśaktitribhavajayabṛhadvaijayantyo jayanti   
samyaksaṃbodhicetaḥ śaśina iva samudbhāsibhāsāṃ samūho
nirdagdhakleśabhūtipracaya iva bṛhanmuktimārgānilāstaḥ 
vinyastādabhraśubhropalaphalaka iva krūramārairabhedyaḥ
pāyādutprekṣito vo nakharucinikaraḥ pādajaḥ padmapāṇeḥ   
vailakṣyeṇekṣaṇīyāḥ kṣaṇamasamatamaḥkṣepadakṣāḥ kṣapāṇāṃ
nāthenākṣuṇṇapakṣakṣatinijavipadā niṣkalaṅkākṣayā ye 
akṣīṇārātipakṣakṣapaṇapaṭujagadrakṣaṇākṣuṇṇadīkṣā
rakṣā rakṣantu lokeśvaracaraṇanakhāste'kṣaṇakṣepato vaḥ   
satsaṃpatsādhanasya pravarakamalabhṛtpādadurgāśrayasya
trailokyaśrījigīṣornakharucinivahasyātulo'bhyuccayo vaḥ 
mitreṇāptodayena sphuṭamanuvalatālambhitātyantavṛddheḥ
pāyāt sāpāyasarvavyasanaripumahāyānasaṃsiddhihetuḥ   
avrīḍaścūḍayā'sau vahati paśupatiḥ kāmamardhendubhūṣāṃ
śaureḥ śobhābhilāṣaḥ kathamapi kṛtinaḥ kaustubhenāstameti 
dṛṣṭe'smin so'pi mogho maghavamaṇimahāmaulirityāptacittai
ryatkāntyācinti lokaiścaraṇanakhagaṇaḥ padmapāṇeḥ sa jīyāt   
ārāduccairudañcatkṛtavitatiradhastārako nārakāṇām 
udyannīhārarociḥ śucirarivadanaśyāmatāpātahetuḥ 
durvijñeyānubhāvo nikhilajagadatispaṣṭadṛṣṭiprakāśaḥ
pādāmbhojāvalambī nakhakiraṇacayaḥ pātu vo buddhamauleḥ   
dṛṣṭo hṛṣṭāmareśārcanacaturavadhūmuktakarpūrapāṃśu
prodbhāso bhaktibhārapravaṇaharajaṭābhūtivibhrāntabhūmiḥ 
pūjāvikṣiptalakṣmīkarakamalagalatkeśarāgrāṇureṇu
cchāyaḥ pāyādapāyānnakhakaravisaraḥ padmahastāṅghrijo vaḥ   
merau niṣpītapītadyutiramarakarisphārasindūradhūlī
śoṇaśrīśāntaśūro haritaharihayāhīnahārityahārī 
mīlannīlāvabhāso nakharucivisaraḥ padmabhṛtpādapadmād
udyaddugdhābdhivṛddhitrasadamaravadhūvīkṣito rakṣatād vaḥ   
śobhā saṃbhāvyate'smin himakaradhavalairnāmaraiścāmarairvā
bhaktyārambheṇa rambhe parikirasi mudhā kiṃ nu karpūradhūlīḥ 
kiṃ te puṣpaiḥ prakīrṇaiḥ śaciśucibhiriti svāminā svarbhuvāṃ vaḥ
pūjāyāmabjapāṇernakharucinivahaḥ pādajo varṇito'vyāt   
kailāsodbhāsivindhye kavalitabalijitkāyakālimni kālī
līlālāvaṇyalepe vihataharitimaśvetapūṣāśvaraśmau 
lokeśāṅghrernakhānāmurukaranikare kiṃ mayetīva śīrṇaṃ
śītāṃśoḥ pātu pūjācaturasurajanākīrṇakuṇḍacchalād vaḥ   
pādāḥ pādodbhavānāmativitatibhṛtāṃ buddhamaulernakhānāṃ
pāre saṃsārayādaḥpatigamanamahāsetubandhāyamānāḥ 
udyaddurvāraduḥkhānalaśamanamahāpuṇyasaṃbhāravāri
svacchandācchacchaṭābhā jhaṭiti vighaṭanaṃ kurvatāṃ vo bhavasya   
kālīkāntendukānteḥ paribhavavidhṛtirbhūrikailāsabhūbhṛd
bhāsāṃ hāsāvagītirhatirapi himavadgauratāgauravasya 
kṣīrākūpārapūraplutirapi kakubhāṃ nākanāgīyadanta
cchedacchāyākṣatirvo nakharucivitatiḥ pātu lokeśvarāṅghryoḥ   
yatpūjāpārijāte valitamalikulaṃ mīlati śrīsaroje
sevāsaktaḥ svayaṃbhūrmukulitanalinād duḥsthito yatra tasthau 
yenāśyāmā dinaśrīḥ śamitasuravadhūklāntidoṣā niśā'bhūt
pādo'sau padmapāṇernakhavidhuvilasaccandrikaḥ pātu yuṣmān   
kānto vibhrāntakāntāmarayuvatijanairarcito dṛṣṭipātaiḥ
śubhraṃ vibhrāṇmṛṇālīnikaramiva nakhodyotanodbhūtaśobhaḥ 
kāmīvānalpakāmaprasaraparavaśānekacaryāpravṛttaḥ
pādo vaḥ padmapāṇeravatu surapurīcandanāmandacarcaḥ   
ānandāmandabhārollasadamarakaraiḥ pārijāte vikīrṇe
kālīyaḥ kālakūṭotkaṭapaṭala iva prollasadbhṛṅgasārthe 
śreyo vaḥ śrīrvidhattāmalamamalanakhadyotadugdhābdhimadhyād
udyantī padmapāṇeścaraṇasarasijasyācyutaprītihetoḥ   
vāñchāvicchittikhedocchaladanalaśikhāchedakacchocchryo vaḥ
padmacchāyānukāracchalitamadhukarācchādanācchāditaśrīḥ 
svacchandānacchamūrchacchucinakhakiraṇocchūnagucchairatuccho
deyāt pādo'bjakānticchuritakararūco'cchinnamicchāmakṛcchrāt   
udbhūtodbhāsicakradyutiramalanakhairadvitīyoditaśrī
rbibhrāṇo lakṣaṇānāṃ gaṇamatulaguṇāgaṇyapuṇyopanītam 
niḥśeṣadvīpadīpaprabhavadatimahadvaibhavo buddhamauleḥ
pāyāt pādo namasyadbhuvanapatiśiraścakravartī ciraṃ vaḥ   
kīrṇairākāśagaṅgākanakakamalinīkuḍmalaiḥ ko guṇo'smin
kiṃ gītairgītameva sphuṭasarasirūhabhrāntibhṛṅgāvalībhiḥ 
śakyaṃ māṇikyadāmnāmiha rūciranakhe śobhituṃ netyavādīd
yatpūjāyāṃ sureśaḥ sa jayati caraṇo vārijavyagrapāṇeḥ   
yo nāthasyaiva nāsīdapi khalu sugateḥ kāraṇaṃ janmabhājāṃ
yasmin padmābhilāṣī na madhupanivahaḥ pakṣapātī jano'pi 
yenorvī nātigurvī natimatiguruṇā lambhitāpi trilokī
lokaṃ pādaḥ sa pāyāt sugataśaśadharadyotavidyotamauleḥ   
yo'līnāṃ pānadānādakṛta dhṛtamudaṃ saṃhatiṃ sevakānāṃ
yasminnālaṃ vihīnaṃ na khalu haritatātyantaśobhopadhānam 
deyādvo laukanāthiściramamaraśiraḥśāyireṇūtkaro'sau
śreyaḥ śrīvāsabhūmirnakhakiraṇahasatkeśaraḥ pādapadmaḥ   
dehadrohāvahogrāhitahativihito dehināṃ hetirīhā
siddherāhūtirāho hṛtiratimahato bṛṃhatāṃhomahimnaḥ 
kleśavyūhāhitehāhutivihitabṛhaddrohiduḥkhāgnidāha
vyāpohā vāhinī stādvahuvihitahitā padmahastāṅaghribhāvaḥ   
buddhālaṃkāramauleravikalakamalabhrāntibhṛdbhṛṅgamālā
vācālā nirvicārā racayatu caraṇotsarpiṇī saṃpadaṃ vaḥ 
sattvatrāṇaikakāryā sthiratarasucirāvasthitisthāpanārthaṃ
vinyastā śṛṅkhaleva pracurakaruṇayā sthūlakālāyasasya   
rājīvāntaḥpalāśāvaliruciramṛdurvajrasāro visāro
krudhyadvairipramuktapraharaṇanivahasyodbhavadbhaṅgabhūmiḥ 
rakto rāgopaśānteratiśayabalavatkāraṇaṃ tāraṇāyāṃ
saṃsārāmbhonidhervaḥ sugataśaśibhṛto'pāstakhedo'stu pādaḥ   
jambhārerjṛmbhitāmbhoruharuciracaye cāpalenāpyalīnā
nālaṃ lolāpi lolā harakaravihitānandakundotkare'pi 
bhrājiṣṇau viṣṇukīrṇe parimalini puraḥ pārijāte'pyajāta
prītiryatrālimālā ramati jinabhṛtaḥ so'ṅaghripadmo'vatād vaḥ   
bhūyādudbhūtabhūridyutinivahalasatkeśarodbhāsuro vo
raktacchāyānuviddhonmukhanakhadaśanodbhāsikāntyā karālaḥ 
trasyaddurvṛttavairidvipataralacalallocanālokanīyo
lokeśasyāṅaghrisiṃhaḥ kamalabhavajaṭāraṇyaśāyī śivāya   
acchīyānapyanaccho laghurapi na laghurlaṅghane diṅmukhānāṃ
trailokyānandano'pi prabalaparapuravyāpisantāpahetuḥ 
lāvaṇyālepalipto'pyatiśayamadhuro vaidhurādherniroddhā
pādoddyotaḥ kriyād vo jinarūcivikasanmālikāśekharasya   
rājīvai rājarājo harirapi haritairhāribhiḥ pārijātaiḥ
kundaiḥ sānandamindurbahuvasuvisarairvāsavo bhāsamānaiḥ 
prītaḥ pāśī palāśairiti vibudhajanaḥ prājyapūjāviśeṣaṃ
yatrānuprāsakāvyāyitamatata sa vaḥ pātu pādo'bjapāṇeḥ   
bhānurbhāsāṃ vikāśe nutimakṛta nakheṣūnmukho nākanāthaḥ
śarvaḥ śākhāgraparvaṇyavicalanayano'pyantakaḥ prāntakāntau 
yasyāsāmānyaśobhāviṣayamatiśayaṃ draṣṭumāsīdanīśo
niḥśeṣaṃ divyalokaḥ sa jayati caraṇo buddhabimbāṅkamauleḥ   
samyaksaṃbuddhabhānusphuṭavikaṭajaṭāpuñjakuñjorumūrteḥ
saṃsārāmbhodhimajjadgurutarajanatāmedinīstambhanasya 
bhūyād bhadrāya pādaḥ kamaladharagireḥ sevitaḥ siddhasārthaiḥ
paryantodvāntakāntisravadaruṇamahādhātumannirjharo vaḥ   
saṃsārādhvaprabandhaśramasakalajagatklāntisaṃśāntihetu
cchāyasyecchāphalasya sphuṭanakhakusumodbhāsiśākhābhṛto vaḥ 
lokeśāṅaghridrumasya praṇatasurajanairmaulimālālavāle
mūle saṃpādito'vyānmaṇikalaśabhṛtaḥ svacchadhāmāmbusekaḥ   
saṃmūlakleśajālaprabalaripubalonmūlanasthūlalābhā
llabdhollāso vilāsī balavijayilasanmaulilīlālayo vaḥ 
pāda pāyādatulyāmalakamalabhṛto'līkaphullābjalobha
vyālolānalpalāpollasadalipaṭalālluptasaṃgītilolaḥ   
trailokyaiśvaryalakṣmīcapalakarivadhūsaṃyamālānadaṇḍaḥ
kaṣṭakleśāhidaṣṭaskhaladakhilajagatpālane dakṣatarkṣaḥ 
durvārāntaḥpraveśākṛśanarakapure dvāragāḍhārgalo vo
bhūtyai lokeśapādo bhavajaladhisamullaṅghanaikaplavo'stu   
iti pādukādeśanā
vṛtto nṛttaprakāraḥ sapadi vighaṭitā vādyavidyānavadyā
no gītaṃ nāvagītaṃ kṛtarasaracanairnaiva bhāvairabhāvi 
ityantaḥ smeraśākre sadasi na śakitā yatra pūjāpsarobhiḥ
kartuṃ bhāvāturābhiḥ sa jayati janitātṛptirūpaḥ sarojī   
uddāmasthāmavāmakramaviṣamamilanmāramānapramāthī
madhyādunmāthimohodgamamamitamahomaulirāyāmabhīmam 
śrīmanniḥsīmabhūmāsamamahimamahākāmadhāmātibhūmau
sattvapremaprakāmaprathitamṛdumanā nirvirāmāśrayo vaḥ   
sāraprākāraghorāvaraṇanivaraṇo bandhanakrūradūra
sphārāvārātiraudre narakanagarikākāradhāriṇyarīṇām 
kārāgārodare yaḥ smaraṇaśaraṇatāṃ kāraṇākātarāṇāṃ
yātaḥ satkārakārī gurutarakaruṇaḥ pātu lokeśvaro vaḥ   
kalpāntollāsihelācaladanilacalollolakallolamālā
vācāle nakrajālākulakalilajale vāridhāvullalantaḥ 
ālambe yasya nīlotpalavimalamahākuṭṭimālīnalīlām
ālīyante ladhīyaḥ sa jagati kamalī pālanāyāla mastu   
dhūmaughobandhabandhīkṛtavidhuravidhubradhnanirbandhadhāmā
nīrodhodbhedabādhābudhavibudhavadhūdhīratoddhāradhuryaḥ 
yannāmādhītidhārādharavidhṛtikṛtāmeti dhūmadhvajo'pi
pradhvaṃsaṃ sādhu dheyānniravadhi sa vidhiṃ buddhadhāro dhṛtervaḥ   
krodhādutkṣiptakālāyudhakaranikaraḥ krūrasūtkārakārī
dānaklidyatkapolākulamadhupakulākāṇḍakālorukāyaḥ 
krānto yannāmakaṣṭāṅkuśahatikṛpaṇaḥ kātareṇa karīndro
lokeśaḥ sa prakāmopakaraṇakaruṇaḥ kāmakṛtyaṃ kriyād vaḥ   
sūtkāriśvāsapoṣākṛśaviṣavamathuploṣiroṣāśrayāśā
daṃśāśādarśitāsyā bhṛśatataśiraso nāśane dandaśūkāḥ 
yannāmāśīviṣeśadviṣi viśati viṣāṃ dhīṣu naśyantyanīśā
lokeśaḥ so'stu viśvaśrayadativiṣamakleśarāśeḥ śamāya   
gandhodgārorugarvagrahaṇagajagaṇagrāsagītogravegaḥ
sāvegodagragāmī galagahanaguhāgāḍhagambhīragarjaḥ 
yogairyugyopayogānagami mṛgapatiryadgaṇodgītiyogād
duryogaṃ vaḥ sa yogī sthagayatu sugatāsaṅgituṅgottamāṅgaḥ   
bhūyo'pāyānumeyaḥ kṣatadayahṛdayo bhīvidhāyī vihāya
stheyān śailopameyaḥ śrayadaligavayacchāyakāyo nikāyaḥ 
sadyogopāyamāyāmaya iva vilayaṃ yātavān yātavīryo
yatpādadhyāyineyaḥ sa sugatanilayo jāyatāṃ vo jayāya   
saṃtrāsāvāsabhūmiṃ kalivisarasaradyādasaṃ bhāsvarāsi
prāsaprollāsibhaṅgaṃ prasṛtasitalasatketusatphenahāsyām 
yatsevāsādhunāvā dviṣadasamasamitsārasenāsravantīṃ
sotsāhāḥ saṃcarante sukhamasukhamasau saṃhriyād vaḥ sarojī   
bhūbhṛtsaṃbhārabhedaprabhukaravibhavo bhūribhūbhogabhīmaṃ
bibhrāṇaścitrabhānuṃ bhavadatibharabhīsaṃbhramodbhrāntibhūtaḥ 
dambholirbhītibhājāmabhavadabhipatannāśunābhāvabhūmi
rbhakteryasya prabhāvāt sa bhavatu bhavabhidvo bhṛtāmbhojaśobhī   
ābādhādhūtadhairyaścyutividhisavidho durvidhakrodhavedho
bādhāduḥsādharodhoddhurabahuvividhavyādhisaṃbādhadehaḥ 
yasya dhyānāvadhānādadhikadhṛtisudhādhānasaṃdhāritāsu
rdhīmānnādhervidheyo dhiyamavatu sa vo bodhaye buddhamūrdhā   
ārādāhūtiyātṛkṣitipatiratulārātiśātipratāpa
prodgītirdaṇḍanītiprathitapitṛpatikhyātijiddaṇḍanītiḥ 
yatpādādhītiśakteḥ kupitamatiratiprītimāyāti bhūte
rvyāghātodbhūtiheturjinavṛṣavasatiḥ saṃhriyād vaḥ sa bhītim   
brahmā jihmāyito'bhūdagururapi guruḥ khaṇḍitākhaṇḍalokti
rviṣṇustūṣṇīmadhṛṣṭo vacanaviracane vītagarvo'pi śarvaḥ 
tuṣṭāstuṣṭūṣavo'pi sphuṭamiti vibudhā no budhā yadguṇoktau
sa śrīmānabjapāṇirjayati jinamanogocarāntarguṇaughaḥ   
dhātrā citraṃ caritraṃ suraripuripuṇā satrinetreṇa netre
gotrāmitreṇa gotraṃ gatirapi guruṇā rātripeṇāpi gātram 
maitraṃ mitreṇa putrīyitasakalajagatprema putreṇa cātre
ryatredaṃ stotrapātraṃ stutamavatu sa vo'mātrasatto'bjapāṇiḥ   
yasmin brahmā bahutvaṃ bahubahumatavānānanānāṃ nijānāṃ
skando'pyānandagarbhaṃ nutiṣu natikṛtau nāganātho'pi mūrdhnaḥ 
śakraḥ ślāghyāmanaiṣīnnayanadaśaśatāṃ yaṃ vilokya trilokī
lokeśo nirvirāmānatinayanaratistotrapātraṃ sa pāyāt   
khedī khe dīptaraśmiḥ kila viphalamasāvadhvanīnodhvanīno
lokālokārthamāste nanu kamalabhṛto dīptatāpaḥ pratāpaḥ 
dhīrairdhīrairakāri stutiriti vihitollāsabhāsāṃ sabhāsāṃ
yasyāryasyāstu tasmājjagati kṛtaripukṣiprasādaḥ prasādaḥ   
nyastā yasminnamasye natirapi nitarāmunnatiḥ puṇyadhāmnāṃ
niḥsāmānyaikamānye'pacitirupacitirbhūyasī bhaktibhājām 
dhyānasthānasya yasya smṛtirapi sahasā vismṛtirbhūtabhīteḥ
so'nantācintyaloke vihitahitapatho lokanātho'vatādvaḥ   
dambho dambholiraindraḥ kvacidakṛta surārātiśāto'tiśāto
hārī hārīraṇāsau balavati viphalābhīṣu rājīṣu rājī 
cakre cakreṇa nārthaṃ haririti janatā nūnamāheti heti
vyāsavyāsaktimuktān jayati ripujanollāsarojī sarojī   
lokātotaṃ dadhānaḥ sukhamapi jagatāṃ tīvraduḥkhena duḥkhī
nityaṃ nityānurakto'pyaśaraṇakṛpaṇaprāṇabhṛdyogayuktaḥ 
trailokyasyaikanātho'pyasamarucijanārādhanābandhuro yaḥ
so'vyāt saṃbuddhamaulirvihitavisadṛśācintyacaryaściraṃ vaḥ   
nirvicchedatrilokīnihitanirupamasnehayogānuyogā
nnirvāṇo na prakampyo balavadalaghubhistīrthikonmattavātaiḥ 
jīyāllokeśadīpaḥ sa bhuvanabhavanodbhūtamohāndhakāra
dhvaṃso'vidhvaṃsadhāmā parahitakaraṇodyogasaṃvṛttavarttiḥ   
kvāsau sarvatra maitrī kva viṣamabahalakleśavidveṣidāhaḥ
kva prauḍhā muktiśaktiḥ kva ca dṛḍhakaruṇāpāśaniṣpandabandhaḥ 
kvopekṣāpakṣapātaḥ kvaparahitakṛtivyagratā tadvicitraṃ
citraṃ rājīvapāṇeścaritamatijagajjāyatāṃ jyotijidvaḥ   
sarvāgraḥ sarvarūpaprathanapṛthunayaḥ sarvadā sarvanāthaḥ
sarveṣāṃ sarvathā yo vinayavidhimahāsarvagurvarthasiddhyai 
sarvaiḥ sātotagarvairgurumahimaguṇaiḥ kharvayan sarvagarvān
sarvaḥ sarvaprado vaḥ saphalayatu rūcīḥ sarvavinmaulirurvīḥ   
īśaḥ svāmī prajānāṃ patiramaragururlokapālo mahendro
bhāsvān dattāridaṇḍaḥ parajayabalijid vittado jaitrapāśaḥ 
ityantarhāsagarbhaṃ bhaṇati parijane'nvarthanāmnāṃ nijānāṃ
pātre yatrānulajjairnatamamaragaṇairabjapāṇiḥ sa jīyāt   
varyāryāṇāṃ vareṇyo varaparavidhurotsāraṇā saṃvaro vo
durvāraiḥ sāramārairamitakaradharo durdharo vairivīraiḥ 
vīro vīrārivārī pracurataravarodārasaṃbhāravāri
sphārāsārorudhārāvisaravitaraṇādhīradhārādharaḥ syāt   
nityodyukte'tiśakte prabhavati nalinodbhāsi haste samasto
nāthī saṃsārayādaḥpatipathapathako loka ityākalayya 
yasmin vinyasya bhāraṃ laghuralaghukṛpo viśvadīpaṃ prapede
buddho'vandhyapratijñākṛtadhṛtividhṛtirnirvṛtiṃ so'vatādvaḥ   
uccairūḍho garīyān sugata iva jagatkāryasaṃbhārabhāro
nyastā haste praśastā nija iva kamalālaṃkṛtirbhaktibhājām 
nirvāṇaṃ nārakāgnernicaya iva ciraṃ prāpitaḥ sattvasārthaḥ
tīvrakleśaprabandho jana iva śamito yena pāyāt sa yuṣmān   
yo nānānantarūpaprakaṭanapaṭimakhyātamāyo'pyamāyaḥ
saṃśāntāśeṣabhīrapyatikaruṇatayā kātarācārakārī 
vītakrodho'pi duṣṭāśayadamanabudhakrodhanityānubandhaḥ
saṃbuddhodbhāsimauliḥ sa jayati mahatāṃ cintanīyo'pyacintyaḥ   
dhatte naivottamāṅgaṃ paramapitu vapuryo'mitābhābhirāmaṃ
sannālaṃ nāravindaṃ gurubhayavidhurā vairisenāpi yasya 
yenābaddhā jaṭā no jagadahitahativyāpṛtenāpi kakṣā
dakṣo'sau rakṣatādvaḥ kupitayamamukhālokanāllokanāthaḥ   
śeṣāśaṅkī cakampe bhavasalilanidhiḥ kleśasārthaiḥ pralīnaṃ
viśrāntaṃ bodhisattvairmunirapi śuśubhe ślāghyanirvāṇalīlaḥ 
yasminnābaddhakakṣe prasarati parito'śeṣasattvārthakārya
vyāyāme sa prakāmaṃ śamayatu sugatāvāsamaulirmalaṃ vaḥ   
iti bhagavadvarṇanā 
pratyūhavyūhabādhāvighaṭanaviṣame mānasasyāpyabhūmau
karmaṇyekāntaśarmacchidi jagadahitocchittaye padmapāṇiḥ 
nighnaḥ krīto'tha bhīto balavadiva yayā nirvikāro niyuktaḥ
sā nāthasyātigurvī prabhuravatu kṛpā niṣkṛpādantakādvaḥ   
bhūmirnaivābhibhūtermṛdutaramapi yallokadhātūnanantān
atyantāvīryavīryaṃ yugapadapi bhṛśaṃ bhāsayaṃstrāsaśāntyai 
khadyotodyotaleśānukṛtivilisitāśeṣatejasviteja
stejo lokeśvaraṃ vo haratu hṛdi bhavadbhūrimohāndhakāram   
niḥśeṣākāśadhāturjana iva janitāpūritāśaḥ samantāt
prārabdhaḥ sarvabhāsāmiva niratiśayāpāyarāśervilopaḥ 
sārdhaṃ sāndrāndhakāraiḥ śamamagami mahānṛddhimānmānimāro
yenodbhāsaḥ sa bhūyāt sarasirūhabhṛto bhūtaye jāyatāṃ vaḥ   
īśo'nyadyotanāśo balabhiditarabhāduḥśamadhvāntarāśeḥ
sattvadrohāśayānāmanupamatapano yo'cyutaścitrabhānuḥ 
nānānantācalādivyavahitaviṣayodbhāsane śaktidhārī
lokeśodbhāsa ekopyamaragaṇanibho bhībhide vaḥ sa bhūyāt   
saṃpannāśeṣasattvapracurajalacarecchāsukhaṃ yatra dūraṃ
durlaṅghaye yāntyadhastād giraya iva janānarthadustīrthyasārthāḥ 
durvāro'sau samantāt pṛthubhavabhuvanābhāvasaṃrambhajṛmbhī
bhīdāvāgnipraśāntyai karakamalavibhāmbhonidhirjṛmbhatādvaḥ   
nirvāṇo nārakāgniḥ kimiti yadi vineyeṣu dharmāmṛtaugho
rāśirbaddho jaṭānāṃ yadi gatirahitaḥ kiṃ samaho ripūṇām 
mardhāgāre garīyān yadi vasati jino bandhurā kiṃ trilokī
nāthasyetthaṃ vicitrā vyavahṛtirahitaṃ hantu vo lokabandhoḥ   
mūrcchatyekāpi sattvāśayavaśavihitākārabhedābhirāmā
durbhedābhūtakalpā caladacalamahārambhadambholikoṭiḥ 
laukeśī sanmanīṣākumudaśaśirucistīrthikānarthakoṭi
dhvāntāntardhānabhānurbhavatu bhavabhide deśanā śāsanī vaḥ   
durvādonmādanādipracuramadakaṇādākṣapādādivādi
prodyannānāvivādāspadamadasadasāṃ sāpavādo vivādaḥ 
utsādaḥ sapramādonmadajanavipadāṃ kovidānāṃ prasādo
bhāvānutpādavādo jayati jinavapuḥ pādasaṃpādamauleḥ   
trastavyastāriśastraṃ trayi jagati cakāsti stuto yadgabhasti
stomo vistīrṇatoyaṃ marunilayasadāṃ vistaradhvastatāpaḥ
sa stādastāhitāstro balivalikuliśaḥ padmahastasya hasto 
'nāpāstyaiḥ vaṃ samastatribhuvanavikasatsādhvasāpāstiśastaḥ   
saṃvartodvṛttavātavyatikaraviṣayottuṅgaśailadrumālī
nirmūlonmūlanāya prabhurarikariṇāṃ śātitānalpadarpaḥ 
bhadro lokeśvarasya praṇayimadhukarākarṣadānaughavarṣī
hastastamberamo vo bhavaripunagarībhañjanāyālamastu   
satkoṣaṃ sannidhānaṃ ghanarucijinatāvāñchitācchedasiddhau
yadyātaṃ śātakoṭimanukṛtimahitatrāsisatpatrakoṭi 
samyaksaṃbodhilakṣmīkṛtavasatiguṇaślāghayaivāvimuktaṃ
muktestatkāraṇaṃ vaḥ karakamalamalaṃ lokanāthasya bhūyāt   
śaśvadvardhiṣṇutṛṣṇāvikalagaladarīvihvalapretarāśe
rāhlādotpādi satyaṃ kamalamadhivasadbodhilakṣmīkamabjam 
satpadmaṃ bhūtivāñcchāvinihitamanasāṃ sādhusevāpadaṃ yat
tallokeśasya yuṣmān paṭurucipaṭalīrājirājīvamavyāt   
nānāduḥkhapratānāṃ tanukiraṇaghanottāpanakleśabhānu
mlānaṃ dīnānanaṃ yajjanamanujanayatyātapatropamānam 
glāniṃ mā gādahīnaṃ tadakhilabhuvanānyūnabhānūdvitānaṃ
līnaṃ lokeśapāṇau nalinamamalinaṃ mlānimeno nayedvaḥ   
sthāmnaḥ sthānaṃ mahimno mahadudayapadaṃ dhāmadhāmnāṃ prathimna
strāsāvāso ripūṇāṃ durabhibhavabhavādbhībhidodbhūtibhūmiḥ 
kāntaṃ śobhāniśāntaṃ vasatiratijagadvīryavistārirāśe
rlokeśasyāstu bāhurbahujagadahitocchedanācaṇḍadaṇḍaḥ   
yallāvaṇyāmṛtaughaṃ kṣaradapi janitātaṅkamevāhitānāṃ
tṛptiṃ naiva prayacchatyatha punaratanuprīṇanaṃ locanānām 
śobhāgāraṃ viśobhīkṛtasakalajagadbhūṣaṇaṃ bhūṣaṇānāṃ
tadbhuyādekacīraṃ sukhamasukhanude bhāsvadambhojino vaḥ   
mlānaṃ rūpābhimānairjagati saphalatāṃ locanaiḥ puṇyabhājāṃ
yātaṃ ghātaṃ tu tṛṣṇātatitaralatarairyatra lāvaṇyasindhau 
manye'saṃkhyaiḥ śaśāṅkaprabhṛtibhiratulaṃ kāntimadbhiḥ kṛtaṃ syād
ekaṃ yadyāsyamasyāpyatijayi jayatāṃ tanmukhaṃ padmapāṇeḥ   
yasmin vidveṣabhājāmaviratavilasatkāntitoyaughameghaiḥ
saṃvṛttaṃ dāhadāyi sphuṭataramasakṛddurdinaṃ dehināṃ tu 
dhautā dhvastānubandhā bahulamalamaṣīpaṅkalepaprabandhāḥ
tadbuddhāgāramūrddhāmukhamatisukhadaṃ stādvicitrakriyaṃ vaṃ   
iṣṭābjākliṣṭapāṇeḥ sphuṭavikaṭakuṭīkuṭṭimāntopaviṣṭa
spaṣṭaśliṣṭāmitābhadyutipaṭupaṭalāpāṭalābhāpaṭimnaḥ 
śobhāviṣṭairadṛṣṭoparighanaghaṭanasyotkaṭāṭopabandhaḥ
kūṭasyāvyājjaṭānāṃ kaṭurakaṭasuhṛtsaṃkaṭātkaṅkaṭo vaḥ   
atyantāhlādahetoraviratavistṛtasyāmitābhaprabhāmbhaḥ
saṃbhārasyaiva sekān niratiśayamṛjāsundaro labdhavṛddhiḥ 
uddāmāmodidivyādbhutakusumacayairarcitaścintitārtha
prāpteḥ saṃpattaye stānnalinadharajaṭākalpavallīcayo vaḥ   
yāsāṃ baddho vimuktiṃ gamayati niyatāmujjhitānyādhivāso
niḥsāmānyāṃ vibhūṣāṃ janayati vapuṣā yāsu nātho'mitābhaḥ 
sarvāmodacchido yā nirupamavahalāmodaliptākhilāśā
laukeśyo'vaśyalabhyāṃ mṛtimativikaṭāstā jaṭā vo harantu   
saṃghāto no jaṭānāmakhilajanamanobandhane pāśarāśi
rlāvaṇyaṃ nāpi duḥkhānalavikalajagajjīvanīyo'mṛtaughaḥ 
nāmbhojaṃ duṣṭadamyāntakaturagakaśākleśadoṣātimoṣaḥ
pratyāśā poṣasiddhiṃ diśatu jinaśaśiśleṣikeśaḥ śriyo vaḥ   
uddāmāpiṅgatejaḥprasaraviracitāśeṣadigdāhamoha
trastātrāṇātrilokīkavalanarabhasollāsikālāgnikalpam 
daṣṭauṣṭhaṃ duṣṭadṛṣṭijvalitamanuhayagrīvamābaddhalakṣmyā
jātā lokeśvarī vaḥ kṣaṇamatulakṛpākātarā dṛṣṭiravyāt   
lopaṃ lokaḥ prayāti sphuṭamakhilamahābhūbhṛtāmadya tūrṇaṃ
cūrṇībhāvo dharāṇāmapi jalanidhayaḥ śoṣamāyāntyanantāḥ 
itthaṃ yasyāntakopabhrukuṭibharabhavadbhaṅgabhīmāllalāṭā
nniryāntīṃ vīkṣya devīmatulabhujabalaistrastamabjī sa jīyāt   
stutyaiḥ stutyā gurūṇāmapi jagati gururvanditā vandanīyai
rmūrtevānalpakalpārjitasakalajagattrāṇanirvyājaśaktiḥ 
lokasyārticchidā yaiḥ svayamatulakṛpaivābjino nirgatā stāt
tārā saṃsārakārodaraguruvilasatkāraṇāhāriṇī vaḥ   
gīrvāṇagrāmagīto gurugaṇanaguṇo gīṣpateragragābhi
rgrāhyonudgāḍhavargasphuṭagatigahano haṃsagāmyugragābhiḥ 
gambhīrodgāriṇībhirnigaditagarimāgeyapūgālpabhāgaḥ
samyaggamyaḥ samagro'vatu sugatagirāmabjino vo guṇaughaḥ   
kavirapi janmani janmani bhaktaścaraṇe'valokiteśvarasya 
prakṛtiśaraṇagottaradhīḥ parahitagurukāryakāryaḥ syām   
mahākṣapaṭalikaśrīvajradattakaviviracitaṃ
śrīlokeśvaraśatakaṃ samāptam 
