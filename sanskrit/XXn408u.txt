 karuṇāpuṇḍarīkasūtram
 dharmacakrapravartano nāma prathamaḥ parivartaḥ
 om namaḥ śrīsarvabuddhabodhisattvebhyaḥ 
 buddhaṃ praṇamya sarvajñaṃ dharmaṃ saṅghaṃ guṇākaraṃ 
 karuṇāpuṇḍarīkākhyaṃ pravakṣye bodhisūtrakaṃ 
 evaṃ mayā śrutam 
 ekasmin samaye bhagavān rājagṛhe viharati sma gṛdhrakūṭe parvate mahatā bhikṣusaṅghena sārdhaṃ dvādaśabhirbhikṣuśataiḥ sarvairarhadbhiḥ kṣīṇāsravairniḥkleśairvaśībhūtaiḥ suvimuktacittaiḥ suvimuktaprajñairājāneyairmahānāgaiḥ kṛtakṛtyaiḥ kṛtakaraṇīyairapahṛtabhārairanuprāptasvakārthaiḥ parikṣīṇabhavasaṃyojanaiḥ samyagājñāsuvimuktacittaiḥ sarvacetovaśiparamapāramitāprāptairabhijñānābhijñātairmahāśrāvakaiḥ 
 tadyathā āyuṣmatā cājñātakauṇḍinyena āyuṣmatā cāsvajitā āyuṣmatā ca bāṣpeṇa āyuṣmatā ca mahāsthāmnā āyuṣmatā ca bhadrikeṇa āyuṣmatā ca mahākāśyapena āyuṣmatā coruvilvākāśyapena āyuṣmatā ca gayākāśyepena āyuṣmatā ca śāriputreṇa āyuṣmatā ca mahāmaudgalyāyanena āyuṣmatā ca mahākātyāyanena āyuṣmatā cāniruddhena āyuṣmatā ca revatena āyuṣmatā ca kaṃphillena āyuṣmatā ca gavāṃpatinā āyuṣmatā ca pilindavatsena āyuṣmatā ca bakulena āyuṣmatā ca mahākauṣṭhilena āyuṣmatā ca bharadvājena āyuṣmatā ca mahānandena āyuṣmatā copanandena āyuṣmatā ca sundaranandena āyuṣmatā ca pūrṇena āyuṣmatā ca subhūtinā āyuṣmatā ca rāhulena 
 evaṃ pramukhaiścānekairmahāśrākairāyuṣmatā cānandena śaikṣeṇa
 anyābhyāṃ bhikṣusahasrābhyāṃ śaikṣāśaikṣābhyāṃ 
 mahāprajāpatīpramukhaiśca ṣaḍbhikṣuṇīsahasraiḥ
 yaśodharayā ca bhikṣuṇyā rāhulamātrā saparivārayā 
 aśītibhiśca bodhisattvasahasraiḥ sarvairavaivartikairekajātipratibaddhairyadutānuttarāyāṃ samyaksaṃboddhau dhāraṇīpratilabdhairmahāpratibhānapratiṣṭhitairavaivartyadharmacakrapravartakairbahubuddhaśatasahasraparyupāsitair
 bahubuddhaśatasahasrāvaropitakuśalamūlairbahubuddhaśatasahasrasaṃstutairmaitrīparibhāvitakāyacittaistathāgatajñānāvatāraṇakuśalairmahāprajñaiḥ prajñāpāramitāgatiṃgatairbahulokadhātuśatasahasraviśrutairbahuprāṇakoṭīniyutaśatasahasrasaṃpālakaiḥ 
 tadyathā mañjuśriyā ca kumārabhūtena bodhisattvena mahāsattvena avalokiteśvareṇa ca mahāsthāmaprāptena ca sarvārthanāmnā ca nityodyuktena ca anikṣiptadhureṇa ca ratnapāṇinā ca bhaiṣajyarājena ca bhaiṣajyasamudgatena ca vyūharājena ca pradānaśūreṇa ca ratnacandreṇa ca pūrṇacandreṇa ca mahāvikramiṇā ca anantavikramiṇā ca trailokyavikramiṇā ca mahāpratibhānena ca satatasamitābhiyuktena ca dharaṇiṃdhareṇa ca akṣayamatinā ca mahāmatinā ca śāntamatinā ca nakṣatrarājena ca ratnavairocanena ca maitreyeṇa ca bodhisattvena mahāsattvena siṃhena ca bodhisattvena mahāsattvena bhadrapālapūrvaṃgamaiśca ṣoḍaśabhiḥ satpuruṣaiḥ sārdhaṃ 
 tadyathā bhadrapālena ca ratnākareṇa ca susārthavāhena ca naradattena ca guhaguptena ca varuṇadattena ca indradattena ca uttaramatinā ca viśeṣamatinā ca vardhamānamatinā ca amoghadarśinā ca susaṃprasthitena ca suvikrāntavikramiṇā ca anupamamatinā ca sūryagarbheṇa ca dharaṇiṃdhareṇa ca 
 evaṃ pramukhairaśītibhirbodhisattvasahasraiḥ sārdhaṃ 
 śakreṇa ca devānāmindreṇa viṃśatidevaputrasahasraparivāreṇa 
 tadyathā candreṇa ca devaputreṇa sūryeṇa ca samantagandhena ca ratnaprabheṇa ca avabhāsaprabheṇa ca 
 evaṃ pramukhaiścānyairdevaputraiḥ 
 caturbhiśca mahārājaiḥ sārdhaṃ saparivāraiḥ 
 brahmaṇā ca sahāpatinā sārdhaṃ dvādaśabrahmakāyikāsahasreṇa śikhinā ca brahmaṇā jyotiḥprabheṇa ca brahmanā 
 evaṃ pramukhairdvādaśabhiśca brahmakāyikadevaputrasahasraiḥ 
 aṣṭābhiśca nāgarājaiḥ sārdhaṃ bahunāgakoṭīśatasahasraparivāraiḥ 
 caturbhiśca kinnararājaiḥ sārdhaṃ bahukinnarakoṭīśatasahasraparivāraiḥ 
 caturbhiśca gandharvakāyikairdevaputraiḥ sārdhaṃ bahugandharvaśatasahasraparivāraiḥ 
 caturbhiścāsurendraiḥ sārdhaṃ bahvasurakoṭīśatasahasraparivāraiḥ 
 caturbhiśca garuḍendraiḥ sārdhaṃ bahugaruḍakoṭīniyutaśatasahasraparivāraiḥ 
 rājñā cājātaśatruṇā māgadhena vaidehīputreṇa sārdhaṃ bahumanuṣyarājasāmātyapaurajānapadaparivāraiḥ 
 tena khalu punaḥ samayena bhagavāṃścatasṛbhiḥ parṣadbhiḥ parivṛtaḥ puraskṛtaḥ satkṛto gurukṛto mānitaḥ pūjito'rcito'pacāyitaḥ
 tadā bodhisattvaviṣayasaṃdarśanapraṇidhānavyūhasamādhiviṣayadhāraṇīmukhavyūhaṃ samādhānamukhanirdeśaṃ caryāvaiśāradyaṃ nāma dharmaparyāyaṃ sūtrāntaṃ mahāvaipulyaṃ bodhisattvānugataṃ sarvabuddhaparigrahaṃ bhāṣitumārabdhavān
 tadā nānāvarṇaraśmayo niścaritā yatprabhābhirayaṃ trisāhasramahāsāhasro lokadhāturmahatāvabhāsena sphuṭo'bhūt 
 tena cāvabhāsena lokāntarikā aghā aghasphuṭā andhakāratamisrāḥ
 yatremau candrasūryau eva maharddhikau mahānubhāvau maheśākhyau nābhipatato na virocatastatra ye sattvā upapannāste svakasvakamapi bāhuprasāritaṃ na paśyanti sma
 tatrāpi tenāvabhāsena parisphuṭāḥ samānā anyonyaṃ paśyanti smānyonyaṃ saṃjānante sma 
 sarvāṇi buddhakṣetrāṇi ca parisphuṭāni saṃdṛśyante sma yāvad avīcirmahānirayo yāvadbrahmalokaṃ parisphuṭaṃ dṛśyate sma 
 ye ca teṣu sarveṣu kṣetreṣu ṣaṭsu gatiṣu sattvāste sarve saṃdṛśyante sma 
 ye ca teṣu buddhakṣetreṣu buddhā bhagavantastiṣṭhanto dhriyanto yāpayanto yaṃ dharmaṃ bhāṣante sma sa ca sarvo nikhilena śrūyate sma 
 ye ca teṣu buddhakṣetreṣu bhikṣubhikṣuṇyupāsakopāsikā yogino yogācārāḥ prāptaphalāścāprāptaphalāśca te'pi sarve saṃdṛśyante sma 
 ye ca teṣu buddhakṣetreṣu bodhisattvā mahāsattvā anekavividhāśravaṇārambaṇādhimuktihetukāraṇopāyakauśalyairbodhicaryācāriṇaste'pi sarve saṃdṛśyante sma 
 ye ca teṣu buddhakṣetreṣu buddhā bhagavantaḥ parinirvṛtāste'pi sarve saṃdṛśyante sma 
 ye ca teṣu parinirvṛtānāṃ buddhānāṃ bhagavatāṃ ratnamayadhātustūpāste'pi sarve saṃdṛśyante sma 
 antarīkṣācca puṣpavarṣam abhiprāvarṣat
 manojñaśabdā amāradundubhyaḥ prasasvanuḥ 
 sarvaścāyaṃ trisāhasramahāsāhasro lokadhātuḥ ṣaḍvikāram aṣṭādaśamahānimittam akampat prākampat saṃprākampat
 avedhat prāvedhat saṃprāvedhat
 acalat prācalat saṃprācalat
 akṣubhyat prākṣubhyat saṃprākṣubhyat
 araṇat prāraṇat saṃprāraṇat
 agarjat prāgarjat saṃprāgarjat 
 tasmin kṣaṇe sarvato lokeṣu harṣaṇīyāstoṣaṇīyāḥ prasādanīyā avalokanīyāḥ prahlādanīyā manojñāḥ śabdāḥ śrūyante sma 
 na ca kasyacit sattvasya viheṭhā vā trāso vā bhayaṃ vā stambhitatvaṃ vā 
 na cānyadevalokānāṃ prabhāḥ prajñāyante 
 sarvanarakatiryagyoniyamalokopapannāḥ sattvā vigataduḥkhāḥ sarvasukhasamarpitāścābhuvān 
 na ca kasyacit sattvasya rāgo vā dveṣo vā moho vā mātsaryo vā īrṣyā vā māno vā mrakṣo vā mado vā krodho vā vyāpādo vā paridāho vā bādhate 
 sarvasattvāśca parasparamitracittā hitacittā mātṛpitṛsaṃjñino'bhūvan 
 atha ratnavairocano nāma bodhisattvo mahāsattvastaṃ mahānimittaprātihāryaṃ dṛṣṭvā sahasotthāyaikāṃśamuttarāsaṅgaṃ kṛtvā dakṣiṇajānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat 
 paramāścaryādbhutaprāpto'haṃ bhagavan
 kuta ime raśmaya āgatāḥ 
  kasyaiṣa prabhāvaḥ 
  ko nvatra bhagavan hetuḥ 
  kaḥ pratyayo bhaviṣyati 
 atha khalu bhagavān ratnavairocanaṃ bodhisattvaṃ mahāsattvametadavocat  śṛṇu kulaputra sādhu ca suṣṭhu ca manasikuru bhāṣiṣye'haṃ te 
 sādhu sādhu bhagavan niti ratnavairocano bhagavataḥ pratyaśroṣīt 
 bhagavān ratnavairocanaṃ bodhisattvaṃ mahāsattvametadavocat 
 asti kulaputra pūrvadakṣiṇasyāṃ diśi
 ito buddhakṣetrakoṭīśatasahasragaṅgānadīvālukāsamān buddhakṣetrān atikramya padmā nāma lokadhāturnānāguṇavibhūṣitā nānāpuṣpasamīritā nānāgandhaiśca sphuṭā ratnavṛkṣairalaṅkṛtā ratnaparvatairākīrṇā
 nīlavaiḍūryamayī tatra bhūmirbodhisattvairākīrṇā dharmaśabdena sphuṭā
 sā ca punarvaiḍūryamayī bhūmirmṛdukācalindikasukhasaṃsparśa
 nikṣipte ca caraṇe caturaṅgulamavanamati
 utkṣipte ca caraṇe caturaṅgulamunnamati
 nānāpadmaiścākīrṇā 
 tatra ca saptaratnamayā vṛkṣāḥ saptayojanānyuccatvena
 teṣu ca vṛkṣeṣu divyakāṣāyavastrāṇi pralambante
 divyāni ca vādyāni manojñāni saṃpravādyante
 teṣu ca vṛkṣeṣu nānāśakuntā indriyabalabodhyaṅgamanojñāṃ śabdāṃ pravyāharanti
 teṣāṃ vṛkṣāṇāṃ patrāṇi parasparaṃ spṛśya divyātikrāntaṃ pañcāṅgikatūryaśabdaṃ niścārayanti
 ekaikasya ca vṛkṣasya divyātikrāntenodāreṇa gandhena yojanasahasraṃ sphurati
 teṣu ca vṛkṣeṣu divyānyalaṅkārāṇyabhipralambante sma 
 teṣu ca vṛkṣāntareṣu saptaratnamayāḥ kūṭāgārāḥ
 pañcayojanaśatamuccatvena sapādaśatayojanaṃ vistāreṇa 
 teṣu ca kūṭāgāreṣu samantāccaturdiśaṃ toraṇāḥ 
 tebhyaśca toraṇāgrebhyo bahirdhā kūṭāgārebhyaḥ puṣkariṇyaḥ
 aśītiyojanāni dīrghatvena pañcāśadyojanāni vistāreṇa 
 tābhyaśca puṣkariṇībhyaḥ samantāccaturdiśaṃ sopānāḥ saptaratnamayāḥ 
 sāmantakāśca puṣkariṇyaḥ saptaratnamayaiḥ padmaiḥ pūrṇāḥ
 ekaikaṃ ca padmaṃ yojanaṃ vistāreṇa 
 tebhyaśca puṣpakeśarebhyo bodhisattvā mahāsattvāḥ prajāyanti
 te rātryāḥ prathame yāme teṣu padmakeśareṣupapadyante
 tāṃ ca rātriṃ paryaṅkenātināmayanti
 vimuktiprītisukhaṃ ca pratisaṃvedayanti 
 tatra ca rātryāḥ pratyūṣakālasamaye śītalā vāyavaḥ sugandhikā mṛdukāḥ sukhasaṃsparśacalitāḥ pravāyante
 te ca saṃkucitāni puṣpāṇi rohayanti 
 te ca bodhisattvāḥ samādhito vyutthāya vimuktiprītisukhaṃ pratiprasrabhya padmakeśareṣvavatīryā
 teṣu ca kūṭāgāreṣu praviśya saptaratnamayeṣvāsaneṣu paryaṅkeṇa niṣaṇṇā dharmaṃ śṛṇvanti sma 
 teṣu ca vṛkṣakūṭāgārāntariteṣu ca caturdiśaṃ jāmbunadamayāḥ parvatā
 viṃśatiyojanānyuccatvena trīṇi yojanāni vistāreṇa
 teṣu ca parvateṣu anekaśatasahasrāṇi sūryakāntacandrakāntendranīlajyotīrasāśca maṇayo'ntarāntare dṛśyanti sma 
 padmottarasya buddhasyābhā teṣu parvatemaṇiṣu nipatyā tayā ca buddhābhayā ca maṇiprabhayā sarvā sā padmā lokadhāturnityodāreṇāvabhāsena sphuṭā
 na ca tatra candrasūryayoḥ prabhā prajñāyate
 nānyatra yadā padmāḥ saṃkucanti pakṣiṇaścālpaśabdā bhavanti tadā rātrīti saṃjñā bhavati
 viparyayāddivasaṃ 
 teṣāṃ ca parvatānāmupari nīlavaiḍūryamayāḥ kūṭāgārāḥ ṣaṣṭiyojanānyuccatvena viṃśatiyojanāni vistāreṇa
 tebhyaśca kūṭāgārebhyaścaturdiśaṃ saptaratnamayāstoraṇāstebhyaḥ kūṭāgārebhyaśca saptaratnamayāḥ paryaṅkā yatraikajātipratibaddhā bodhisattvā dharmaṃ śṛṇvanti 
 padmāyāṃ kulaputra lokadhātau indro nāma bodhivṛkṣastrīṇi yojanasahasrāṇyudvedhena pañcayojanaśatāni vistāreṇa
 yojanasahasraṃ śākhāpatrapalāśaṃ susaṃsthitaṃ 
 tasya ca bodhivṛkṣasya mūle padmo raupyamayo nālaḥ pañcayojanaśatānyudvedhena
 tasya koṭīśatasahasrasuvarṇamayāni patrāṇi pañcadaśayojanānyudvedhena 
 sarveṣu ca keśareṣvaśmagarbhamayāni kiñjalkāni
 saptaratnamayāḥ keśarā daśayojanānyudvedhena saptayojanāni vistāreṇa 
 tatrādyarātrau padmottareṇa tathāgatenārhatā samyaksaṃbuddhenānuttarā samyaksaṃbodhirabhisaṃbuddhā
 tasya buddhāsanapadmasya samantataḥ padmā yatra bodhisattvā niṣaṇṇāḥ padmottarasya tathāgatasyārhataḥ samyaksaṃbuddhasya prātihāryāṇi paśyanti sma 
 evamukte ratnavairocano bodhisattvo bhagavantametadavocat  kiyadrūpāṇi bhagavān padmottarastathāgato mahāprātihāryāṇi kṛtavān  
 evamukte bhagavān ratnavairocanaṃ bodhisattvametadavocat  adyarātryāḥ paścime yāme padmottareṇa tathāgatenārhatā samyaksaṃbuddhenānuttarā
 rātryāḥ pratyuśakālasamaye tadrupamṛddhyabhisaṃskāramabhisaṃskṛtavān
 yāvad brahmalokamātmānamabhinirmāya uṣṇīṣamūrdhnaḥ ṣaṣṭiraśmikoṭīnayutaśatasahasrāṇi pramucyate
 raśmibhirūrdhvāyā diśo buddhakṣetraparamāṇurajaḥsamān lokadhātūn avabhāsayati 
 ye punastasmin samaye ūrdhvāyāṃ diśi sthitā bodhisattvā adhodiśam avalokayanti
 teṣāṃ na sumeruravabhāsamāgacchati
 na cakravāḍamahācakravāḍā na kālaparvatāḥ 
 ye ca bodhisattvāstebhyo lokadhātubhyo vyākṛtā ye samādhipratilabdhā ye dhāraṇīpratilabdhā ye kṣāntipratilabdhā ye ca bhūmyatikrāntā ye caikajātipratibaddhā bodhisattvā mahāsattvāste'pi tenāvabhāsena sphuṭā
 añjaliṃ pragṛhya padmottarasya tathāgatasyātmabhāvaṃ vyavalokayitvā dvātriṃśadbhirmahāpuruṣalakṣaṇaiḥ samalaṅkṛtagātraṃ aśītibhiścānuvyañjanairdṛṣṭvā ca tāṃ bodhisattvaparṣadaṃ padmāṃ ca lokadhātuṃ buddhakṣetraguṇavyūhāṃśca dṛṣṭvā paramaprītisaumanasyajātāste ca bodhisattvā mahāsattvā buddhakṣetraparamāṇurajaḥsamebhyo lokadhātubhyo gaṇanāsamatikrāntā bodhisattvāstāṃstāṃ lokadhātūnapahāya ṛddhibalena padmāṃ lokadhātumanuprāptāḥ padmottarasya tathāgatasyārhataḥ samyaksaṃbuddhasya pūjanāya vandanāya paryupāsanāya 
 sa ca kulaputra padmottarastathāgato jihvendriyaṃ mukhānnirnāmayitvā sarvāvatīmimāṃ cāturdvīpikāṃ lokadhātuṃ niṣaṇṇāḥ sthitāścaṅkramanto jihvendriyeṇa paricchāditavān 
 ye cātra bodhisattvāḥ samāpannāste samādhibhyo vyutthāya sarvāvatī sā parṣat padmottarasya tathāgatasya pūjākarmaṇe udyuktā 
 atha kulaputra padmottarastathāgato jihvendriyamṛddhyabhisaṃskāreṇa pratiprasrambhayitvā
 punaraparaṃ padmottarastathāgataḥ sarvāvantātkāyāt sarvaromakūpebhya ekaikasmād romakūpavivarāt ṣaṣṭiraśmikoṭīnayutaśatasahasrāṇi niścārayitvā daśasu dikṣvekaikasyāṃ diśi buddhakṣetraparamāṇurajaḥsamāṃ lokadhātūn udāreṇāvabhāsena sphuritvā
 bodhisattvā mahāsattvāstebhyo lokadhātubhyo vyākṛtā ye samādhipratilabdhā iti te'pi bodhisattvā mahāsattvāḥ svakasvakabuddhakṣetrābhayā ṛddhibalena padmāṃ lokadhātuṃ saṃprāptāḥ padmottarasya tathāgatasyārhataḥ samyaksaṃbuddhasya darśanāya vandanāya pūjanāya paryupāsanāya 
 atha khalu kulaputra padmottarastathāgato'rhan samyaksaṃbuddho ṛddhyabhisaṃskāraṃ pratiprasrabhya sarvāvatyāṃ bodhisattvaparṣadi avaivartikacakraṃ nāma dhārmikaṃ dharmacakraṃ pravartitavān bahujanahitāya bahujanasukhāya lokānukampāyai
 arthāya hitāya sukhāya devānāṃ ca manuṣyāṇāṃ ca mahāyānasya paripūraṇārthaṃ 
 iti śrīkaruṇāpuṇḍarīke mahāyānasūtre dharmacakrapravartano nāma prathamaḥ parivartaḥ   
 dvitīyo dhāraṇīmukhaparivartaḥ
 atha khalu ratnavairocano bodhisattvo mahāsattvo bhagavantametadavocat  kathaṃ bhadanta bhagavan padmāyāṃ lokadhātau rātriṃdivaṃ prajñāyate
  kiyadrūpāśca tatra śabdāḥ śrūyante
  kiyadrūpeṇa te bodhisattvāścāśayena samanvāgatāḥ
  katamena vā vihareṇa viharanti
  bhagavān āha  nityāvabhāsitā kulaputra padmā lokadhāturbuddhābhayā 
 tatra yadā puṣpāḥ saṃkucanti
 pakṣiṇaścālpaśabdā bhavanti
 bhagavāṃśca te ca bodhisattvā dhyānaiḥ krīḍanti vimuktiprītisukhaṃ pratisaṃvedayanti
 tadā rātrīti prajñāyate 
 yadā punaste puṣpā vāteneritā bhavanti
 śakunāśca manojñāni kūjanti
 puṣpavṛṣṭiścābhipravarṣati
 caturdiśaṃ paramasugandhā manojñā mṛdukāḥ sukhasaṃsparśā vāyavaḥ pravāyanti
 bhagavāṃśca samādhervyutthāya padmottaro bodhisattvānāṃ mahāsattvānāmatikramya śrāvakapratyekabuddhakathāṃ bodhisattvapiṭakaṃ dharmaṃ deśayati
 tena ca tatra divasaḥ prajñāyate 
 avirahitāśca tatra kulaputra bodhisattvā mahāsattvā buddhaśabdena dharmaśabdena saṅghaśabdena
 vaiśāradyaśabdenānabhisaṃskāraśabdenānutpādaśabdenānirodhaśabdena śāntaśabdenopaśāntaśabdena praśāntaśabdena mahāmaitrīśabdena mahākaruṇāśabdenānutpattikadharmaśabdenābhiṣekabhūmipratilābhaśabdena
 nityaṃ te bodhisattvā evaṃrūpaṃ śabdaṃ śṛṇvanti sma 
 punaraparaṃ kulaputra ye bodhisattvā mahāsattvāḥ padmāyāṃ lokadhātau pratyājātāḥ pratyājāyiṣyanti vā sarve te dvātriṃśadbhirmahāpuruṣalakṣaṇaiḥ samanvāgatā yojanaprabhā hyavinipātadharmāṇo yāvadbodhiparyantāt 
 sarve te bodhisattvā maitracittāḥ snigdhacittā akaluṣacittā dāntacittāḥ kṣamācittāḥ samāhitacittāḥ prasannacittā apratihatacittāḥ śuddhacittāḥ kalyāṇacittā dharmaprīticittāḥ sarvasattvānāṃ kleśapraśamanacittāḥ pṛthivīsamacittā laukikāyāṃ kathāyām anabhiratacittā lokottarāyāṃ kathāyāṃ sābhiratacittāḥ sarvakuśaladharmaparyeṣṭicittā nirupadhau sadāprayuktacittā vyādhijarāmaraṇebhyaḥ praśāntacittāḥ sarvakleśadahanacittāḥ sarvasaṃyojanapraśamanacittāḥ sarvadharmāmanyanacittāḥ
 āśayabalinaḥ prayogabalinaḥ pratyayabalinaḥ praṇidhānabalino'sārabhinnāccālanabalino nidhyaptibalinaḥ kuśalamūlabalinaḥ samādhānabalinaḥ śrutabalinaḥ śīlabalinaḥ tyāgabalinaḥ kṣāntibalino vīryabalino dhyānabalinaḥ prajñābalinaḥ śamathabalino vipaśyanābalino'bhijñābalinaḥ smṛtibalino bodhibalinaḥ sarvamāravidhvaṃsanabalinaḥ sarvamārabalapramardanabalinaḥ sarvaparapravādināṃ sahadharmeṇa nigrahabalinaḥ sarvakleśapramardanabalinaḥ 
 te ca bodhisattvā ye padmāyāṃ lokadhātau pratyājātāḥ pratyājāyiṣyanti vā bahubuddhaśatasahasrakṛtādhikārā hi avaruptakuśalamūlā
 ye ca tatra padmāyāṃ lokadhātau buddhakṣetre bodhisattvāḥ pratyājātāḥ pratyājāyiṣyanti vā dhyānāhārāste bodhisattvā dharmāhārā gandhāhārāstadyathāpi nāma devā brahmakāyikā
 na ca tatra kavaḍikāhārāḥ prajñāyante 
 sarvaśaśca tatrākuśalasya nāmāpi nāsti
 sarvaśaśca tatra mātṛgrāmasya nāmāpi nāsti
 prajñaptirapi nāsti
 sarvaśaśca tatra duḥkhaśabdo nāsti
 sarvathā priyāpriyaśabdo nāsti
 peyālaṃ na kleśaśabdo na parigraho na cātrāndhakāraṃ na durgandhaṃ na cittaklamatā na kāyaklamatā na narakatiryagyoniyamalokaśabdaḥ
 apāyaprajñaptirapi nāsti
 na kaṇṭakagahanapāṣāṇaśarkarā na cāgnirna candrasūryā na tārakārūpā na mahāsamudrā na sumerucakravāḍā na lokāntarikā na kālaparvatā na mīḍhapāṣāṇā na pāṃśuparvatāḥ
 na meghavarṣaśabdo na kaluṣavāyuśabdaḥ
 sarvathāpāyaśabdo nāsti
 sarvathākṣaṇaśabdo nāsti 
 atha ca punaḥ padmā lokadhāturnityaṃ buddhābhayā bodhisattvābhayā puṇyābhayā ratnābhayā udāreṇāvabhāsena sphuṭā 
 saphalāścātra nāma pakṣiṇomanojñāḥ snigdhāḥ svakasvakena svareṇa indriyabalabodhyaṅgāni pravyāharanti sma
 atha khalu ratnavairocano bodhisattvo bhagavantametadavocat  kiyanmahatī bhagavan sā padmā lokadhātuḥ
  kiyacciramasau padmottarastathāgatastiṣṭhati dhriyate yāpayati dharmaṃ ca deśayati yenādyarātrāvanuttarā samyaksaṃbodhiracirābhisaṃbuddhā
  kiyacciraṃ ca parinirvṛtasya saddharmaḥ sthāsyati
  kiyaccirasthāyinaste bodhisattvā ye padmāyāṃ lokadhātau buddhakṣetre pratyājātāḥ pratyājāyiṣyanti vā
  kin te bodhisattvā virahitā buddhadarśanena dharmaśravaṇena saṅghopasthānena utāhosvinneti
  kiṃ nāma cāsītpūrve sā padmā lokadhātuḥ
  kiyaccireṇa vā tatra jinasūryāstaṃgataḥ yasyānantareṇa padmottarena tathāgatenānuttarā samyaksaṃbodhirabhisaṃbuddhā
  kiṃ pratyayamapyekatyā buddhavikurvāṇān buddhaprātihāryān paśyanti ye daśasu dikṣvanyeṣu buddhakṣetreṣu buddhā bhagavantaḥ prātihāryān kurvanti
 ekatyā na paśyanti 
 bhagavān āha  tadyathāpi nāma kulaputra sumeruḥ parvatarājā
 aṣṭaṣaṣṭhiyojanasahasrāṇyudvedhena caturaśītiyojanasahasrāṇi vistāreṇa 
 kaścid eva puruṣa āgacchet vīryavān balavān
 samādhibalena vā taṃ sumeruṃ parvatarājaṃ sarṣapamātrapramāṇaṃ bhindyāt
 gaṇanātikrāntāste sarṣapā bhavanti
 na śakyaṃ te sarṣapāḥ kenacid gaṇayituṃ sthāpya sarvajñajñānena
 yāvantaste sarṣapaphalā bhavanti tāvantaścāturdvīpikā pramāṇā 
 padmā buddhakṣetramevākīrṇā bodhisattvaiḥ tadyathā sukhāvatī lokadhāturbodhisattvairākīrṇā 
 padmottarasya kulaputra tathāgatasyārhataḥ samyaksaṃbuddhasya triṃśadantarakalpānyāyuḥpramāṇaṃ tiṣṭhato dhriyato yāpayato dharmaṃ ca deśayataḥ
 padmottarasya kulaputra tathāgatasyārhataḥ samyaksaṃbuddhasya parinirvṛtasya daśāntarakalpān saddharmaḥ sthāsyati 
 teṣāṃ ca bodhisattvānāṃ mahāsattvānāṃ ye padmāyāṃ lokadhātau pratyājātāḥ pratyājāyiṣyanti vā teṣāṃ catvāriṃśadantarakalpāyuḥpramāṇaṃ 
 pūrvaṃ ca kulaputra sā padmā lokadhātuścandanā nāma babhūva
 na tvevaṃ pariśuddhābhūnna tvevam ākīrṇā śuddhasattvairbabhūva yathaitarhi padmā lokadhātuḥ 
 candanāyāṃ kulaputra lokadhātau candrottamo nāmābhūt tathāgato'rhan samyaksaṃbuddho vidyācaraṇasampannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān
 sa cāpi viṃśatyantarakalpān dharmaṃ deśitavān 
 parinirvāṇakālasamaye cāpyekatyā bodhisattvāḥ praṇidhānavaśitayānyadbuddhakṣetraṃ saṃkrāntāḥ 
 ye cāvaśiṣṭā bodhisattvāsteṣām etadavocan  adyarātrau madhyame yāme candrottamastathāgato'rhan samyaksaṃbuddhaḥ parinirvāsyati
 parinirvṛtasya bhagavato daśāntarakalpān saddharmaḥ sthāsyati 
 kaḥ saddharmāntardhānasyānantaramanuttarāṃ samyaksaṃbodhimabhisaṃbhotsyate
 tena khalu punaḥ samayena gaganamudro nāma bodhisattvaḥ
 sa pūrvapraṇidhānena candrottamena tathāgatenārhatā samyaksaṃbuddhena vyākṛtaḥ 
 bhaviṣyasi tvaṃ kulaputra mama parinirvṛtasya daśābhyantarakalpān saddharmaḥ sthāsyati 
 rātryāḥ prathame yāme mama saddharmo'ntarahāsyati
 tatraiva rātryāḥ paścime yāme tvamanuttarāṃ samyaksaṃbodhimabhisaṃbhotsyase
 padmottaro nāma bhaviṣyasi tathāgato'rhan samyaksaṃbuddho vidyācaraṇasampanno yāvadbuddho bhagavāṃs 
 tatkālaṃ te bodhisattvā mahāsattvā yena candrottamastathāgato'rhan samyaksaṃbuddho bhagavāṃstenopajagmuḥ
 upetya candrottamasya tathāgatasyārhataḥ samyaksaṃbuddhasya sarve te bodhisattvāḥ samādhānabalena nānāprakārairbodhisattvavikurvaiścandrottamasya tathāgatasya pūjāṃ kṛtvā triskṛtvaśca pradakṣiṇīkṛtvā bhagavantametadavocan  icchāmo vayam bhadanta bhagavan nime daśābhyantarakalpā nirodhamavahitena cittenātināmayituṃ 
 tatra khalu kulaputra candrottamastathāgato'rhan samyaksaṃbuddho gaganamudraṃ bodhisattvam mahāsattvamāmantryaitadavocat udgṛhṇa tvaṃ kulaputremaṃ sarvajñātākāradhāraṇīmukhapraveśaṃ sarvātītānāgataistathāgatairarhadbhiḥ samyaksaṃbuddhairyauvarājyābhiṣiktānāṃ bodhisattvānāṃ deśitaṃ
 ye caitarhi daśasu dikṣu sarvalokadhātuṣu buddhā bhagavantastiṣṭhanti dhriyante yāpayanti te'pi buddho bhagavanto yauvarājyābhiṣiktānāṃ bodhisattvānāṃ
 ye'pi te bhaviṣyantyanāgate'dhvani buddhā bhagavantaste'pi yauvarājyābhiṣiktānāṃ bodhisattvānāmimaṃ sarvajñatākāradhāraṇīmukhapraveśaṃ deśayiṣyanti  tadyathā
 jalijalini mahājalini phutke butke sammade mahāsammade devāṃ aṭi caṭi ṭake ṭharaṭhakke amimakasi hilicilitili ruruke mahāruruke jaye durjaye jayamati śānte śāntanirghoṣaṇi amūle ale amūlaparichinne mārasainya vitrāsane mukte muktapariśuddhe abhīte bhayamocane bhāradroharaṇā dānta vidyāvidyā varuttame
 nigrahaṃ paravādināṃ dharmavādināmanugrahaṃ ārakṣā dharmavādināṃ caturṇāṃ smṛtyupasthānānām adhimuktipadaprakāśanapadamidaṃ 
 buddhakāśaye amama nimama avevi arthe arthani stīraṇe lokādhimukte sandadha paribhāvane
 caturṇāmāryavaṃśānāṃ adhimuktipadaprakāśanapadā 
 bhāṣīthe bhāṣaṇe dhāre dhārayati gupte śubhe śubhaprade tatphale agraphale'niṣphale nilaha samukta amukta nirmukte atravita vimuktavati vilaphala ayukta iviti diviti ratitula tulamaṃ ahiṃsāma ititāva atvānatvāna sarvaloka anaka livindha abhūsare hatamatte veśāgravate aphala kaphala
 trayāṇām ārakṣitānāṃ adhimuktipadamidaṃ 
 jaḍataḥ aniharavavatavyo idaṃ phalaṃ niyomaphalaṃ samudānāya vibhuṣa paśya sāmantra anumanto akumanto chedāvane mantrastā daśabala vigrahasthā isusthita sunikhama tīkṣṇamati āloko atitṛṣṇā adimati
 pratyutpannabuddhapūrvaprahāre caturṇāṃ samyakprahāṇānāṃ adhimuktipadaprakāśanapadamidaṃ 
 anye manye mane mamane vire virate śame śamitā viśānte mukte nirakṣame same samasame kṣaye akṣaye ajiti śānte samiṣṭhe dhāraṇī ālokāvabhāse ratnavrate raśmyavate jñānavate meruvate kṣayanidarśane lokapradīpanidarśane
 caturṇāṃ pratisaṃvidāmadhimuktipadaprakāśanapadamidaṃ 
 cakṣa ābhāsanidarśane jñānālokanidarśanaṃ ca prabhāsane sarvendriya bhūmātikrante sarvasarve vamāṃ sarve prāthavā kṣayaṃ kare gokāha vadane lokānudarśana vibhū
 caturṇāṃ ṛddhipādānām adhimuktipadaprakāśanapadamidam 
 acale buddhe dṛhapracale sattve gṛhna siddhi kaṃpati nisiddha smahiddhe parekasire some caṇḍe datve acale acale apare vicivale nipare pracacale prasare anayan prabhyāse kaṃkame prabhāvini same nijase grakrame nayute
 indriyāṇāṃ balānām adhimuktipadaprakāśanapadamidaṃ 
 puṣpe supuṣpe drumaparihāre abhayarucire cekaratke akṣayamastu ninile mamale pañcaśiśire lokasya vijñāne nayasaṃgṛhīte ca yukte succendena
 saptānāṃ bodhyaṅgānāṃ adhimuktipadaprakāśanapadamidaṃ 
 cakravajre maitra samāpade krānte kete karuṇa rudīkṣayi prītirūpe kṣamasaṃpanne arake varate kharo khare amūle mūle sādhane
 caturṇāṃ vaiśāradyānām adhimuktipadaprakāśanapadamidaṃ 
 vartte cakre cakradhare varacakre vare prare hile hile dhare ārūpāvate huhure yathā jibhaṃga niṃbare yathāgne yathāparaṃ cariniśe yathā bhayaririśi satyanirhāra jaracavila vīryanirhāra cure mārganirhāra samādhinirhāra prajñānirhāra vimuktinirhāra vimuktijñānadarśananirhāra nakṣatranirhāra candranirhāra sūryanirhāra padāścaturuttaratathāgatena adbhutaṃ niradbhutaṃ saṃbuddhaṃ abuddha ihabuddhaṃ tatrabuddhaṃ nihaṃgamapare alaha dalaha paṇḍare paṇḍare tatrāntalu māṃgagharaṇi pūṭani saṃpūṭani gatapraṃgamanuniruva nāśani nāśabandhani cicchini cicchidra mayova hidiṃgamā vare mare hanane bharaṃ bhare bhinde bhire bhire ruṣare śaraṇe darane pravartte varaṇāḍaye vidranvumā varakhumā brahmacāriṇa indravani dhidhirāyani maheśvaralalani mamasume alamini ekākṣaraci vaṃcani carasti ābhicaṇḍāla sūre sarvasurā āvarasurā punakanitāṃ paṇḍitāṃ āyinakaṇḍi jabhāme gandhare atra runimakare bhirohiṇī siddhamatte vilokamate
 buddhādhiṣṭhite dhāraṇīmukhe daśānāṃ balānām adhimuktiprakāśanapadamidaṃ 
 samanantarārabdhe khalu punarbhagavatā asmin sarvajñatākāradhāraṇīmukhapraveśe atha tāvadiyaṃ trisāhasramahāsāhasralokadhātuḥ ṣaḍvikāraṃ kaṃpitā prakaṃpitā saṃprakaṃpitā calitā pracalitā saṃpracalitā kṣubhitā prakṣubhitā saṃprakṣubhitā garjitā pragarjitā saṃpragarjitā
 unnamati praṇamati saṃpraṇamati 
 tathārūpaścāvabhāsaḥ prādurbhūtaḥ yaddaśasu dikṣu gaṇanāsamatikrāntā gaṅgānadīvālikāsamā lokadhātavaḥ udāreṇāvabhāsena sphuṭā babhūva 
 naiva tasmin samaye sumerucakravāḍamahācakravāḍaḥ cakṣuṣa ābhāsamāgacchanti 
 daśasu dikṣu gaṇanāsamātikrāntā lokadhātavaḥ samāpāṇitalajātā saṃdṛśyante 
 ye'pi te bodhisattvā mahāsattvā daśasu dikṣu gaṇanāsamatikrāntāsu lokadhātuṣu prativasanti
 ye samādhidhāraṇīkṣāntipratilabdhāḥ
 te tathāgatabalena svakasvakeṣu buddhakṣetreṣvantarhitā imāṃ sahāṃ lokadhātumāgatvā gṛdhrakūṭe parvate bhagavataḥ sakāśam upasaṃkrāntā
 upasaṃkramya bhagavataḥ pādau śirasā vanditvā nānāprakārairvividhairbodhisattvavikurvitairbhagavataḥ pūjāṃ kṛtvā tatraiva niṣeduḥ sarvajñatākāradhāraṇīmukhapraveśaśravaṇārthaṃ
 gaṇanāsamatikrāntāśca devanāgayakṣāsurakumbhāṇḍapiśācā yena gṛdhrakūṭaḥ parvato yena ca bhagavāṃstenopajagmuḥ
 upetya bhagavataḥ pādau śirobhirabhivandya
 ekānte niṣedurimaṃ ca sarvajñatākāradhāraṇīmukhapraveśaṃ śravaṇārthāṃ 
 ye cātra bodhisattvā mahāsattvāḥ sannipatitāste sarve padmāṃ buddhakṣetraṃ paśyanti sma
 padmottaraṃ ca tathāgatamarhantaṃ samyaksaṃbuddhaṃ mahatā bodhisattvagaṇena parivṛtaṃ 
 samanantarodāhṛtasya cāsya bhagavatā sarvajñatākāradhāraṇīmukhapraveśasya dvāsaptabhirgaṅgānadīvālikāsamairbodhisattvairmahāsattvairiyaṃ dhāraṇī
 dhāraṇīpratilabdhāśca te bodhisattvā daśasu dikṣu gaṇanāsamatikrāntān lokadhātusthān buddhān bhagavataḥ paśyanti sma
 sarvāṃśca buddhakṣetraguṇavyūhān paśyanti sma 
 āścaryaprāptāste samādhibalena bodhisattvavikurvitena ca buddhapūjāṃ kṛtvā tasthuḥ 
 bhagavāṃstān evam āha  imaṃ kulaputra sarvajñatākāradhāraṇīmukhapraveśaṃ bodhisattvo mahāsattvo bhāvayamānaścaturaśītidhāraṇīmukhaśatasahasrāṇi
 dvāsaptatiśca dhāraṇīmukhasahasrāṇi pratilabhate
 ṣaṣṭiṃ ca samādhimukhasahasrāṇi pratilabhate 
 imāṃ ca dhāraṇīṃ pratilabdho bodhisattvo mahāsattvo mahāmaitrīṃ pratilabhate mahākaruṇāṃ pratilabhate 
 kevalamasya samādheḥ pratilābhāya bodhisattvo mahāsattvaḥ saptatriṃśadbodhipakṣān dharmān avabudhyate sarvajñajñānaṃ ca pratilabhate 
 iha ca sakalabuddhadharmāṇāṃ parigrahaḥ 
 imāṃ ca dhāraṇīṃ svabhāvena buddhvā buddhā bhagavantaḥ sattvānāṃ dharmāṃ deśayanti
 na cātikṣipraṃ parinirvāyanti 
 paśyata kulaputrāsyāḥ sarvajñatākāradhāraṇīmukhapraveśāyā dhāraṇyā anubhāvenāyaṃ mahataḥ pṛthivīcālasya prādurbhūtaḥ
 mahāṃścābhāso yenāvabhāsenānantāparyantā buddhakṣetrā udāreṇāvabhāsena sphuṭā
 yenāvabhāsenānantāparyantebhyo buddhakṣetrebhya ime'nantāparyantā bodhisattvā abhyāgatāḥ
 imaṃ sarvajñatākāradhāraṇīmukhapraveśaṃ śravaṇārthaṃ 
 ye ceha sahāyāṃ lokadhātāvanantāparyantā devāḥ kāmāvacarā rūpāvacarā nāgā yakṣāsuramanuṣyāmanuṣyā vā imāṃ sarvajñatākāradhāraṇīmukhapraveśaṃ
 te sahaśravaṇena sarvajñatākāradhāraṇīmukhapraveśasyāvaivartino bhavantyanuttarāyāṃ samyaksaṃbodhau 
 likhamānaścāvirahito bhavati buddhadarśanena dharmaśravaṇena saṅghopasthānena yāvadanuttareṇa parinirvāṇena
 svādhyāyamānaśca bodhisattva imaṃ sarvajñatākāradhāraṇīmukhapraveśaṃ sarvāṇi gāḍhakarmāṇi niravaśeṣaṃ kṣapayati
 janmaparivartena ca prathamāṃ bhūmimākrāmati
 bhāvayamānaśca bodhisattvo mahāsattva imaṃ sarvajñatākāradhāraṇīmukhapraveśaṃ
 yadi tasya bodhisattvasya pañcānantaryāṇi karmāṇi kṛtāṇi syurupacitāṇi tānyapyasya parikṣayaṃ gacchanti
 yena janmaparivartena ca prathamāṃ bhūmimavakrāmati
 yasya nāstyanantaryāṇi tasya tena janmanā sarvāṇyanyāni karmāṇi niravaśeṣaṃ parikṣayaṃ gacchanti
 janmaparivartena ca prathamāṃ bhūmimavakrāmati 
 yo'pi na bhāvayati na svādhyāyati śṛṇvanaśca dharmabhāṇakasya paṭṭaṃ bandhati
 tasya gaṅgānadīvālikāsamā buddhā bhagavantastiṣṭhanto dhriyanto yāpayantaḥ anyalokadhātusthāḥ sādhukāramanupradāsyanti
 te'pi buddhā bhagavanto vyākariṣyantyanuttarāyāṃ samyaksaṃbodhau
 na cireṇa cāsau bodhisattvaḥ paṭṭaparityāgena yauvarājye'bhiṣicyate
 ekajātipratibaddhaśca bhavatyanuttarāyāṃ samyaksaṃbodhau 
 evameva yaḥ kaścid gandhena pūjāṃ karoti so'pi na cireṇānuttarāṃ samyaksaṃbodhigandhasya lābhī bhavati
 puṣpeṇa pūjāṃ kṛtvā dharmabhāṇakasyānuttarāṇi jñānapuṣpāṇi pratilabhate
 bhakṣyānnapānaṃ dattvā dharmabhāṇakasyānuttarasya tathāgatāhārasya lābhī bhavati bodhisattvaḥ
 vastreṇācchādya dharmabhāṇakamanuttaratathāgatavarṇalābhī bhavati
 yaśca dharmabhāṇakaṃ ratnairācchādayati so'pyacirāt saptatriṃśatāṃ bodhipākṣikadharmaratnāṇāṃ lābhī bhavati 
 tadevaṃ mahārthikaḥ kulaputra bodhisattvānāṃ mahāsattvānāṃ ayaṃ sarvajñatākāradhāraṇīmukhapraveśaḥ 
 tatkasmāddheto 
 yasmād atra sākalyena bodhisattvapiṭakamupadiṣṭaṃ 
 anena ca sarvajñatākāradhāraṇīmukhapraveśena bodhisattvo mahāsattvaḥ asaṅgapratibhānatāṃ pratilabhate
 manojñadharmacatuṣkaṃ ca pratilabhate 
 ebhiḥ kulaputra sarvajñatākāradhāraṇīmukhapraveśaiścandrottamastathāgato'rhan samyaksaṃbuddho yadā gaganamudraṃ bodhisattvaṃ mahāsattvamavādata tathaiva pṛthivīcālo'bhūt
 mahataścāvabhāsasya loke prādurbhāvo'bhut
 gaṇanātikrāntāni ca daśasu dikṣu buddhakṣetrāṇyudāreṇāvabhāsena sphuṭānyabhūvan 
 evameva samāni pāṇitalopamāni viṣamāni pṛthivīpradeśāni dṛśyante 
 ye ca tatra bodhisattvāḥ sannipatitāste daśasu dikṣu gaṇanāsamatikrānteṣu buddhakṣetreṣu buddhān bhagavataḥ paśyanti 
 evameva daśabhyo digbhyo gaṇanāsamatikrāntebhyo buddhakṣetrebhyo gaṇanāsamatikrāntā bodhisattvāścandanāṃ lokadhātumupasaṃkrāntāścandrottamasya tathāgatasyārhataḥ samyaksaṃbuddhasya vandanāya paryupāsanāya
 idam eva sarvajñatākāradhāraṇīmukhapraveśaṃ śrotuṃ 
 tatra kulaputra candrottamastathāgato'rhan samyaksaṃbuddho bodhisattvān mahāsattvān āmantrayate  abhijānāmyahaṃ kulaputra ye bodhisattvā ekajātipratibaddhāsta imān daśāntarakalpān nirodhām avahitena cetasā viharitvāvaśiṣṭā bodhisattvā asya gaganamudrasya bodhisattvasya sakāśādimān daśāntarakalpān imameva sarvajñatākāradhāraṇīmukhapraveśaṃ bodhisattvapiṭakaṃ śrutavanto'bhūvan 
 imān daśāntarakalpān dharmaṃ śrutvā daśasu dikṣu teṣu gaṇanāsamatikrānteṣu buddhakṣetreṣu teṣāṃ gaṇanātikrāntānāṃ tiṣṭhatāṃ dhriyatāṃ yāpayatāṃ bhagavatāmantike cittamabhiprasādya tena cittaprasādahetunāvaruptakuśalamūlā bhūtvā nānāvidhairbodhisattvavikurvitaiḥ candrottamasya tathāgatasyārhataḥ samyaksaṃbuddhasya pūjāṃ kṛtvā
 bhagavantametadavocan  eṣāṃ bhadanta daśānāmantarakalpānām atyayena gaganamudro bodhisattvo mahāsattvo'nuttaraṃ dhārmikaṃ dharmacakraṃ pravartayiṣyati candrottama āha  evameva kulaputremam
 eṣām daśānām antarakalpānāmatyayena gaganamudro bodhisattvo mahāsattvo'nuttarāṃ samyaksaṃbodhimabhisaṃbhotsyate
 tasyāmeva rātryāmatyayena dhārmikaṃ dharmacakraṃ pravartayiṣyati
 bodhisattvānāmiha daśāntarakalpānidameva sarvajñatākāradhāraṇīmukhapraveśaṃ deśayiṣyati 
 tatra yo bodhisattvo mahāsattvastasyāntikāddharmaṃ śroṣyati taṃ dharmaṃ śrutvā kuśalamulānyavaropayitvā
 yasmin samaye gaganamudro bodhisattvo'nuttarāṃ samyaksaṃbodhimabhisaṃbhotsyate
 so'bhisaṃbuddhabodhiṃ dhārmikaṃ dharmacakraṃ pravaracakraṃ avaivartikacakraṃ pravartayitvā bahubodhisattvakoṭīnayutaśatasahasrāvaivartikāṃ sthāpayitvā
 ye bodhisattvā iha daśāntarakalpān tasya sakāśādimaṃ sarvajñatākāradhāraṇīmukhapraveśaṃ dharmaṃ deśāmānaṃ śroṣyanti te tasmin samaye dharmaṃ śrutvā ekajātipratibaddhā bhaviṣyanti
 ye tu kalpaṃ śroṣyanti te bodhisattvāstasmin samaye bhūmimavakramiṣyanti
 avaivartikāśca bhaviṣyanti anuttarāyāṃ samyaksaṃbodhau
 tasminneva samaye imāṃ dhāraṇīṃ paryantato lapsyante ityuktvā
 candrottamastathāgato'rhan samyaksaṃbuddho bodhisattvānāṃ mahāsattvānāṃ vividhāni buddhaviṣayaprātihāryāṇi saṃdarśayitvā
 gaganamudrasya bodhisattvasya mahāsattvasya nārāyaṇaṃ samādhiṃ nidarśayitvā
 vajramayamātmabhāvamadhitiṣṭhati prabhāvyūhaṃ samādhiṃ nidarśayati sma 
 yena pravartitaṃ dharmacakramiha daśāntarakalpān bodhisattvānāmidaṃ sarvajñatākāradhāraṇīmukhapraveśaṃ dharmaṃ deśayati
 sarvabuddhakṣetreṣu buddhānubhāvena lakṣaṇānuvyañjanairavabhāsitaḥ saṃdṛśyate
 vajramaṇḍalasamādhiṃ nidarśayati 
 yena bodhyāsane supravartitadharmacakro bodhisattvānāṃ dharmaṃ deśayati
 cakramālaṃ samādhiṃ nidarśayati 
 yena dharmacakraṃ pravartayamāno bahuprāṇakoṭīnayutaśatasahasrāṇi avaivartikāṃ sthāpayati 
 dharmacakrapravartanāyeti viditvā gaganamudro bodhisattvo mahāsattvo'parimitena bodhisattvasaṅghena bhagavatāḥ pūjāṃ kṛtvā svakasvakeṣu kūṭāgāreṣu praviśya sthitāścandrottamo'pi tathāgato'rhan samyaksaṃbuddhastāmeva rātrimanupadhiśeṣe nirvāṇadhātau parinirvṛtaste ca bodhisattvāstasyāmeva rātryāmatyayāt tasya bhagavataḥ śarīre pūjāṃ kṛtvā svakasvakeṣu kūṭāgāreṣu praviśanti sma 
 apare punarbodhisattvāḥ svakasvakaṃ buddhakṣetraṃ gatāḥ 
 ye ca tatra bodhisattvā ekajātipratibaddhāste nirodhasamādhānenaitān daśāntarakalpān atināmayanti 
 gaganamudro bodhisattvo mahāsattvo bodhisattvān mahāsattvān ārabhya dharmaṃ deśayati
 teṣāṃ ca bodhisattvānāṃ mahāsattvānāṃ daśāntarakalpān kuśalamūlānyavaropitavān 
 so'dyarātrāvanuttarāṃ samyaksaṃbodhimabhisaṃbuddhaḥ
 tena cādya dharmacakraṃ pravartitaṃ
 mahāprātihāryaṃ kṛtaṃ
 anekāni prāṇikoṭīnayutaśatasahasrāṇi avaivartikānyanuttarāyāṃ samyaksaṃbodhau pratiṣṭhāpitāni 
 asmin khalu punaḥ sarvajñatākāradhāraṇīmukhapraveśe bhāṣyamāṇe aśītīnāṃ bodhisattvanayutaśatasahasrāṇām anutpattikeṣu dharmeṣu kṣāntipratilabdhā
 dvānavatiśca prāṇakoṭyo'vaivartikāṃ sthāpitā anuttarāyāṃ samyaksaṃbodhau
 dvāsaptatibhiśca bodhisattvanayutairiyaṃ sarvajñatākāradhāraṇīmukhapraveśā dhāraṇī pratilabdhā
 gaṇanātikrāntānāṃ devamanuṣyāṇāmanuttarāyāṃ samyaksaṃbodhau cittānyutpāditāni 
 atha khalu ratnacandravairocano bodhisattvo mahāsattvo bhagavantametadavocat  katamairbhadanta bhagavan dharmaiḥ samanvāgato bodhisattvo mahāsattva imāṃ dhāraṇīṃ pratilabhate  
 bhagavān āha  caturbhiḥ kulaputra dharmaiḥ samanvāgato bodhisattvo mahāsattva imāṃ dhāraṇīṃ pratilabhate 
 katamaiścaturbhi 
  iha bodhisattvo mahāsattvaścaturṣvāryavaṃśeṣu vyavasthito bhavati 
 katameṣu caturṣu 
  iha bodhisattvo mahāsattva itaretareṇa cīvareṇa saṃtuṣṭo bhavati 
 itaretaracīvarasaṃtuṣṭaśca varṇavādī bhavati 
 sa na cīvarahetorapratirūpāṃ eṣaṇāṃ samāpadyate 
 alabdhacīvaro na paritapyate
 labdhvā ca cīvaramaraktaḥ paribhuṅkte
 asakto'gṛddho'grathito'mūrcchito'navadhyavasito'nadhyavasānamāpannaḥ
 ādīnavadarśī niḥsaraṇaṃ prajānaṃ paribhuṅkte 
 asmin prathame āryavaṃśe vyavasthito bhavati bodhisattvo mahāsattvaḥ 
 yathā cīvaram evaṃ piṇḍapātaṃ śayyāsanaṃ 
 punaraparaṃ bodhisattvo mahāsattva itaretareṇa glānapratyayabhaiṣajyapariṣkāreṇa saṃtuṣṭo bhavati 
 itaretaraglānapratyayabhaiṣajyapariṣkārasaṃtuṣṭaśca varṇavādī bhavati 
 sa glānapratyayabhaiṣajyapariṣkārahetorapratirūpameṣaṇāṃ na samāpadyate 
 so'labdhyaglānapratyayabhaiṣajyaṃ na paritapyate
 pratilabdhvāraktaḥ paribhuṅkte'gṛddho hyagrathito'mūrcchito'navadhyavasito'nadhyavasānamāpanna ādīnavadarśī niḥsaraṇaṃ prajānaṃ paribhuṅkte
 eṣu caturṣvāryavaṃśeṣu vyavasthito bhavati 
 ebhiścaturbhirdharmaiḥ samanvāgato bodhisattvo mahāsattva imāṃ dhāraṇīṃ pratilabhate bhāvayati ca 
 aparaiḥ pañcabhirdharmaiḥ samanvāgato bodhisattvo mahāsattva imāṃ sarvajñatākāradhāraṇīmukhapraveśadhāraṇīṃ pratilabhate 
 katamaiḥ pañcabhir 
  iha bodhisattvo mahāsattvaḥ ātmanā śīlavāṃ viharati
 prātimokṣasaṃvarasaṃvṛtaḥ
 ācāragocarasaṃpanno'ṇumātreṣvavadyeṣu bhayadarśī
 samādāya śikṣati śikṣāpadeṣu
 parānapi śīlavirahitāṃ dṛṣṭvā śīlasaṃpade samādāpayati vinayati niveśayati pratiṣṭhāpayati
 anena prathamena dharmaṇa samanvāgato bodhisattvo mahāsattvaḥ 
 punaraparaṃ bodhisattvo mahāsattvaḥ dṛṣṭivyasanagatāṃ sattvāṃ mithyādṛṣṭyāṃ vyutthāpya samyagdṛṣṭyāṃ samādāpayati vinayati niveśayati pratiṣṭhāpayati
 anena dvitīyena dharmeṇa samanvāgato bodhisattvo mahāsattvaḥ 
 punaraparaṃ bodhisattvo mahāsattvo'nācāravyasanagatāṃ sattvān samyagācāre samādāpayati vinayati niveśayati pratiṣṭhāpayati
 anena tṛtīyena dharmeṇa samanvāgato bodhisattvo mahāsattvaḥ 
 punaraparam āśayavipannān sattvān āśayasaṃpattau samādāpayati vinayati niveśayati pratiṣṭhāpayati
 anena caturtheṇa dharmeṇa samanvāgato bodhisattvo mahāsattvaḥ 
 punaraparaṃ bodhisattvo mahāsattvaḥ śrāvakapratyekabuddhayāne saṃprasthitān sattvān anuttarāyāṃ samyaksaṃbodhau samādāpayati vinayati niveśayati
 anena pañcamena dharmeṇa samanvāgato bodhisattvo mahāsattvaḥ 
 ebhiḥ pañcabhirdharmaiḥ samanvāgato bodhisattvo mahāsattva imāṃ dhāraṇīṃ pratilabhate 
 aparaiḥ ṣaḍbhirdharmaiḥ samanvāgato bodhisattvo mahāsattva imāṃ dhāraṇīṃ pratilabhate 
 katamaiḥ ṣaḍbhir 
  iha bodhisattvo mahāsattvaḥ svayameva bahuśruto bhavati śrutādhāraḥ śrutasannicayaḥ
 tasya ye te dharmā ādau kalyāṇā madhye kalyāṇāḥ paryavasāne kalyāṇāḥ svarthāḥ suvyañjanāḥ kevalaṃ paripūrṇaṃ pariśuddhaṃ paryavadātaṃ brahmacaryaṃ abhivadamānā abhivadanti
 tadrūpā anena dharmā bahavaḥ śrutā bhavanti dhṛtā vacasā paricitā manasā anvīkṣitā dṛṣṭyā supratividhāḥ
 sa evaṃ bahuśrutaḥ samānaḥ parān aśrutān sattvān bāhuśrutye samādāpayati vinayati niveśayati pratiṣṭhāpayati
 anena prathamena dharmeṇa samanvāgato bhavati 
 punaraparaṃ bodhisattvo mahāsattvo'nīrṣyako bhavati amatsarī
 sa parān īrsyāmātsaryābhibhūtān sattvān anīrṣyāyām tyāgasaṃpadi ca samādāpayati yāvat pratiṣṭhāpayati
 anena dvitīyena dharmeṇa samanvāgato bodhisattvo mahāsattvo bhavati 
 punaraparaṃ bodhisattvaḥ sattvānāmaviheṭhanajātīyo bhavati abhayapradātā
 nānopadravairupadrūtān sattvān upadravebhyaḥ parimocayati
 akuhakaśca bhavatyalapako'śaṭhaśca bhavatyamāyāvī śūnyatayā ca bahulīviharati 
 ebhiḥ ṣaḍbhirdharmaiḥ samanvāgato bodhisattvo mahāsattva imāṃ sarvajñatākāradhāraṇīmukhapraveśadhāraṇīṃ pratilabhate 
 evaṃrūpairdharmaiḥ samanvāgato bodhisattvo mahāsattvaḥ sarvān samāsavistareṇa saptavarṣāṇīmān drāmiḍamantrapadāṃ triḥ kṛtvā divā pañcamaṇḍalena niṣadya kāyagatāṃ smṛtimupasthāpya śūnyatāvihāreṇa imā evaṃ dramiḍā mantrapadā utsārayitavyāḥ 
 uttiṣṭhatā samantato daśasu dikṣu tiṣṭhato dhriyato yāpayato buddhān bhagavataḥ smaratā satataṃ buddhānusmṛtiṃ bhāvayatā saptānāṃ varṣāṇāṃ atyayena imāṃ sarvajñatākāradhāraṇīmukhapraveśadhāraṇīṃ pratilabhate bodhisattvo mahāsattvaḥ 
 asyā dhāraṇyāḥ pratilambhād bodhisattvo mahāsattvastadrūpam āryaṃ prajñācakṣuḥ pratilabhate
 yena prajñācakṣuṣā daśasu dikṣu gaṅgānadīvālikāsameṣu buddhakṣetreṣu tiṣṭhato dhriyato yāpayato mahāprātihāryavidarśayataḥ sarvāṃ paśyati
 teṣāṃ buddhānāṃ bhagavatāṃ smitavidarśanaṃ dṛṣṭvā caturaśītidhāraṇīmukhasahasrāṇi pratilabhate
 dvāsaptatiśca samādhimukhasahasrāṇi pratilabhate
 ṣaṣṭiśca dharmamukhasahasrāṇi pratilabhate 
 asyāṃ ca sarvajñatākāradhāraṇīmukhapraveśadhāraṇyāṃ pratiṣṭhito bodhisattvo mahāsattvo mahāmaitrīṃ pratilabhate
 mahākaruṇāṃ pratilabhate 
 yena bodhisattvena mahāsattveneyaṃ dhāraṇī pratilabdhā bhavati tena yadi pañcānantaryāṇī karmāṇyācīrṇāni bhavati
 tasya janmāntareṇa parikṣayaṃ gacchanti
 tṛtīye janmani niravaśeṣaṃ tāni karmāṇi naṣṭāni bhavanti
 daśamīṃ ca bhūmimavakrāmati 
 yasya tu bodhisattvasya nānantaryāṇi karmāni kṛtāni bhavanti tasyānyāni sarvakarmāvaraṇāni parikṣayaṃ gacchanti
 janmaparivartena daśabhūmīḥ samatikrāmati
 na cirasyedānīṃ saptatriṃśadbodhipakṣān dharmān pratilabhate
 sarvajñajñānaṃ ca pratilabhate 
 evaṃ bahukaraḥ kulaputra bodhisattvānāṃ mahāsattvānāmayaṃ sarvajñatākāradhāraṇīmukhapraveśaḥ
 satatasamitaṃ bodhisattvo mahāsattvo buddhānāṃ bhagavatāṃ smitavidarśanāt prātihāryaṃ dṛṣṭvā evaṃrūpeṇa ṛddhiviṣayena samanvāgato bhavati 
 yad gaṅgānadīvālikāsameṣu lokadhātuṣu gaṅgānadīvālikāsamānāṃ buddhānāṃ bhagavatāṃ pūjāṃ kṛtvā teṣāṃ buddhānāṃ bhagavatāṃ dharmaṃ śrutvā nānāvidhasamādhikṣāntidhāraṇīṃ
 imameva buddhakṣetramāgacchanti 
 evaṃ kulaputra bodhisattvānāṃ mahāsattvānāṃ sarvajñatākāradhāraṇīmukhapraveśaḥ karmaparikṣayāya saṃvartate kuśalābhivṛddhaye 
 ye ca kulaputra sattvā asyāḥ sarvajñatākāradhāraṇīmukhapraveśadhāraṇyā nāma śroṣyanti tasya ca bhagavataścandrottamasya tathāgatasya
 teṣāṃ sarvakarmāvaraṇāni kṣayaṃ gamiṣyanti
 niyatāśca bhaviṣyanti anuttarāyāḥ samyaksaṃbuddheḥ 
 atha te bodhisattvā evamāhuḥ  asmābhirbhadanta bhagavan gaṅgānadīvālikāsameṣu atīteṣu buddheṣu bhagavatsu tiṣṭhatsu dhriyatsu yāpayatsu iyaṃ dhāraṇī śrutā ca pratilabdhā ca 
 aparevamāhuḥ  asmābhirdvigaṅgānadīvālikāsamānāṃ
 apare tribhiḥ
 apare caturbhiḥ
 apare pañcabhiḥ
 apare ṣaḍbhiḥ
 apare saptabhiḥ
 apare aṣṭabhiḥ 
 apare evam āhuḥ
 asmābhirnavasu gaṅgānadīvālikāsameṣu samyaksaṃbuddheṣu atīteṣu tiṣṭhatsu dhriyamāneṣu yāpayatsu iyaṃ sarvajñatākāradhāraṇīmukhapraveśadhāraṇīṃ śrutvā sarvākāreṇa pratilabdhā 
 maitreyastu bodhisattvo mahāsattva evamāha  mayā daśagaṅgānadīvālikāsamān kalpān atikramya santāraṇo nāma mahākalpo'bhūt 
 tatredaṃ buddhakṣetraṃ sarvālaṅkāravibhūṣitaṃ nāmābhūt 
 sālendrarājo nāma buddho'bhūd vidyācaraṇasaṃpannaḥ sugato lokavidanuttaraḥ puruṣadamyasārathīḥ śāstā devamanuṣyāṇāṃ buddho bhagavān 
 anantakoṭīnayutaśatasahasreṇa bhikṣusaṅghena parivṛtaḥ tathā gaṇanātikrāntairbodhisattvaiḥ parivṛta imāmeva sarvajñatākāradhāraṇīmukhapraveśāṃ dhāraṇīṃ bhāṣitavān
 tasyāntike mayeyaṃ dhāraṇī śrutā bhāvanā paripūryādhigatāḥ 
 evamaprameyeṣu kalpeṣu aprameyatareṣu asaṃkhyeyatareṣu atītānāṃ samyaksaṃbuddhānāṃ tiṣṭhatāṃ dhriyatāṃ yāpayatāṃ asaṃkhyeyairbodhisattvavikurvitaisteṣāṃ buddhānāṃ bhagavatāṃ pūjāṃ kṛtvā
 ekaikasya buddhasya sakāśe aprameyāṇyasaṃkhyeyānyatulyāni aprameyāṇi kuśalamūlānyavaropya puṇyaskandhaḥ parigṛhītastenāhaṃ kuśalamūlena bahubhirbuddhasahasrairvyākṛtaḥ
 kālamavekṣyāhaṃ praṇidhānaviṣayenaiva ciraṃ saṃsāre saṃsṛto
 yena me pūrvaṃ saṃsāre saṃsarato'nuttarā samyaksaṃbodhirnābhisaṃbuddhā
 so'hamidānīṃ bhagavatā yauvarājyenābhiṣikto
 vimuktipaṭṭaśca me prajñāśirasi baddho'nuttarāyāṃ samyaksaṃbodhau 
 atha khalu bhagavān maitreyaṃ bodhisattvametad avocat  evametan maintreya yastvaṃ sālendrarājasya tathāgatasyārhataḥ samyaksaṃbuddhasyāntikādimāṃ sarvajñatākāradhāraṇīmukhapraveśadhāraṇīṃ pratilabdhavān 
 ākāṅkṣamāṇastvaṃ maitreya daśānāṃ kalpānāmatyayenānuttarāṃ samyaksaṃbodhimabhisaṃbhotsyase
 yathaiva te maitreyāśāparipūrṇāśaktastvaṃ maitreya śīghramevānuttareṇa jñānenānupadhiśeṣe nirvāṇadhātau praveṣṭuṃ 
 yacca tvaṃ maitreya iyacciraṃ saṃsāre'bhiratastat sarvaṃ praṇidhānavaśena kālaprekṣiṇā
 tena te maitreya etarhi mamāntikādyauvarājyaṃ parigṛhītaṃ
 atītānāmapi te tathāgatānāmantike yauvarājyaṃ parigṛhītaṃ 
 tatra bhagavān sarvāvatīṃ parṣadaṃ avalokayate
 bodhisattvaparṣadaṃ bhikṣuparṣadaṃ bhikṣuṇyupāsakopāsikāparṣadaṃ devanāgayakṣarākṣasagandharvamanuṣyāmanuṣyaṃ vyavalokya tasyāṃ velāyām imāni mantrapadānyabhāṣata 
 dāntabhūmiḥ damathabhūmiḥ smṛtibhūmiḥ prajñābhūmirvaiśāradyabhūmiḥ pratisaṃvidbhūmiranutkṣepabhūmiḥ samatāparikṣayopekṣabhūmirjātikṣayabhūmirmanuja vinmujaḥ malanmujaḥ visāgraḥ daśāvate veśataḥ teraṇa vesalagra śamuśavataḥ vimati vimati yopahira regamata vasisakrama iticāravate mekhemudra daharavate prajñākṣābubu dahakramitā sadoṣavantaḥ elaya tilaya ahusuṭā amundhamaṃ arthavati muruvati tehīnadvivā akaneti bakanate samake visābhaṭe iṭe iṭabale atra tatra kuruṣaṃ laruṣaṃ latatha katha sarvantaḥ sarvatarvaḥ aniruddhaḥ dihakhaṭambiphala bahuphala śataphala śīṣṭavate
 api devānāṃ bhagavān pratītyasamutpādapratisaṃyuktānyadhimuktipadāṇi prakāśayati
 eṣu prakāśyamāneṣu ṣaṣṭibhirdevanayutaiḥ satyadarśanaṃ kṛtamabhūt 
 tatphalam agraphalaṃ lalaha alaha nilaṃhare vacatakhyā idaṃphalaṃ niyāmaphalaṃ namudaya vibhūkha prajñācakra sunirvṛticakra jñānīcakra
 ebhiradhimuktipadairdaśānāṃ devakoṭīnāmanuttarāyāṃ samyaksaṃbodhau cittānyutpāditāni
 tatraivāvaivartikā sthitāḥ 
 paśya momate anumato akumato akumatī chīdratrake mantrasthā deśabala vipravastha iśasthita atimati tīkṣṇamati āloko sterituṣṇa
 ebhiradhimuktipadaiścatuḥṣaṣṭīnāṃ nāgasahasrāṇāṃ anuttarāyāṃ samyaksaṃbodhau cittānyutpāditāni
 tatraiva ca avaivartikāḥ saṃvṛtāḥ 
 aprabhā samadanā ahadyo bhagavadyo karaṇyākṣa siddhamati samantakṣau alabale piṭakaro mahābale ojadaro dharaṇe migalekṣe udākṣa kudākṣa kukākṣa viroyo virūpamukha akṣihasta saṃkṣibala asurovina asuropramardane
 ebhiradhimuktipadairdvādaśānāṃ yakṣakoṭīnāmanuttarāyāṃ samyaksaṃbodhau cittānyutpannāni
 tatraivāvaivartikāḥ saṃvṛtāḥ 
 arthe pilile tinithe saṃtīrthe katitene nakeme nanamaste ubherabhe mudame madame matime saniha śūre dhāraṇīya sendra sadeva sanāga sayakṣāsuradevā nāga nirukti parivāra niruktalāni smṛti prajñā parivāramati pratilābhī gatidhṛtiparivāra gatidhṛtilābhīḥ pūrvakeṣu hiteṣu caritavantaḥ abhiskāmavantaḥ śūravantaḥ ciravīryavantaḥ bhītavantaḥ sitabhāge mārgamudra diśāpakarṣaṇi kṣaparahu oharaṇo devaracatu suramudra yakṣamudra rākṣasamudra vedivedime tape tattape uṣṇāname prakhādye nanava dhāraṇīya āviśa diśāśodhane vākyaśuddhe jihvāśuddhe vāciparikarmaḥ prajñā buddhi smṛti mati gati dhṛti gaṇana pratisaraṇabuddhiḥ jayacakre śūnyacakre vyaya
 ebhiradhimuktipadaiḥ ṣaṭpañcāśānāmasurasahasrāṇāṃ anuttarāyāṃ samyakasaṃbodhau cittānyutpāditāṇi
 avaivartikāśca vyavasthitāḥ 
 tatra bhagavān vaiśāradyasamavasaraṇaṃ nāma bodhisattvamāmantrayate sma  durlabhaṃ kulaputra tathāgatānāmarhatāṃ samyaksaṃbuddhānāṃ loke prādurbhāvo
 durlabhā ime śīlasamādhiprajñāvimuktivimuktijñānadarśanaparibhāvitā amī mantrapadāḥ
 sattvānāṃ hitāya bodhisattvaguṇaniṣpādanārthaṃ kulaputra tathāgatena pūrvaṃ bodhisattvacaryāṃ caratā dānadamasaṃyamakṣāntivīryasamādhiprajñā parigṛhītā bahavo buddhakoṭīnayutaśatasahasrāḥ paryupāsitāḥ
 kvacid dānān dattaṃ
 kvaciccīlaṃ rakṣitaṃ
 kvacid brahmacaryaṃ cīrṇaṃ
 kvacid bhāvanā niṣevitā
 kvacit kṣāntirbhāvitā
 kvacid vīryamārabdhaṃ
 kvacit samādhirniṣpāditā
 kvacit prajñā sevitā
 bahvaprameyaṃ vividhaṃ nānāprakāraṃ śubhaṃ karma kṛtaṃ
 yenaitarhi mamānuttaraṃ jñānaṃ pratilabdhaṃ 
 anekāṃ kalpakoṭīnayutaśatasahasrāṃ kulaputra tathāgatena pūrvaṃ bodhisattvacaryāṃ caratā mṛṣāpaiśunyaparuṣasaṃbhinnapralāpā varjitāḥ
 anekavidhaṃ kuśalaṃ vākkarma sevitaṃ bahulīkṛtaṃ
 yenaitarhi prabhūtajihvatā pratilabdhā
 na hi kulaputra tathāgatā arhantaḥ samyaksaṃbuddhā anyathā kathayanti 
 atha bhagavāṃstataḥ parṣadaṃ ṛddhyabhisaṃskāramabhisaṃskārṣīt
 yathābhisaṃskṛtenarddhyabhisaṃskāreṇa sarvapuṇyasamavasaraṇaṃ nāma samādhiṃ samāpannaḥ 
 mukhācca jihvendriyaṃ nirṇāmayitvā svaṃ mukhamaṇḍalaṃ pracchādya tasmājjihvendriyāt ṣaṣṭiraśmikoṭyaḥ pramuktāstaiśca raśmibhiḥ ayaṃ trisāhasramahāsāhasro lokadhāturudāreṇāvabhāsena sphuṭo'bhūt
 taiśca raśmibhirnirayatiryagyoniyamalokadevamanuṣyāḥ sphuṭā babhūvuḥ 
 te ca raśmayo ye nairayikāḥ sattvā agninā prajvalitagātrā dahyante teṣāṃ śītalā vāyavo vānti yeṣāṃ spṛṣṭānāṃ tanmuhūrtaṃ sukhā vedanā prādurbabhūva
 ekaikasya ca nairayikasya sattvasya purataḥ buddhanirmitaṃ tiṣṭhati dvātriṃśadbhirmahāpuruṣalakṣaṇaiḥ samalaṅkṛtagātraḥ aśītibhiranuvyañjanairvirājitatanuryaṃ dṛṣṭvā te nairayaikāḥ sukhasamarpitā buddhadarśanāpyāyitāśarīrā buddhaṃ dṛṣṭvaivaṃ cintayanto'sya sattvasyānubhāvenāsmābhiḥ sukhā vedanā pratilabdhā
 te bhagavataḥ sakāśe premaprasādaṃ gauravaṃ ca saṃjanayanti 
 bhagavāṃsteṣāṃ kathayati  bhoḥ sattvā evaṃ vācaṃ bhāṣadhvaṃ
 namo buddhāya namo dharmāya namaḥ saṅghāya
 nityamevaṃ sukhasamarpitā bhaviṣyatha 
 tataste nairayikāḥ sattvā añjaliṃ pragṛhya vācamudīrayanti
 namo buddhāya namo dharmāya namaḥ saṅghāya 
 atha te nairayikāḥ sattvāstena kuśalamūlena tena ca cittaprasādena tataścyavitvā ekatyā deveṣūpapannā
 ekatyā manuṣyeṣu
 ye'pi śītanarakeṣūpapannāḥ sattvāsteṣām uṣṇā vāyavaḥ pravāyanti
 pūrvavad yāvan manuṣyeṣūpapadyante 
 evaṃ pretānāṃ piśācānāṃ kṣuttṛṣṇāprajvalitagātrāṇāṃ teṣāṃ te raśmayo bubhukṣāgniṃ nirvāṇaṃ kurvanti
 sukhāṃ ca vedanāṃ saṃjanayanti 
 ekaikasya pretasya nirmitaṃ buddharūpamagrataḥ sthitaṃ bhavati dvātriṃśatā mahāpuruṣalakṣaṇaiḥ samalaṅkṛtaṃ aśītyā cānuvyañjanairvirājitagātraṃ
 taṃ dṛṣṭvā te pretā buddhadarśanāt sukhā prīṇitagātrā evaṃ cintayantaḥ
 asya sattvasyānubhāvenāsmākaṃ sukhā vedanā pratilabdhā 
 te bhagavataḥ sakāśe prasādaṃ premagauravaṃ cotpādayanti 
 bhagavāṃsteṣāṃ kathayati  eta yūyaṃ sattvā
 evaṃ vācamudīrayata
 namo buddhāya namo dharmāya namaḥ saṅghāyā
 nityamevaṃ sukhasamarpitā bhaviṣyatha 
 tataste pretā añjaliṃ pragṛhyaivaṃ vācamudīrayanti
 namo buddhāya namo dharmāya namaḥ saṅghāya 
 atha te pretasattvāstena kuśalamūlena tataścyavitvā kecid deveṣūpapannāḥ ekatyā manuṣyeṣvevaṃ tiraścāṃ saṃcodayanti
 evaṃ manuṣyāṃ saṃcodayanti 
 gaṇanātikrāntā devamanuṣyā bhagavatsakāśaṃ upasaṃkramya bhagavataḥ pādau śirasābhivandya niṣaṇṇā dharmaśravaṇāya 
 tena ca samayena gaṇanātikrāntā devamanuṣyakāyā anuttarāyāṃ samyaksaṃbodhau cittānyutpādayām āsuḥ 
 gaṇanātikrāntāścātra bodhisattvāḥ samādhikṣāntidhāraṇīṃ pratilabdhavantaḥ 
 iti śrīkaruṇāpuṇḍarīke mahāyānasūtre
 dvitīyo dhāraṇīmukhaparivartaḥ  
 III dānavisargas tṛtīyaḥ
 atha khalu śāntimatir bodhisattvo mahāsattvo bhagavatā svarddhyābhisaṃskāre pratiprasraṃbhite bhagavantam etad avocat 
 ko bhagavan hetuḥ kaḥ pratyayo yad anyeṣāṃ buddhānāṃ bhagavatāṃ pariśuddhā buddhakṣetrā apagatakaluṣā apagatapañcakaṣāyā nānāguṇavyūhā buddhakṣetrāḥ
 sarve cātra bodhisattvā mahāsattvā nānāviddhaguṇaparipūrṇā nānāsukhasamarpitā
 nāpi śrāvakapratyekabuddhānāṃ nāmāpi vidyate
 kutaḥ punar upapattiḥ  
 ko bhagavan hetuḥ kaḥ pratyayo yad bhagavān pañcakaṣāye buddhakṣetra upapannaḥ
 āyuḥkaṣāye kalpakaṣāye sattvakaṣāye dṛṣṭikaṣāye kleśakaṣāye vartamāne anuttarāṃ samyaksaṃbodhim abhisaṃbuddhaḥ
 catasraś ca pariṣadaḥ trīṇī yānāny ārabhya dharmaṃ deśayati  
 kasmād bhagavatā pariśuddhaṃ buddhakṣetraṃ na parigṛhītaṃ apagatapañcakaṣāyaṃ  
 bhagavān āha 
 praṇidhānavaśena kulaputra bodhisattvāḥ pariśuddhaṃ buddhakṣetraṃ parigṛhṇanti
 praṇidhānavaśenāpariśuddhaṃ buddhakṣetraṃ parigṛhṇanti 
 mahākaruṇāsamanvāgatatvāt kulaputra bodhisattvā mahāsattvā apariśuddhaṃ buddhakṣetraṃ parigṛhaṇanti 
 tat kasmād dhetos 
  tathā mayā praṇidhānaṃ kṛtaṃ yenāham etarhy evaṃ pratikaṣṭe pañcakaṣāye buddhakṣetra upapannaḥ 
 tac cṛṇu sādhu ca suṣṭhu ca manasikuru bhāṣīṣye 'haṃ te śāntimate 
 sādhu bhagavān niti śāntimatir bodhisattvo bhagavataḥ pratyaśroṣīt 
 bhagavāṃs tān idam avocat 
 bhūtapūrvaṃ kulaputraikagaṅgānadīvālikāsameṣu asaṃkhyeyeṣv atikrānteṣu asmin buddhakṣetre dhāraṇo nāma mahākalpo babhūva 
 tasmiṃś ca mahākalpe buddhakṣetre tasyāṃ cāturdvīpikāyāṃ araṇemī nāma rājābhūc caturdvīpakaḥ cakravartī 
 tasya khalv āraṇeminaḥ samudrareṇur nāma brāhmaṇo 'bhūt purohitaḥ 
 tasya putro jāto dvātriṃśanmahāpuruṣalakṣaṇaiḥ samanvāgataḥ aśītibhir anuvyañjanair virājitaḥ śatapuṇyalakṣaṇo vyāmaprabhaḥ nyagrodhaparimaṇḍalo 'secanakadarśanaḥ 
 jātamātrasya ca devaśatasahasraiḥ pūjāṃ kṛtvā samudragarbha iti nāma sthāpitaṃ 
 so 'pareṇa samayena niṣkramya keśaśmaśrūṇy avatārya kāṣāṇi vastrāṇy āccādya anuttarāṃ samyaksaṃbodhim abhisaṃbuddhaḥ
 ratnagarbho nāma tathāgata udapādi
 dharmacakrapravartanena sa bhagavān bhahuprāṇakoṭīnayutaśatasahasrāṃ svargamokṣaphale pratiṣṭhāpitavān 
 so 'pareṇa samayena bahuśrāvakakoṭīnayutaśatasahasraiḥ parivṛtaḥ puraskṛto grāmanagaranigama janapadarāṣṭrarājadhānīṣu caryāṃ cañcūryamāṇo 'nupūrveṇānyataraṃ nagaraṃ anuprāpto
 yatrāsau rājā cakravartī vasati 
 tatra bahir nagarasya nātidūre jambūvano nāmodyāne ratnagarbhas tathāgato 'rhan samyaksaṃbuddho viharati sārdham anekaiḥ śrāvakakoṭīnayutaśatasahasrair iti aśroṣīd
 rājāraṇemī ratnagarbhas tathāgato 'rhan samyakasaṃbuddho 'smākaṃ vijitam anuprāpto jambūvanodyāne viharati anekaiḥ śrāvakakoṭīnayutaśatasahasraiḥ sārdhaṃ 
 yan nūnam ahaṃ upasaṃkrāmayeyam
 upasaṃkramya taṃ tathāgatam satkuryāṃ gurukuryāṃ mānayeyaṃ 
 athāraṇemī rājārājarddhyā mahatā ca rājānubhāvenānekaiḥ prāṇikoṭīnayutāśatasahasraiḥ parivṛtaḥ puraskṛto nagarān nirjagāma
 yena jambūvanodyānaṃ tenopajagāmopetya
 yāvad eva yānasya bhūmis tāvad yānena yātvā padbhyām evārāmaṃ prāviśad
 yena ratnagarbhas tathāgatas tenopajagāma
 upetya ratnagarbhasya tathāgatasyārhataḥ samyaksaṃbuddhasya pādau śirasā vanditvā triṣkṛtvaḥ pradakṣiṇīkṛtyaikānte nyaṣīdad
 ekānte niṣaṇṇaṃ rājānam araṇeminaṃ ratnagarbhas tathāgato 'rhan samyaksaṃbuddho dhārmyā kathayā saṃdarśayati samādāpayati samuttejayati saṃpraharṣayati
 anekaparyāyeṇa dhārmyā kathayā saṃdarśayitvā samādāpayitvā samuttejayitvā saṃpraharṣayitvā tūṣṇīm abhūt 
 atha rājāraṇemī utthāyāsanād ekāṃśaṃ uttarāsaṅgaṃ kṛtvā pādayor nipatya yena ratnagarbhas tathāgatas tenāñjaliṃ praṇamya ratnagarbham tathāgatam arhantaṃ samyaksaṃbuddham etad avocat 
 adhivāsayatu me bhagavān idam traimāsaṃ sārdhaṃ bhikṣusaṅghena
 ahaṃ bhagavantam upasthāsyae cīvarapiṇḍapātraśayanāsanaglānapratyayabhaiṣajyapariṣkārair bhikṣusaṅghaṃ ca 
 adhivāsayati kulaputra ratnagarbhas tathāgato rājño 'raṇeminaḥ tūṣṇībhāvena 
 atha rājāraṇemī ratnagarbhasya tathāgatasya tūṣṇībhāvenādhivāsanāṃ viditvā bhagavataḥ pādau śirasābhivandya triṣkṛtvaḥ pradakṣiṇīkṛtvā bhagavato 'ntikāt prakāntaḥ 
 atha rājāraṇemī koṭṭarājānāhūyāmātyamahāmātrān bhaṭabalāgrapaurajānapadān pauruṣeyān āmantryovāca  yannūnaṃ grāmaṇyo jānīyurmayā ratnagarbhastathāgato'rhan samyaksaṃbuddha imaṃ traimāsaṃ sarvopakaraṇairupanimantritaḥ sārdhaṃ bhikṣusaṅghena 
 so'haṃ yo me kaścid upabhogaparibhoga upasthānaṃ paricaryāntaḥpuraṃ ca gauraveṇa tatsarvaṃ bhagavato nivedayāmi bhikṣusaṅghasya ca 
 yad api yuṣmākaṃ paudgalikaṃ upabhogaparibhogopasthānaparicaryāntaḥpuraṃ gauraveṇa tatsarvaṃ bhagavato niryātayata bhikṣusaṅghasya ca 
 tairapi niryātitaṃ 
 gṛhapatiratnamapi bhadramudyānaṃ sarvaṃ jāmbūnadasuvarṇamayaṃ kṛtvā
 tasmin nevodyāne bhagavato'rthāya kūṭāgāraṃ māpayati saptaratnamayaṃ samantataḥ caturdiśaṃ cātra saptaratnamayāni dvārāṇi māpayati sma 
 sarvaṃ codyānaṃ saptaratnamayairvṛkṣairalaṅkṛtaṃ 
 te ca vṛkṣā nānāprakārairvastrairalaṅcakre nānāduṣyairnānācchatrairnānāvidhaiśca muktāhārairnānāprakāraiścābharaṇairnānāratnamayaiścābharaṇairvividhaiḥ
 sarvaratnamayaiśca puṣpaphalaistān vṛkṣānalaṅkṛtavān 
 sarvaṃ ca tadudyānamanekavidhairmaṇibhiralaṅkṛtamabhūt
 nānāpuṣpāvakīrṇaṃ
 nānāpaṭṭaduṣyaprāvaraṇaprāvārebhya āsanāni prajñaptāni 
 tad api cakraratnaṃ bahiḥ kūṭāgārasya bhagavata evābhimukhaṃ puruṣamātrapramāṇamuparyantarīkṣe sthitaṃ jvalati 
 hastiratnamapi sarvaśvetaṃ saptāṅgaṃ supratiṣṭhitaṃ
 bhagavataḥ pṛṣṭhataḥ sthitvā bhagavata upari ratnavṛkṣaṃ dhārayati 
 sa ca vṛkṣo'laṅkṛtaḥ saptabhī ratnairnānāvidhaiśca muktāhārairvicitraiścābharaṇairnānāvidhaiśca mālyairnānāraṅgaiśca paṭṭairnānāvidhaiśca duṣyairuparacitaṃ
 tasya vṛkṣasya saptaratnamayaṃ chatraṃ sthāpitamabhūt 
 yā cāraṇemino rājño'gramahiṣī sā bhagavataḥ purataḥ sthitā
 bhagavantaṃ gośīrṣacandanoragasāracandanacūrṇaiścāvakiramāṇā 
 yacca rājño'raṇemino maṇiratnamabhūt prabhāsvaraṃ
 tataḥ svayameva bhagavataḥ purataḥ sthāpayāṃ āsa 
 tatastayā maṇiratnābhayā sarvaṃ tadudyānaṃ satatasamitamudāreṇāvabhāsena sphuṭaṃ abhūt
 buddhābhayāyaṃ trisāhasramahāsāhasro lokadhātuḥ sarvamidaṃ satatasamitaṃ sphuṭamabhūt 
 ekaikasya ca śrāvakasya gauśīrṣasyaiva candanasya pādapīṭhaṃ sthāpitaṃ
 ekaikasya ca śrāvakasya pṛṣṭhataḥ sarvaśveto hastināgaḥ sthāpita uparyevaṃrūpameva cakraratnaṃ puruṣapramāṇaṃ sthāpitaṃ yathā bhagavatastathā
 ekaikasya ca śrāvakasyāgrataḥ sarvālaṅkāravibhūṣitā kanyā sthāpitā gośīrṣoragasāracandanacūrnairavakirati
 ekaikasya ca śrāvakasyāgrato vaiḍūryamaṇiḥ sthāpitaḥ 
 samantataścodyānasyābhyantare nānāvidhāni vādyāni vādyante
 bahiścodyānasya samantena pariṇāyakaratnaṃ vijahāra sārdhaṃ caturaṅgeṇa balakāyena 
 atha khalu kulaputra rājāraṇemī divasedivase nagarānniryāti bhagavantaṃ darśanāya vandanāya paryupāsanāya 
 tasya yāvad yānasya bhūmistāvad yānena yātvā yānād avatīrya padbhyāmevodyānaṃ prāviśat
 praviśya yena ratnagarbhastathāgatastenopajagāmopetya ratnagarbhasya tathāgatasyārhataḥ samyaksaṃbuddhasya pādau śirasābhivandya bhagavantaṃ trīnvārān pradakṣiṇīkṛtvā
 ratnagarbhasya tathāgatasya svayaṃ hastaśaucamadāt
 svayaṃ ca praṇītena prabhūtena khādanīyabhojanīyena lehyapeyena svahastaṃ saṃtarpayati saṃpravārayati
 svahastaṃ saṃtarpayitvā saṃpravārayitvā bhagavataṃ bhuktavantaṃ viditvā dhautahastamapanītapātrapāṇiṃ svayameva vyajanamādāya bhagavantaṃ vījayāmāsa
 ekaikasya ca śrāvakasya rājaputrasahasraṃ koṭṭarājasahasraṃ caivaṃrūpamupasthānaṃ kṛtvā vyajanaṃ gṛhītvā śrāvakān vījayati sma 
 samanantaraparyavasite bhakṣavisarge'nekāni prāṇikoṭīnayutaśatasahasrāṇyārāmaṃ praviṣṭāni dharmaśravaṇāya 
 gaganatale cānekairdevakoṭīnayutaśatasahasraiḥ puṣpavṛṣṭirabhivṛṣṭā divyāni vādyāni abhivādayanti
 divyāni ca chatrāṇi vāsāṃsi ābharaṇāni ca pralambayanti 
 nīlavāsasaṃ ca yakṣāṇāṃ catvāriṃśacchatasahasrāṇi ye candanadīpāt gośīrṣasya candanasya kāṣṭhānyānayanti
 bhagavato'rthāyāhāraṃ pratijāgrati bhikṣusaṅghasya ca 
 rātrau svayameva rājāraṇemī bhagavataḥ purato bhikṣusaṅghasya cānekāni dīpakoṭīnayutaśatasahasrāṇi jvālayati 
 atha kulaputra rājāraṇemī bhagavataḥ purataḥ sthitvā ekāṃ dīpasthālikāṃ śirasyupasthāpayitvā dvāvaṃśayordvau pāṇyordvau caraṇayordīpasthālīḥ
 sarvarātrīrbhagavataḥ purato dīpaṃ jvālayamāno
 bhagavato'nubhāvenāklāntakāya evaṃrūpaṃ kāyasukhaṃ pratisaṃvedayati sma 
 tadyathāpi nāma tṛtīyadhyānasamāpannasya bhikṣorevamaklāntakāyaḥ aklāntacitto māsatrayaṃ bhagavantamupasthitavān 
 evaṃ sahasraṃ rājāputrāṇāṃ caturaśītiśca koṭṭarājasahasrāṇi anyāni ca prāṇakoṭīnayutaśatasahasrāṇi
 ekaikaṃ śrāvakaṃ rājakīyenopakareṇena māsatrayamevaṃrūpeṇopasthānenopasthitavantaḥ 
 yathā rājāraṇemī ratnagarbhan tathāgatamupasthitavān tathāgramahiṣī devī māsatrayaṃ gandhapuspairupasthitavatī 
 evamanyairapi bahukanyākoṭīnayutaśatasahasrairekaikaḥ śrāvako māsatrayaṃ puṣpagandhairupasthitaḥ 
 atha khalu kulaputra rājāraṇemī trayāṇāṃ māsānāmatyayena caturaśītiṃ jāmbūnadamayāni niṣkasahasrāṇi bhagavato niryātayati 
 cakraratnacakrapūrvaṃgamāni ca suvarṇamayāni caturaśītiścakraratnasahasrāṇi bhagavato niryātayati 
 hastiratnapūrvaṃgamāni caturaśītirnāgasahasrāṇi sarvaśvetāni bhagavato niryātayati 
 aśvaratnapūrvaṃgamāni caturaśītiraśvasahasrāṇi bhagavato niryātayati 
 maṇiratnapūrvaṃgamāni caturaśītiḥ sūryakāntimaṇisahasrāṇi bhagavato niryātayati sma 
 gṛhapatiratnapūrvaṃgamāni caturaśītirājaputrasahasrāṇi bhagavato niryātayati sma 
 upasthānāya pariṇāyakaratnapūrvaṃgamāni caturaśītikoṭṭarājasahasrāṇi bhagavata upasthānāya niryātayati sma 
 añcuranagarapūrvaṃgamāni caturaśītinagarasahasrāṇi bhagavata upajīvyāni niryātayati bhikṣusaṅghasya ca 
 caturaśītiratnamayāni kalpavṛkṣasahasrāṇi caturaśītiratnarāśipuṣpasahasrāṇi caturaśītisaptaratnamayāni chatrasahasrāṇi caturaśītyudārāṇāṃ rājārhanāṃ vastrāṇāṃ sahasrāṇi caturaśītisahasrāṇi ratnamayānāṃ mālānāṃ ābharaṇapīṭhaśīrṣanayanakuṇḍalasuvarṇasūtramuktāhāropānahaśayyāpādapīṭhabhājanabherīvādyaśaṅkhaghaṇṭādhvajāṃ bhṛṅgārārāmā dīpasthālikā bhagavato niryātayati sma 
 ratnamayāḥ śakunā ratnamayāśca mṛgāścaturaśītivyajanasahasrāṇi bhagavato niryātayati sma 
 caturaśītirasāyanasahasrāṇi ratnagarbhasya tathāgatasyārhataḥ samyaksaṃbuddhasya niryātayati sma 
 evaṃ cāha ahaṃ bhagavan bahukṛtyo bahukaraṇīyaḥ
 kṣamatu me bhagavān
 asmākamupavane'bhiramatu
 bhagavān asminnupavane ramatu nityaṃ
 punarapyahaṃ bhagavantamupasaṃkramiṣye darśanāya vandanāya paryupāsanāya ca 
 yacca rājño'raṇeminaḥ putrasahasraṃ bhagavataḥ pādayornipatya bhagavantamekaikamidamavocat  adhivāsayatvasmākamekaikasya traimāsaṃ vayaṃ bhagavantamupasthāsyāmaḥ sarvopakaraṇaiḥ sārdhaṃ bhikṣusaṅghena 
 adhivāsayati bhagavāṃstasya rājaputrasahasrasya tūṣṇībhāvena 
 teṣāṃ adhivāsitaṃ bhagavatā viditvātha rājāraṇemī bhagavataḥ pādau śirasābhivandya bhikṣusaṅghaṃ ca triskṛtvaḥ pradakṣiṇīkṛtya bhagavanto'ntikāt prakāntaḥ 
 atha teṣāṃ rājaputrāṇāṃ jyeṣṭho'nimiṣo nāmā bhagavantaṃ traimāsamevaṃrūpeṇopasthānenopastiṣṭhati bhikṣusaṅghaṃ ca
 tadyathā rājāraṇemī tathaivamanimiṣapramukhaṃ rājakumārasahasraṃ dinedine bhagavantaṃ darśanāyopasaṃkrāmati bhikṣusaṅghaṃ ca dharmaṃ ca śrotuṃ
 atha kulaputra bhagavato ratnagarbhasya tathāgatasya pitā samudrareṇurnāma brāhmaṇaḥ
 sa sarvaṃ jambūdvīpamanvāhiṇḍya strīpuruṣadārakadārikābhyaḥ piṇḍapātaṃ yācate
 sa taṃ piṇḍapātaṃ parigṛhītastaṃ sarvaṃ jambūdvīpanivāsilokaṃ triśaraṇagamane pratiṣṭhāpayati
 pratiṣṭhāpayitvānuttarāyāṃ samyaksaṃbodhau cittamutpādayati 
 tenaivamanvāhiṇḍatā na sa kaścijjambūdvīpe manuṣyabhūto'sti yaḥ samudrareṇunā brāhmaṇena piṇḍakena na parigṛhīto
 yo vā na triśaraṇagamane pratiṣṭhāpitāḥ
 yasya vānuttarāyāṃ samyaksambodhau cittaṃ notpādayati
 yo vā nānuttare jñāne samādāpito na pratiṣṭhāpitaḥ 
 bahuprāṇakoṭīnayutaśatasahasrāṇi triśaraṇakriyāvastuṣu sthāpitāni
 evamanuttarāyāṃ samyaksaṃbodhau samādāpitāni niveśitāni pratiṣṭhāpitāni 
 animiṣo'pi rājakumāro bhagavantaṃ māsatrayamevaṃrūpeṇopasthānenopasthitavān sārdhaṃ bhikṣusaṅghena yathā rājñāraṇeminā
 so'pi trayāṇāṃ māsānāmatyayena caturaśītiścakraratnasahasrāṇi niryātayati sarvasauvarṇāni nagarāṇi divyāni ca hastyaśvamaṇistrīgṛhapatipariṇāyakaratnāni sthāpayitvā caturaśītihastyaśvasahasrāṇi
 evaṃ sūryakāntimaṇikanyākumārakalpavṛkṣapuṣparāśicchatravastramālyābharaṇaratnapīṭhaśīrṣanayanakuṇḍalasuvarṇasūtramuktāhāropānahaśayyāpādapīṭhabhājanabherīvādyaśaṅkhapaṭahadhvajabhṛṅgārāmadīpasthālikādīni nānāratnamayāśca śakunā nānāmṛgāṃśca ratnamayāṃ rasāyanāṃśca
 ekaikaśaścaturaśītisahasrāṇi bhagavato niryātitavanta evaṃ bhikṣusaṅghasya ca 
 atha sa rājakumāro bhagavantaṃ kṣamāpitavān bhikṣusaṅghaṃ ca
 animiṣo rājakumāro bhagavantamevaṃrūpeṇopasthānenopasthitavān sārdhaṃ bhikṣusaṅghena yathā rājñāraṇeminā tathaiva dakṣiṇā dattā anantā 
 evamindragaṇena māsatrayaṃ bhagavān upasthito vibhavaśca parityaktaḥ
 peyālaṃ
 tathaivānaṅgaṇaḥ
 abhayaḥ
 ambaraḥ
 aśajaḥ
 middhaḥ
 miṣaḥ
 mārdavaḥ
 paṅgagaṇaḥ
 mādhvavaḥ
 mānavo
 māsaṃvo
 mājavaḥ
 aravaḥ
 ājñavaḥ
 mukhavaḥ
 arthabahuḥ
 alindraḥ
 neravaḥ
 reṇajaḥ
 candranemī
 sūryanemī
 indranemī
 vajranemī
 kṣāntinemī
 sthānanemī
 javanemī
 raṇemī
 rāhuḥ
 rāhubalaḥ
 rāhucitraḥ
 dāmacitraḥ
 rājadhānaḥ
 rāgabhramaḥ
 rāndhavaḥ
 rakṣakaḥ
 kāyaḥ
 śayamāḥ
 yatravaḥ
 syajalaḥ
 yārmathaḥ
 yadhvajaḥ
 yamānaḥ
 yasyanaḥ
 namajyotiḥ
 arañjanadhvaḥ
 yāvad araṇemino rājñaḥ putrasahasreṇa ekaikena ratnagarbhastathāgato'rhan samyaksaṃbuddhaḥ sārdhamaprameyena bhikṣusaṅghena
 evaṃrūpeṇa bhagavata upasthānenopasthitaḥ cīvarapiṇḍapātaśayanāsanaglānapratyayabhaiṣajyapariṣkārairmāsatrayaṃ yathā jyeṣṭhena rājaputreṇa
 tathaivaikaikaścaturaśītiḥ svarṇamayāścakrasahasrāṇi vistareṇa yāvaccaturaśītirasāyanasahasrāṇi bhagavato niryātitāni bhikṣusaṅghasya ca 
 evaṃrūpeṇa mahāprasādena praṇidhānaṃ kṛtvā kecid devatvaṃ kecicchakratvaṃ kecin māratvaṃ keciccakravartirājyaṃ kecin mahābhogatāṃ kecicchrāvakayānaṃ kecit pratyekabuddhayānaṃ prārthayanti
 adhiṣṭhamānāśca dvau varṣaśatau pañcapañcāśacca varṣāṇi bhagavantaṃ kṣamāpayanti bhikṣusaṅghaṃ ca 
 tatkāle samudrareṇurbrāhmano'grapurohito'bhyāgato'drākṣīt taṃ bhagavantaṃ tai rājaputrairupasthitaṃ dṛṣṭvā saptavarṣāṇi sarvopakaraṇairupanimantrayate
 yaduta cīvarapiṇḍapātaśayyāsanaglānapratyayabhaiṣajyapariṣkāraiḥ sārdhaṃ bhikṣusaṅghena 
 adhivāsayati bhagavān pituragrapurohitasya tūṣṇībhāvena 
 atha samudrareṇurbrāhmaṇa evaṃrūpeṇa sarvopakaraṇasaṃpannenopasthānena bhagavata upasthitaḥ cīvarapiṇḍapātaśayyāsanaglānapratyayabhaiṣajyapariṣkāraiḥ sārdhaṃ bhikṣusaṅghena 
 atha khalu kulaputrāpareṇa samayena samudrareṇorbrāhmaṇasyaivaṃ cetasaḥ parivitarka udapādi 
 mayā tāvad bahuprāṇakoṭinayutaśatasahasrāṇi anuttarāyāṃ samyaksaṃbodhau samādāpitāni 
 na cāhamasya rājño'raṇeminaḥ praṇidhānaṃ jāne
 kim ayaṃ prārthayati devatvaṃ vā uta śakratvaṃ vā māratvaṃ vā mahābhogatāṃ vā śrāvakayānaṃ vā pratyekabuddhayānaṃ vānuttarāṃ vā samyaksaṃbodhim ākāṅkṣate 
 kaccid aham anuttarāṃ samyaksaṃbodhimabhisaṃbuddhaḥ
 atīrṇān sattvāṃstārayeyaṃ
 amuktāmmocayeyaṃ jātijarāvyādhimaraṇaśokaparidevaduḥkhadaurmanasyopāyāsebhyaḥ
 aparinirvṛtān sattvān parinirvāpayeyaṃ 
 kaccit svapne nivedayatu devo vā yakṣo vā nāgo vā buddho vā śrāvako vā brāhmaṇo vā kin tāvad rājā devaśriyaṃ kāṅkṣate uta manuṣyaśriyaṃ atha śrāvakatvamatha pratyekabuddhabhūmimatha vānuttarāṃ samyaksaṃbodhiṃ 
 atha kulaputra samudrareṇurbrāhmaṇaḥ agrapurohitaḥ svapne tathārūpamavabhāsamadrākṣīt
 yenāvabhāsena daśasu dikṣu gaṅgānadīvālikāsameṣu buddhakṣetreṣu buddhān bhagavataḥ paśyati 
 te ca buddhā bhagavantaḥ tasya brāhmaṇasya padmāni svarṇapatrāṇi rūpyadaṇḍāni vaiḍūryakarṇikāni aśmagarbhakeśarāṇi preṣayanti 
 sarveṣu ca teṣu padmeṣu sūryamaṇḍalaṃ dṛśyate 
 sūryamaṇḍalasyopari saptaratnamayaṃ chatraṃ saṃsthitaṃ 
 ekaikasmācca sūryamaṇḍalāt ṣaṣṭiraśmikoṭyo niścerustā raśmayaḥ sarvāstasya brāhmaṇasya vaktre praviśanti 
 sahasrayojanapramāṇamātmabhāvaṃ samanupaśyati pariśuddhaṃ tadyathā pariśuddhamādarśamaṇḍalaṃ 
 svakāyasya ca kukṣau ṣaṣṭibodhisattvakoṭīnayutaśatasahasrāṇi padmeṣu paryaṅkopaviṣṭāṃ dhyāyamānāṃ paśyati 
 tānapi sūryavigrahānātmanaḥ śirasi mālān paśyati 
 chatraṃ copari cākāśe yāvad brahmalokaparyante sthitaṃ paśyati 
 nānāpadmāni sāmantake sthitāni paśyati 
 tebhyaśca padmebhyo divyānyatikrāntamānuṣāṇi tūryāṇi niścaranti śṛṇoti ca 
 tatra ca rājānamāraṇeminaṃ paśyati
 rudhiramrakṣitena kāyena dhāvantaṃ sūkaramukhena vividhān bahuprāṇino bhakṣayante
 bhakṣayitvā cairaṇḍavṛkṣamūle niṣaṇṇaṃ 
 vividhāśca prāṇinaḥ samāgamya taṃ rājānaṃ bhakṣayanti yāvad asthiśaṅkalāvaśeṣaṃ kṛtvā chorayanti 
 evaṃ punaḥ punastathaiva prādurbhavantaṃ sūkaramukhaṃ rudhiramrakṣitena kāyena bahuvidhān prāṇino bhakṣayitvā eraṇḍamūle niṣaṇṇaṃ
 vividhaiḥ prāṇibhiḥ khādyamānamasthiśaṅkalāvaśiṣṭaṃ kṛtvā choritaṃ 
 punaraparaṃ rājaputrān paśyati sūkaramukhenāpare gajamukhenāpare mahiṣamukhenāpare siṃhamukhenāpare vṛkamukhenāpare śṛgālamukhenāpare śvamukhenāpare markaṭamukhena paśyati
 śoṇitābhyukṣitagātrānanekavidhān prāṇino bhakṣayitvā eraṇḍavṛkṣamūle niṣaṇṇān vividhaiḥ prāṇibhirbhakṣyamāṇān asthiśaṅkalāvaśiṣṭānutsṛṣṭān 
 punarapi tenaiva kāyena sthitān tathaiva prāṇino bhakṣayataḥ paśyati 
 anyāṃśca rājaputrān paśyati mahiṣarathābhirūḍhān sumanāpuṣpābhyalaṅkṛtān kupathena dakṣiṇābhimukhān gacchataḥ 
 śakrabrahmalokapālāścāgatvā brāhmaṇasya kathayanti 
 imāni brāhmaṇa padmāni bhāgaṃ kuru
 bhāgaṃ kṛtvā tataḥ prathamaṃ rājñaḥ saṃvibhāgamekaṃ padmamanuprayaccha
 tata eṣāmapi rājaputrāṇāmekaikaṃ padmaṃ dada
 avaśiṣṭāni koṭṭarājñāṃ prayaccha
 aparāṃ janasya 
 śrutvā brāhmaṇa prāha 
 yathājñāpayanti devāḥ 
 atha sa brāhmaṇaḥ padmāni bhājayamāna eva pratibuddhaḥ
 saṃvicintayamāna utthāyāsanāt punarvicintayati
 hīnapraṇidhirayaṃ rājā cakravartī saṃsārasukhābhirato hīnā vāsyādhimuktiḥ sārdhamekatyai rājaputrairekatyāḥ punā rājaputrāḥ śrāvakayānamākāṅkṣanti ye mayā mahiṣarathābhirūḍhā dṛṣṭāḥ sumanāpuṣpairalaṅkṛtā dakṣiṇābhimukhā gacchanti 
 yacca mayā sarvasattvārthaṃ mahāyajñasyārambhaṃ kṛtaṃ 
 yacca mayādhatriyāṃ varṣaśatāṃ jambūdvīpamanvāhiṇḍya sarvasattvā anuttarāyāṃ samyaksaṃbodhau yāvat pratiṣṭhāpiṭāḥ 
 tad evaṃ mayā sarvajambūdvīpe gatānekāni prāṇakoṭīnayutaśatasahasrāṇi triṣu puṇyakriyāvastuṣu samādāpitāni niveśitāni pratiṣṭhāpitāni 
 tasyaitannimittaṃ yena mayā svapne mahāvabhāso dṛṣṭaḥ daśasu dikṣu buddhā bhagavanto dṛṣṭāḥ 
 yacca mayā sarvaṃ jambūdvīpamanvāhiṇḍya strīpuruṣadārakadārikābhyaḥ piṇḍapātaṃ yācayitvā bahuprāṇakoṭīnayutaśatasahasrāṇi triśaraṇakriyāvastuṣu sthāpitāni vinītāni niveśitāni pratiṣṭhāpitāni 
 yacca mayā tathāgato'rhan samyaksaṃbuddhaḥ saptavarṣāṇyupanimantritaḥ sarvopakaraṇaiḥ sārdhaṃ bhikṣusaṅghena
 tena mama daśabhyo digbhyaḥ anyebhyo buddhakṣetrebhyaḥ buddhairbhagavadbhiḥ padmānyanupreṣitāni 
 yacca mayānuttarāyāṃ samyaksaṃbodhau praṇidhānaṃ kṛtaṃ
 tena te buddhā saptaratnamayāni chatrāṇi visarjayanti 
 yatpunarmayā teṣu padmeṣu sūryavigrahā dṛṣṭā
 yacca raśmayo mukhe praviśamānā dṛṣṭāḥ
 yaccāsau mahān ātmabhāvo dṛṣṭaḥ
 yacca sūryavigrahamālā dṛṣṭā
 yacca kukṣau bodhisattvakoṭīnayutaśatasahasrāṇi padmeṣu paryaṅkaniṣaṇṇāni dhyāyamānāni
 imā evaṃrūpāḥ svapnā dṛṣṭāḥ
 yacca me śakrabrahmalokapāla dṛṣṭā ājñāpayantīmāni padmāni bhāgaṃ kuru
 yacca mayā tāni padmāni bhāgaṃ kṛtvā dattāni 
 yannvaham imāḥ svapnā buddhāya bhagavata ākhyāsye
 kiṃhetukāḥ kiṃpratyayā mayaivaṃrūpāḥ svapnā dṛṣṭā
 yannvahaṃ tathāgataṃ pṛccheyaṃ 
 atha samudrareṇurbrāhmaṇaḥ tasyā eva rātryā atyayena bhojanaṃ sajjīkṛtvā kālyate eva yena bhagavāṃstenopajagāma
 upetya svayameva bhagavato hastaśaucamupanāmayati bhikṣusaṅghasya ca 
 hastaśaucamupanīya prabhūtena khādanīyena bhojanīyena svahastaṃ saṃtarpayati saṃpravārayati
 saṃtarpayitvā saṃpravārayitvā bhikṣusaṅghamanekaparyāyena saṃtarpya saṃpravārya bhagavantaṃ viditvā bhikṣusaṅghaṃ ca dhautahastamapanītapātraṃ nīcamāsanaṃ gṛhītvā bhagavataḥ purato niṣaṇṇo dharmaśravaṇāya 
 atha rājāraṇemī tatraivābhyāgataḥ sārdhaṃ putrasahasreṇānekaiśca prāṇisahasraiḥ parivṛtaḥ puraskṛtaḥ
 sa yāvad yānasya bhūmistāvad yānena yātvā yānād avatīrya padbhyāmevārāmaṃ prāvikṣat
 praviśya ca yena bhagavāṃstenopajagāmopetya bhagavataḥ pādau śirasā vanditvā bhikṣusaṅghasya ca bhagavataḥ purataḥ niṣaṇṇo dharmaśravaṇāya 
 atha samudrareṇurbrāhmaṇo yathādṛṣṭāṃ svapnāṃ bhagavato nivedayati 
 bhagavān āha  yattvaṃ brāhmaṇādrākṣīt mahāntamavabhāsaṃ yenāvabhāsena gaṅgānadīvālikāsameṣu buddhakṣetreṣu buddhā bhagavanto dṛṣṭā tava padmāni
 teṣu ca padmeṣu sūryavigrahā dṛṣṭā raśmayaḥ pramuñcamānāste ca raśmayastava mukhe praviśanti 
 yattvayā brāhmaṇa adhatrikāyāṃ varṣaśatāṃ jambudvīpamāhiṇḍatā
 tena tvayā gaṇanātikrāntāḥ sattvāstriṣu puṇyakriyāvastuṣu niveśitāḥ pratiṣṭhāpitāśca
 gaṇanātikrāntāśca sattvā anuttarāyāṃ samyaksaṃbodhau samādāpitā niveśitāḥ pratiṣṭhāpitāḥ 
 yacca tvayā sarvasattvārthaṃ mahāyajñasyārambhaḥ kṛtastena tvaṃ brāhmaṇa buddhā bhagavanto vyākariṣyantyanuttarāyāṃ samyaksaṃbodhau
 ye daśasu dikṣu gaṅgānadīvālikāsameṣu lokadhātuṣu tiṣṭhanti dhriyante yāpayanti dharmaṃ ca deśayanti
 yaiśca tava padmāni visarjitāni suvarṇapatrāṇi rūpyadaṇḍāni vaiḍūryakarṇikāni asmagarbhakeśarāṇi
 teṣu ca sarveṣu padmeṣu sūryavigrahā dṛśyante 
 idaṃ tasya svapnasya pūrvanimittaṃ 
 yattvaṃ brāhmaṇādrākṣīt svapne ye daśausu dikṣu gaṅgānadīvālikāsameṣu lokadhātuṣu buddhā bhagavantastiṣṭhanti dhriyante yāpayanti dharmaṃ ca
 tairbuddhairbhagavadbhiḥ saptaratnamayāni chatrāṇi visarjitāni
 yāni chatrāṇi copari cākāśe yāvad brahmalokaparyantaṃ saṃtiṣṭhanti 
 yasyāṃ eva rātrau tvaṃ brāhmaṇānuttarāṃ samyaksaṃbodhimabhisaṃbhotsyase tasyāṃ eva rātrau daśasu dikṣu gaṅgānadīvālikāsameṣu lokadhātuṣūdāraḥ
 upari ca yāvad brahmalokaparyantaṃ kṛtvā na śakyante tava mūrdhānaṃ vyavalokayituṃ brahmādibhirdevalokairapi 
 idaṃ tasya svapnasya pūrvanimittaṃ 
 yattvaṃ brāhmaṇādrākṣit mahāntamātmabhāvaṃ yāvad brahmalokaṃ yacca sūryamaṇḍalānāṃ mālā śīrasi baddhā
 tadye tvayā gaṇanātikrāntāḥ sattvāḥ samādāpitā anuttarāyāṃ samyaksaṃbodhau
 te ca tavābhisaṃbuddhabodherbrāhmaṇa buddhakṣetraparamāṇurajaḥsameṣu lokadhātuṣu deśasu dikṣu sthitā anuttarāṃ samyaksaṃbodhimabhisaṃbhotsyante
 sarve ye tvayā bodhau samādāpitā te tavābhīkṣṇaṃ varṇaṃ udāhariṣyanti
 anena tathāgatenārhatā samyaksaṃbuddhena vayaṃ prathamamanuttarāyāṃ samyaksaṃbodhau samādāpitā
 yenāsmaitarhyanuttarāṃ samyaksaṃbodhimabhisaṃbuddhā
 eṣa cāsmākaṃ kalyāṇamitraṃ 
 te buddhā bhagavanto bodhisattvān visarjayiṣyanti tava pūjākarmaṇe
 tataste bodhisattvā mahāsattvā vividhairbodhisattvavikurvitaistava pūjāṃ kṛtvā
 tatra tava sakāśāddharmaṃ śrutvā nānāvidhāḥ samādhirdhāraṇīḥ kṣāntiśca pratilapsyante 
 te bodhisattvā mahāsattvāḥ svakasvakeṣu buddhakṣetreṣu gatvā tava varṇaṃ uccārayiṣyanti ghoṣamanuśrāvayiṣyanti 
 idaṃ brāhmaṇa tasya svapnasya pūrvanimittaṃ 
 yattvayā brāhmaṇa svapne dṛṣṭā bodhisattvakoṭīnayutaśatasahasrāṇi tāni tava kukṣau praviśya padmeṣu paryaṅkopaviṣṭā dhyāyanti
 abhisaṃbuddhabodhiśca tvaṃ brāhmaṇa bahuprāṇakoṭīnayutaśatasahasrāṇi yānyanuttarāyāṃ samyaksaṃbodhau samādāpayiṣyasi avaivartikāni sthāpayiṣyasyanuttarāyāṃ samyaksaṃbodhau 
 te tava parinirvṛtasya brāhmaṇānuttareṇa parinirvāṇena buddhakṣetraparamāṇurajaḥsameṣu kalpeṣu paścāddaśāsu dikṣvanyeṣu buddhakṣetreṣu te buddhā bhagavanto dharmeṇa rājyaṃ kārayantastava varṇaṃ bhāṣiṣyanti 
 evam asaṃkhyeyeṣu kalpeṣvatikrānteṣu evaṃnāmā tathāgato abhūd arhan samyaksaṃbuddhaḥ
 tena tathāgatenārhatā samyaksaṃbuddhena vayamanuttarāyāṃ samyaksaṃboddhau samādāpitā vinītā niveśitāḥ pratiṣṭhāpitā avaivartikāśca sthāpitā
 yena vayametarhyanuttarāṃ samyaksaṃbodhimabhisaṃbuddhāḥ
 dharmarājyaṃ ca pratilabdhāḥ 
 idaṃ brāhmaṇa tasya svapnasya pūrvanimittaṃ 
 yattvaṃ brāhmaṇa svapne dṛṣṭavān sūkaramukhena yāvacchvamukhena rudhiramrakṣitena gātreṇānekavidhāṃ prāṇino bhakṣayitvā hīna eraṇḍamūle niṣaṇṇāste'pyanye vividhaiḥ prāṇibhirbhakṣyante yāvadasthiśaṅkalāvaśeṣā utsṛjyante
 punarapyāpyāyitakāyā rudhirābhyaktena kāyena yāvacchvamukhena bahuvidhāṃ prāṇino bhakṣayitvā punarhīnasyairaṇḍavṛkṣasya mūle niṣaṇṇā vividhaiśca prāṇibhiḥ khādyante 
 te tvayā mohapuruṣāstrividhe puṇyakriyāvastuni samādāpitā prātiṣṭhāpitā dāne yame saṃyame ca
 te deveṣu cyavanaduḥkhamabhilaṣanti
 manuṣyeṣu jarāvyādhimaraṇāpriyasaṃprayogapriyavinābhāvaduḥkhāṃ preteṣu kṣutpipāsaduḥkhaṃ tiryakṣvanyonyabhakṣaṇaduḥkhaṃ nārakeṣu dāhacchedavadhabandhananānāvidhakāraṇādiduḥkhamabhilaṣanti
 trividhe ca puṇyakriyāvastuni pratiṣṭhāpitā deveṣu devarājyamabhilaṣanti manuṣyeṣu caikadvīpaiśvaryamākāṅkṣante 
 teṣāṃ tatra sarvasattvāḥ paribhogaṃ gacchanti
 te'pi ca sarvasattvānāmāhāraparibhogaṃ gacchanti 
 evaṃ te mohapuruṣāḥ sarve tvayā trividhe puṇyakriyāvastuni pratiṣṭhāpitāstavopāsakā bhaviṣyanti 
 idaṃ brāhmaṇa tasya svapnasya pūrvanimittaṃ 
 yattvaṃ brāhmaṇa svapnamadrākṣīt apare manuṣyā mahiṣarathābhirūdhāḥ sumanāmālālāṅkṛtaśirasaḥ apathena dakṣiṇābhimukhaṃ gacchanti
 te'pi tvayā brāhmaṇa kulaputrāḥ triṣu puṇyakriyāvastuṣu pratiṣṭhāpitāḥ kevalamātmadamanārthaṃ ātmaśamanārthaṃ śrāvakayānasaṃprasthitāḥ
 teṣāṃ śrāvakayānasaṃprasthitānāṃ brāhmaṇa pudgalānāmidaṃ purvanimittaṃ 
 atha khalu kulaputra brāhmaṇaḥ samudrareṇū rājānamāraṇeminametadavocat  durlabhaṃ mahārāja manuṣyatvaṃ
 durlabhā kṣaṇasaṃpat
 durlabhamudumbarapuṣpasadṛśānāṃ tathāgatānāmarhatāṃ samyaksaṃbuddhānāṃ prādurbhāvo loke
 durlabhaḥ kuśaladharme chandaḥ
 durlabhaṃ samyakpraṇidhānaṃ 
 duḥkhotpattibhūtaṃ mahārāja devarājatvaṃ
 duḥkhotpattibhūtaṃ mahārāja manuṣyeṣu caikadvīpaiśvaryarājatvaṃ
 duḥkhotpattibhūtaṃ dvistriścāturdvīpikarājatvaṃ 
 ciraṃ mahārāja saṃsāraduḥkhamanubhavitavyaṃ 
 anavasthitā mahārāja vāyuvegacapalā devamanuṣyasaṃpattayo
 dakacandropamā bālāḥ pañcabhiḥ kāmaguṇairatṛptā viṣayeṣu mattā devamāṇuṣāṃ śriyamabhilaṣanti 
 te bālāḥ punaḥ punarnarakeṣu kāraṇāduḥkhamanubhavanti tiryakṣu saṃmohaduḥkhaṃ preteṣu kṣutpipāsāduḥkhaṃ manuṣyeṣu priyaviprayogaduḥkhaṃ deveṣu cyavanaduḥkhaṃ punargarbhavāsaduḥkhaṃ parasparaśīrṣaprapātanaduḥkhaṃ anyonyabhakṣaṇaduḥkhaṃ
 evaṃ bhramamāṇā bālā duḥkhamanubhavanti 
 tatkasmāddhetoḥ 
  kalyāṇamitravirahitāḥ samyakpraṇidhānaṃ na kurvanti na vyāyamanti aprāptasya prāptaye'nadhigatasyādhigamāyāsākṣātkṛtasya sākṣātkriyāyai 
 evaṃ mūrkhā bālāḥ khidyante bodhicittena yatra sarvaduḥkhakṣayo bhavati
 saṃsāreṇa ca na khidyante nodvijanti yatra punaḥ punarduḥkhotpattirbhavati 
 parīkṣasva mahārāja yathā saṃsāraḥ sarvaduḥkhānāṃ bhājanabhūtaḥ 
 tasmāttarhi tvaṃ mahārāja kṛtādhikāro bhagavataḥ śāsane'varopitakuśalamūlastriṣu ratneṣu labdhaprasādaḥ
 bhagavato dattadāno mahābhogatāyai rakṣitaśīlaḥ svargopapattipratilābhāya śruto bhagavato'ntikāddharmaṃ prajñāmahādharmapratilābhāya te saṃpatsyante
 yaṣṭayajñastvaṃ mahārāja utpādāyanuttarāyāṃ samyaksaṃbodhau cittaṃ 
 āha alaṃ brāhmaṇa
 nāhaṃ brāhmaṇānuttarāṃ samyaksaṃbodhimabhilaṣāmi saṃsārābhirataḥ
 yanmahābrāhmaṇa mayā dānaṃ dattaṃ śīlaṃ rakṣitaṃ dharmaḥ śrutaḥ 
 durlabhā hi brāhmaṇānuttarā samyaksaṃbodhiḥ 
 dvirapi samudrareṇurbrāhmaṇo rājānamāha  śuddho mahārāja bodhimārgaḥ 
 āśayena praṇidhānaṃ kartavyaṃ 
 paripūryābhiprasannaḥ sa mārgo'dhyāśayena viśuddhaḥ 
 ṛjuḥ sa mārgaḥ aśaṭhaḥ 
 śuddhaḥ sa mārgaḥ kleśapravāhakatvāt 
 vipulo'sau mārgaḥ anāvarṇatvāt 
 samavasaraṇaḥ sa mārgaḥ cintanāya 
 nirbhayaḥ sa mārgaḥ sarvapāpākaraṇatayā 
 sumṛduḥ sa mārgaḥ dānapāramitayā 
 śītalaḥ sa mārgaḥ śīlapāramitayā 
 nirāśrayaḥ sa mārgaḥ kṣāntipāramitayā 
 adhiṣṭhānāśrayaḥ sa mārgaḥ vīryapāramitayā 
 anāvilaḥ sa mārgaḥ dhyānapāramitayā 
 suviditaḥ sa mārgaḥ prajñāpāramitayā 
 suprasannaḥ sa mārgo mahāmaitryā 
 svabhāvajñānānugataḥ sa mārgaḥ mahākaruṇayā 
 sadānanditaḥ sa mārgaḥ mahāmuditayā 
 akliṣṭaḥ sa mārgaḥ upekṣayā 
 apagatakaṇṭakaḥ sa mārgaḥ kāmavyāpādavihiṃsāvitarkaiḥ 
 kṣemaṃgamanaḥ sa mārgo'pratihatacittatayā 
 dhūrtavirahitaḥ sa mārgaḥ rūpaśabdagandharasasparśaviditatvāt 
 nihatamārapratyarthikaḥ sa mārgaḥ dhātvāyatanasuvimṛṣṭatvāt 
 suprabodhaḥ sa mārgaḥ avidyāndhakāranirāvaraṇatvāt 
 dṛḍhavīryasattvacittagamanaḥ sa mārgaḥ apagataśrāvakapratyekabuddhamanasikāratvāt 
 utsoḍhaḥ sa mārgaḥ sarvatathāgatādhiṣṭhitatvāt 
 mahāratnaniṣpādakaḥ sa mārgaḥ sarvajñatāratnānukūlatvāt 
 sadāprakāśitaḥ sa mārgaḥ asaṅgajñānasya bhagavataḥ 
 kuśalamūladeśakānucīrṇaḥ sa mārgaḥ sarvatathāgatānugṛhītatvāt 
 duṣṭakleśānukūlavigataḥ sa mārgaḥ anunayapratighaprahīṇatvāt 
 nihatarajaḥ sa mārgaḥ vyāpādakhilakrodhāpagatatvāt 
 sugatigamanīyaḥ sa mārgaḥ sarvākuśalavirahitatvāt 
 kṣemaṃgamo mahārāja saṃbodhimārgaḥ nirvāṇaparyavasānaḥ 
 utpādaya mahārāja bodhicittaṃ 
 rājā prāha  ayaṃ brāhmaṇa tathāgataḥ aśītivarṣasāhasrikāyāṃ prajāyāṃ loka utpanno
 na śakyaṃ tathāgatena sarve'pāyaḥ śamayituṃ 
 ye sattvā avaruptakuśalamūlaste sattvāḥ phale sthitāḥ
 kecit samādhidhāraṇīkṣāntiṣu niṣpannāḥ
 utkṛṣṭakuśalamūlāstu ye sattvāste bodhau avaivartyāḥ saṃvṛttāḥ
 kecidavaruptakuśalamūlāḥ devamanuṣyaśriyamanubhavanti 
 svakasvakaiḥ sattvāḥ kuśalākuśalaiḥ karmabhirbhramanti 
 katame sattvā bhagavatā vinītāḥ sadekasattvasyāpi duḥkhaṃ na praśāntaṃ
 kṣetrabhūtaḥ kevalaṃ bhagavata āśrayaḥ
 nānavaruptakuśalamūlānāṃ sattvānāṃ duḥkhamocanaṃ karoti 
 utpādayāmyahaṃ bodhicittaṃ 
 bodhisattvacaryāṃ caraṃstenāhaṃ mahājñānasamucchrayeṇa acintyenodāreṇa dharmamukhapraveśena sattvān vinayeyaṃ buddhakāryaṃ ca kuryāṃ 
 na kevalamasmiṃ kliṣṭe buddhakṣetre bodhāya cittaṃ pariṇāmayeyaṃ 
 yadyahaṃ tādṛśaṃ buddhakṣetraṃ labheyamutpādayeyamahaṃ bodhicittaṃ
 tadāhaṃ bodhisattvacaryāṃ cariṣyāmi yadāhamanuttarāṃ samyaksaṃbodhiṃ ca spṛśeyaṃ
 sarvaṃ ca tatra buddhakṣetre sattvānāṃ duḥkhaṃ praśamayeyaṃ 
 atha khalu kulaputra ratnagarbhastathāgato'rhan samyaksaṃbuddhastādṛśamṛddhyabhisaṃskāramabhisaṃskṛtavān tadādarśavyūhaṃ nāma samādhiṃ samāpannaḥ
 tathā samāhitena bhagavatā ādarśavyūhe samādhau tathārūpāvabhāsaḥ prādurbhūtaḥ
 yenāvabhāsena daśasu dikṣvekaikasyāṃ diśi sahasrabuddhakṣetraparamāṇurajaḥsamā lokadhātavaḥ sarvaguṇavyūhā dṛṣyante
 keṣucid buddhā bhagavantaḥ parinirvṛtāḥ
 keṣucit parinirvāṇāya saṃsthitāḥ
 yatra ca bodhisattvā mahāsattvā bodhivṛkṣamūle niṣaṇṇā māraṃ parājayanti
 yatra cācirābhisaṃbuddhā dharmacakraṃ pravartayanti
 yatra cācirapravṛttadharmacakraṃ dharmaṃ deśayanti
 yatra ca buddhānāṃ bodhisattvānāṃ sphuṭāṃ buddhakṣetrāṃ
 yatra śrāvakapratyekabuddhānāmutpādo nāsti
 yatra ca śrāvakapratyekabuddhā utpadyante
 yatra ca śūnyaṃ buddhakṣetraṃ buddhebhyo bodhisattvebhyaḥ śrāvakapratyekabuddhebhyaḥ
 kvacit kliṣṭaṃ buddhakṣetraṃ pañcakaṣāyaṃ
 kvacit pariśuddhamapagatapañcakaṣāyaṃ
 kvacidutkṛṣṭāḥ sattvāḥ
 kvaciddhīnāḥ
 kvaciddīrghāyuṣkāḥ
 kvacidalpāyuṣkāḥ
 kānicidbuddhakṣetrānyagninā saṃvartante
 kānicidudakena
 kānicidvāyunā
 kvacidvivartante
 kvacidvivṛttāstiṣṭhanti
 te sarva udāreṇāvabhāsena sphuṭāḥ saṃdṛśyante 
 sarvāvatī sā parṣattāṃ dṛṣṭvā buddhakṣetre guṇavyūhān
 samudrareṇurbrāhmaṇaḥ punā rājānametadavocat  paśya mahārājaitān buddhakṣetraguṇavyūhān
 utpādaya mahārājanuttarāyāṃ samyaksaṃbodhau cittaṃ
 gṛhāṇa mahārāja buddhakṣetraṃ yādṛśamākāṅkṣasi 
 athāraṇemī rājā yena bhagavāṃstenāñjaliṃ praṇamya bhagavantametadavocat  kena bhagavan karmaṇā bodhisattvo mahāsattvaḥ pariśuddhaṃ buddhakṣetraṃ
 kena karmaṇāpariśuddhaṃ
 utkṛṣṭāḥ sattvāḥ kena karmaṇā
 yāvaddīrghāyuṣkāḥ sattvā vistaraḥ 
 bhagavān āha  praṇidhānavaśena mahārāja bodhisattvo mahāsattvaḥ pariśuddhaṃ buddhakṣetraṃ parigṛhṇāti apagatapañcakaṣāyaṃ
 praṇidhānenāpariśuddhaṃ 
 rājā prāha  ahaṃ bhadanta bhagavan nagaraṃ praviśyaikāgre niṣadya praṇidhānaṃ cintayiṣyāmi
 tathārūpaṃ me buddhakṣetramapagatapañcakaṣāyaṃ rocate tatremā subhavacaryā pariṇāmayiṣyāmi 
 bhagavān āha  yasyedānīṃ mahārāja kālaṃ manyase 
 atha khalu kulaputra rājāraṇemī bhagavataḥ pādau śirasā vanditvā bhikṣusaṅghaṃ ca triṣkṛtvaḥ pradakṣiṇīkṛtya bhagavato'ntikāt prakāntaḥ 
 nagaraṃ praviśya svake gṛha ekāgraḥ pratisaṃlīno niṣaṇṇaḥ
 buddhakṣetrapraṇidhānaṃ vyūhaṃ cintayati 
 atha khalu samudrareṇurbrāhmaṇaḥ jyeṣṭhaṃ rājaputramanimiṣamāmantrayati 
 utpādaya tvamanimiṣānuttarāyāṃ samyaksaṃbodhau cittaṃ 
 yacca tvayā tribhiḥ puṇyakriyāvastubhiḥ śubhaṃ caratā puṇyamārjitaṃ tatsarvamanuttarayāṃ samyaksaṃbodhau pariṇāmayā 
 sa prāha  ahamapyupādhyāya svagṛhaṃ gatvaikākī rahogato niṣadya buddhakṣetraguṇavyūhāṃścintayiṣyāmi 
 yadi bodhāya cittamutpatsyate
 punarāgamya bhagavataḥ sakāśaṃ bodhicittaṃ pariṇāmayiṣyāmi 
 ataḥ so'pi rājaputro bhagavataḥ pādau śirasābhivandya bhikṣusaṅghasya ca triṣkṛtvaḥ pradakṣiṇīkṛtvā bhagavato'ntikāt prakāntaḥ
 svakaṃ niveśanaṃ gatvā ekākī rahogato niṣadya buddhakṣetraguṇavyūhaṃ cintayati 
 atha khalu kulaputra samudrareṇurbrāhmaṇo'grapurohito dvitīyaṃ rājaputraṃ nimantrayitvovāca
 utpādaya tvaṃ kumāra bodhicittaṃ
 vistareṇa peyālaṃ yāvat
 sarvarājaputrasahasraṃ bodhau samādāpayati
 caturaśītiḥ koṭṭarājasahasrāṇi
 anyāni ca navatiḥ koṭyaḥ sattvānāṃ bodhau samādāpayati 
 te'pi sarva evamāhuḥ
 vayamapi svasvagṛhaṃ gatvaikākino niṣadya buddhakṣetraguṇavyūhaṃ cintayiṣyāmaḥ 
 evamuktvā sarva eva svagṛhāṇi gatvaikākino niṣaṇṇāḥ saptavarṣāṇi buddhakṣetraguṇavyūhapraṇidhānāni cintayanti 
 atha khalu kulaputra samudrareṇorbrāhmaṇasyaivaṃ apareṇa samayena cetasaḥ parivitarka udāpādi 
 mayā khalvanuttarāyāṃ samyaksaṃbodhau bahuprāṇakoṭīnayutaśatasahasrāṇi samādāpitāni 
 ayaṃ ca mayā buddho bhagavān saptavarṣāṇi sarvopakarṇairupanimantritaḥ sārdhamaparimitena bhikṣusaṅghena 
 yadi ca mamānuttarāyāṃ samyaksaṃbodhau āśā paripūryate tathā cāyaṃ praṇidhānaṃ saṃpadyate yad ahaṃ devāsuragandharvayakṣarākṣasakumbhāṇḍān asmin mahāyajñe samādāpayāmi 
 atha kulaputra samudrareṇurbrāhmaṇaḥ purohito vaiśravaṇamākāṅkṣate darśanāya 
 atha khalu vaiśravaṇo mahārājānekairyakṣaśatasahasraiḥ parivṛtaḥ puraskṛto yena samudrareṇurbrāhmaṇastenopajagāmopetya samudrareṇorbrāhmaṇasyāgrataḥ sthitvaitadavocat  kiṃ brāhmaṇa matto hyākāṅkṣase 
  brāhmaṇaḥ prāha  ko bhavān 
  vaiśrāvaṇaḥ prāha  śrutaṃ tvayā brāhmaṇāsti vaiśravaṇo nāma yakṣādhipatiḥ 
 so ahaṃ brāhmaṇa kim ājñāpayasi kiṃ karavāṇi 
 brāhmaṇaḥ prāha 
 śṛṇu yakṣādhipate'haṃ bhagavatpūjāṃ kariṣye
 tvamatrautsukyamāpadyasva 
 sa prāha  tathāstu yathā tvaṃ brāhmaṇākāṅkṣase 
 tena hi tvaṃ mahārāja yākṣān asmākaṃ vacanenānuttarāyāṃ samyaksaṃbodhau samādāpaya 
 evaṃ ca punaḥ samādāpaya
 sacedyūyaṃ yakṣā anuttarāyāṃ samyaksaṃbodhāvarthikā gacchata
 yūyaṃ pārāt samudrasya gośīrṣaṃ uragasāracandanamānayantu
 apare bhagavato'rthe gandhamapare vividhāṃ puṣpān
 yenāhaṃ divasedivase bhagavataḥ pūjāṃ kariṣyāmi 
 evamastu brāhmaṇa
 vaiśravaṇo mahārājā tasya brāhmaṇasya pratiśrutya tatraivāntarhitaḥ bherīmāhatya yakṣarākṣasāṃ sannipātyaitadavocat  yat khalu mārṣā jānīyuḥ
 ayaṃ jambudvīpe samudrareṇurnāma brāhmaṇo rājño'raṇemino'grapurohitaḥ
 taṃ ratnagarbhaṃ tathāgatamarhantaṃ samyaksaṃbuddhaṃ sārdhaṃ bhikṣusaṅghena saptavarṣāṇi sarvopakaraṇairupasthāsyati 
 tadyuṣmābhistat kuśalamanumoditavyaṃ
 tena ca yūyaṃ kuśalamūlenānuttarāyāṃ samyaksaṃbodhau cittamutpādayatā 
 tena khalu punaḥ samayena bahuyakṣarākṣasakoṭīnayutaśatasahasrāṇi añjaliṃ kṛtvocuḥ 
 yaḥ samudrareṇorbrāhmaṇasya puṇyābhisyandaḥ kuśalābhiṣyando ratnagarbhaṃ tathāgatamarhantaṃ samyaksaṃbuddhaṃ saptavarṣāṇi sarvopakaraṇairupatiṣṭhati sārdhamaparimitena bhikṣusaṅghena
 tatsarvaṃ vayaṃ puṇyaskandhamanumodāmastena ca kuśalamūlenānuttarāṃ samyaksaṃbodhimabhisaṃbuddhyemahi 
 vaiśravaṇo mahārājaḥ prāha  śṛṇvantu bhavantaḥ
 yaḥ kaścid yuṣmākaṃ kuśalamūlenārthikaḥ puṇyārthī sa saptavarṣān pārāt samudrasya gośīrṣoragasāracandanamānayatu
 yena samudrareṇurbrāhmaṇo bhagavato bhikṣusaṅghasya cāhāraṃ sajjīkuryāt 
 tato dvānavatiyakṣasahasrāṇi ekakaṇṭhenodāhṛtavantaḥ 
 vayaṃ mārṣā imān saptavarṣān gośīrṣamuragasāracandanamānayiṣyāmo
 yena samudrareṇurbrāhmaṇo bhagavato'rthāyāhāraṃ sajjīkariṣyati bhikṣusaṅghasya ca 
 ṣaṭcatvāriṃśadyakṣasahasrāṇi kathayanti 
 vayaṃ gandhamānayiṣyāmaḥ 
 dvāpañcāśadyakṣasahasrāṇi kathayanti 
 vayaṃ vicitrān puṣpān ānayiṣyāmaḥ 
 viṃśadyakṣasahasrāṇi kathayanti 
 vayaṃ vividharasāyanānāmojāṃ gṛhnīmo bhagavato'rthāya bhikṣusaṅghasya ca
 yadannapānasajjīkṛtaṃ bhaviṣyati tatraujāṃ prakṣepsyāmaḥ 
 saptatiryakṣasahasrāṇi kathayanti 
 vayaṃ mārṣā bhagavato'rthāyāhāraṃ sajjīkariṣyāmo bhikṣusaṅghasya ca 
 atha khalu kulaputra samudrareṇurbrāhmaṇo viruḍhakasya mahārājasyākāṅkṣati darśanaṃ 
 tato virūḍhako mahārājā yena samudrareṇurbrāhmaṇastenopajagāmopetya yāvad anekakumbhāṇḍakoṭīnayutaśatasahasrāṇi anuttarāyāṃ samyaksaṃbodhau cittānyutpādayanti 
 evaṃ virūpākṣo dhṛtarāṣṭro bahunāgagandharvakoṭīnayutaśatasahasrāṇyanuttarāyāṃ samyaksaṃbodhau cittānyutpādayanti 
 atha khalu dvitīyikāyāścāturdvīpikāyā lokapālā buddhānubhāvenāgatāḥ samudrareṇorbrāhmaṇasya sakāśat
 tān api brāhmaṇaḥ samādāpayati 
 te'pi gatvā svakaṃ svakaṃ parṣadamanuttarāyāṃ samyaksaṃbodhau samādāpayanti
 yāvat trisāhasramahāsāhasrāt koṭīśataṃ vaiśravaṇānām saparṣatkānāmanuttarāyāṃ samyaksaṃbodhau samādāpayanti
 koṭīśataṃ vīrūḍhakānām koṭiśataṃ virūpākṣāṇāṃ koṭiśataṃ dhṛtarāṣṭrāṇāṃ sapārṣadyānāmanuttarāyāṃ samyaksaṃbodhau samādāpayanti 
 atha khalu kulaputra samudrareṇorbrāhmaṇasyaitad abhavat 
 yadyahamanuttarāṃ samyaksaṃbodhimabhisaṃbuddhyeyaṃ āśā ca samṛdhyeta yadi ca me praṇidhiḥ samṛdhyeta
 virūḍhakānāṃ tadahaṃ kārayeyaṃ kāraṃ
 asmin mahāyajñe tat sattvānāṃ saṃvibhajeyaṃ
 anuttarāyāṃ samyaksaṃbodhau samādāpayeyaṃ 
 sacedahamanena puṇyenānuttarāṃ samyaksaṃbodhimabhisaṃbuddhyeyañchakro mamādya devānāmindro darśanāyopasaṃkrāmatu
 suyamo devaputraḥ saṃtuṣito devaputraḥ sunirmito devaputraḥ paranirmitavaśavartī ca devaputraḥ darśanāyopasaṃkrāmatu 
 sahacittotpādādeva kulaputra samudrareṇorbrāhmaṇasya śakro devānāmindro darśanāyopasaṃkrāntaḥ
 suyāmaśca devaputraḥ saṃtuṣitaśca devaputraḥ sunirmitaśca devaputraḥ paranirmitavaśavartī ca devaputraḥ taṃ brāhmaṇaṃ darśanāyopasaṃkrāntaḥ
 tāṃ samudrareṇurbrāhmaṇaḥ pṛcchati 
 ke bhadantaḥ
  pañcadevarājānaḥ svakasvakā nāmagotrāṇyanuśrāvayanti 
 evaṃ cāhuḥ 
 kiṃ bhoḥ brāhmaṇāsmākamājñāpayasi 
 kānyasmābhirasmin mahāyajñe upakaraṇānyupasthāpayitavyāni 
  brāhmaṇaḥ prāha 
 yāni yuṣmākaṃ devaloke sarvaviśiṣṭāni ratnamayāni kūṭāgārāṇi ratnavṛkṣā vā kalpavṛkṣā vā gandhavṛkṣā vā puṣpavṛkṣā vā phalavṛkṣā divyāni cīvarāṇi divyāsanāni divyāni prajñapanāni divyāni ratnabhājanāni divyānyalaṅkāracchatradhvajapatākābharaṇāni divyāni ca vādyāni tairvastubhiḥ sarvajambūdvīpamalaṅkuruta bhagavato'rthāya bhikṣusaṅghasya ca 
 evam astu mārṣāste pañcadevarājāno brāhmaṇasya pratiśrutya brāhmaṇasyāntikāt prākāntā devalokaṃ gatā gatvā veṭakaṃ devaputramāveṭukaṃ devaputraṃ rohiṇaṃ devaputraṃ korabhanandaṃ devaputramāmantrayitvaivamāhuḥ 
  gacchata yūyaṃ mārṣā jambūdvīpamavatīrya jambūvanaṃ udyānamevaṃvidhenālaṅkāraviśeṣenaivaṃvidhairāsanaiḥ saṃstatairalaṅkuruta yathaivāyaṃ devaloko'laṅkṛtaḥ
 evaṃvidhameva bhagavato'rthāya ratnamayaṃ kūṭāgāraṃ kārayata yādṛśo'yaṃ ratnaniryūhaḥ kūṭāgāra īdṛśaṃ mārṣā kūṭāgāraṃ kārayata 
 te pañcadevaputrā devarājñaḥ pratiśrutya jambūdvīpamavatīrya ekarātryā sarvaṃ jambūvanamudyānamevaṃrūpeṇālaṅkāreṇa ratnavṛkṣairyāvaddhvajairalaṅkṛtaṃ
 evaṃrūpaḥ kūṭāgāro bhagavato'rthāya kṛtastadyathā śakrasya devānāmindrasya ratnaniryūhaḥ kūṭāgāraḥ sarvākārapariniṣṭhitaṃ kṛtsnaṃ ca jambūvanaṃ divyenālaṅkāreṇālaṅkṛtya devarājānāṃ saṃkramyārocayanti 
 yat khalu mārṣā jānīyuryathaivāyaṃ devalokaḥ svabhyalaṅkṛtaḥ tathaiva jambūvanodyānaṃ divyairalaṅkāraviśeṣaiḥ svalaṅkṛtaṃ sarvākārapariniṣṭhitaṃ
 evaṃrūpaśca sarvaratnamayaḥ kūṭāgāro bhagavato'rthāya kṛtaḥ tadyathā śakrasya devānāmindrasya ratnaniryūhaḥ kūṭāgāraḥ 
 na hi mārṣā devalokasya jambudvīpe ca jambūvanasyodyānasya kiṃcidapyasti nānākaraṇaṃ 
 atha te pañcadevarājānaḥ śakrasuyāmasaṃtuṣitāḥ sunirmitaparanirmitavaśavartī jambūdvīpamavatīrya samudrareṇuṃ brāhmaṇamupasaṃkramyaivamāhuḥ
 alaṅkṛtaṃ brāhmaṇa bhagavato'rthāya bhikṣusaṅghasya ca jambūvanaṃ 
 kimasmābhirbhūyaḥ karaṇīyaṃ  
 evamukte samudrareṇurbrāhmaṇaḥ pañcadevaputānetadavocat  yūyaṃ khalu pañcadevarājānaḥ pṛthagdevanikāye rājyaṃ kārayata tatra yuṣmākaṃ vaśo
 gacchata rājānaḥ svakasvakāṃ devaparṣadāṃ
 sannipātayata jambūdvīpe
 bhagavantaṃ darśanāyopasaṃkrāmata vandanāya paryupāsanāya bhiksusaṅghaṃ ca
 bhagavataścāntikāddharmaṃ śṛṇvata 
 atha te pañcadevarājānaḥ svakasvakeṣu sthānāntareṣu gatvā śakro devānāmindro devāṃstrayastriṃśān sannipātyaivamāhuḥ  yut khalu mārṣā jānīyurjambudvīpe'raṇemino rājñaḥ samudrareṇurnāma brāhmaṇaḥ agrapurohitaḥ
 sa ratnagarbhaṃ tathāgataṃ saptavarṣāṇi sarvopakaraṇairupanimantrya pratimānayati sārdhamaparimitena bhikṣusaṅghena 
 asmābhiśca bhagavato'rthāya bhikṣusaṅghasya ca sarva ārāmo'laṅkṛtaḥ
 tadyūyaṃ kuśalamūlamanumodyānuttarāyāṃ samyaksaṃbodhau cittamutpādayata samudrareṇorbrāhmaṇasya samādāpanayā 
 tena khalu punaḥ samayena bahavastrayastriṃśaddevakoṭīnayutaśatasahasrā añjaliṃ pragṛhya vācamudīrayanti 
 anumodāmo mārṣā evaṃ puṇyaskandhaṃ tayā cānumodanayā yatpuṇyamasmākaṃ syāttatsarvaṃ anuttarāyāṃ samyaksaṃbodhau pariṇāmayāmaḥ 
 suyāmo devaputro yāmān devān sannipātya vistareṇa peyālaṃ tuṣitanirmāṇaratidevaputraḥ paranirmito devaputraḥ paranirmitavaśavartino devān sannipātya yāvad bahūni devaputrakoṭīnayutaśatasahasrāṇyañjaliṃ pragṛhya vācaṃ bhāṣante sma 
 anumodāmo vayaṃ mārṣā yat kuśalamūlaṃ tasmācca kuśalamūlatyatpuṇyaṃ tatsarvamanuttarāyāṃ samyaksaṃbodhau pariṇāmayāmaḥ 
 tena hi mārṣā gacchāmo jambudvīpamavatarāmaḥ bhagavato darśanāya vandanāya paryupāsanāya dharmaśravaṇāya ca bhikṣusaṅghaṃ ca 
 te pañcadevarājāno rātrāvekaiko devarājñaḥ strīpuruṣadārakadārikābhirbahuprāṇakoṭīnayutaśatasahasraiḥ sārdhaṃ jambudvīpamavatīrya bhagavataḥ pādau śirasābhivandya bhikṣusaṅghaṃ ca bhagavato'ntikād dharmaṃ śṛṇvanti 
 devā gaganatalasthā bhagavantaṃ divyaiḥ kusumotpalapadmakumudapuṇḍarīkasumanāvārṣikātimuktakacampakamāndāravamahāmāndāravapuṣpavṛṣṭyāvakiranti
 divyāni ca vādyāni pravādayanti 
 punaraparaṃ kulaputra samudrareṇorbrāhmaṇasya evaṃ cetasi cetaḥparivitarka udapādi 
 yadi mamānuttarāyāṃ samyaksaṃbodhau āśā paripūryate
 tadayaṃ mama praṇidhiḥ saṃpadyate yadidamasurāṃ bodhau samādāpayeyaṃ 
 sahacittotpādena kulaputra pañcāsurendro yenāsau brāhmaṇastenopasaṃkrāntā
 upasaṃkramya yāvadbahvasurakoṭīnayutaśatasahasrāṇi brāhmaṇasya vacanena sastrīpuruṣadārakadārikā anuttarāyāṃ samyaksaṃbodhau cittānyutpādayanti
 bhagavataśca sakāśamupagamya dharmaṃ śṛṇvanti
 vistareṇa peyālaṃ 
 evaṃ sa brāhmaṇo māramākāṅkṣate 
 tena khalu punaḥ samayena pūrṇo nāma māra āgatya yāvadanekairmārakoṭīnayutaśatasahasrairmārakāyikairdevaputrasiḥ sastrīpuruṣadārakadārikairanuttarāyāṃ samyaksaṃbodhau cittānyutpāditāni yāvadupasaṃkrāntā dharmaśravaṇāya 
 atha khalu kulaputra samudrareṇurbrāhmaṇaḥ ketapuriṃ nāma mahābrahmāṇamākāṅkṣate upasaṃkramaṇāya 
 yāvadbrāhmaṇasya sakāśāt pratiśrutya brahmalokāt
 yāvad bahuprāṇikoṭīniyutaśatasahasrāṇi anuttarāyāṃ samyaksaṃbodhau cittānyutpādayanti
 tataścāvataranti bhagavantaṃ darśanāya vandanāya paryupāsanāya bhikṣusaṅghasya ca
 bhagavataścāntikāddharmāśravaṇāya 
 atha khalu kulaputra samudrareṇurbrāhmaṇo dvitīyāyāṃ cāturdvīpikāyāṃ śakramākāṅkṣate suyāmaṃ saṃtuṣitaṃ sunirmitaṃ paranirmitavaśavartinaṃ ca devaputramākāṅkṣate darśanāya 
 te'pi pañcadevarājāno bhagavato'nubhāvena brāhmaṇasya sakāśamupasaṃkrāntastān brāhmaṇaḥ samanuśiṣṭavān 
 te'pi svakāni bhavanāni gatvā svakāṃ parṣadaṃ brāhmaṇahastena samādāpayanti 
 evaṃ bahubhistrayastriṃśaddevaniyutaśatasahasrairanuttarāyāṃ samyaksaṃbodhau cittānyutpāditāni sastrīpuruṣadārakadārikaiste ca sahaśakreṇemāṃ cāturdvīpikāmāgatā bhagavantaṃ darśanāya vandanāya paryupāsanāya bhikṣusaṅghaṃ ca
 bhagavataścāntikāddharmaṃ śrotuṃ 
 evaṃ suyāmaḥ saṃtuṣitaḥ sunirmitaḥ paranirmitavaśavartī devaputraḥ yāvat paranirmitavaśavartikān devān bodhāya samādāpayitvā bahubhiḥ paranirmitavaśavartidevakoṭīniyutaśatasahasraiḥ sastrīpuruṣadārakadārikairanuttarāyāṃ samyaksaṃbodhau kṛtacittotpādaiścāturdvīpikāmāgatā bhagavantaṃ darśanāya vandanāya paryupāsanāya bhikṣusaṅghaṃ ca
 bhagavataścāntikāddharmaṃ śrotuṃ 
 evaṃ dvitīyāyāṃ cāturdvīpikāyāṃ asurendrā mārā brahmāṇaḥ
 evaṃ tṛtīyāyāṃ cāturdvīpikāyāṃ caturthyāṃ pañcamyāṃ śakrasuyāmasaṃtuṣitanirmāṇaparanirmitāsurendra mārā brahmāṇaḥ buddhānubhāvenemāṃ cāturdvīpikāṃ āgatāḥ sapariṣaṭkā yāvan te dharmaśravaṇāya 
 evaṃ yāvattrisāhasramahāsāhasrādbuddhakṣetrāt koṭīśataṃ śakrāṇāṃ koṭiśataṃ suyāmānāṃ koṭīśataṃ saṃtuṣitānāṃ koṭīśataṃ nirmāṇaratīnāṃ koṭīśataṃ paranirmitavaśavartīnāṃ devaputrāṇāṃ
 koṭīśatamasurendrāṇāṃ koṭīśataṃ mārāṇāṃ koṭīśataṃ mahābrahmaṇāṃ ekaiko mahābrahmānekaiḥ koṭīniyutaśatasahasrairbrahmakāyikānāṃ devānāmanuttarāyāṃ samyaksaṃbodhau kṛtacittotpādānāṃ parivṛtaḥ puraskṛto bhagavadanubhāvenemāṃ cāturdvīpikāmāgato bhagavato darśanāyopasaṃkramaṇāya vandanāya paryupāsanāya bhikṣusaṅghaṃ ca bhagavataścāntikāddharmaṃ śrotuṃ 
 tadā ca trisāhasramahāsāhasrayāṃ lokadhātau nāsti sa kāścit pṛthivīpradeśo yo na sphuṭo'bhūt 
 atha khalu kulaputra samudrareṇorbrāhmaṇasyaitadabhavat 
 yadi mamānuttarāyāṃ samyaksaṃbodhāvāśāparipūrirbhavati tadyathaivaṃ koṭīśataṃ vaiśravaṇānāṃ yāvat koṭīśataṃ mahābrahmaṇāṃ māmanuvartanti tathaivaṃ me bhagavān anuvartate 
 yadevaṃrūpaṃ mahāprātihāryaṃ kuryāt yāvattrisāhasramahāsāhasre lokadhātau manuṣyāḥ tiryāñco yāmalokikā nairayikāsteṣāṃ sarveṣāṃ duḥkhāvedanā praśāmyeta sukhāvedanotpadyeta
 teṣāṃ caikaikakasyāgrato buddhanirmitaṃ tiṣṭhet yastāṃ sattvān anuttarāyāṃ samyaksaṃbodhau samādāpayet 
 atha khalu kulaputra ratnagarbhastathāgato'rhan samyaksaṃbuddhaḥ samudrareṇorbrāhmaṇasya cetasā cittamājñāya tasyāṃ velāyāṃ pratāpaṃ nāma samādhiṃ samāpannaḥ 
 yathā samāhitena cittena bhagavān pratāpe samādhau bhagavataḥ kāyādaikaikasmād romakūpād gaṇanāsamatikrāntā raśmaya udgatāstaiśca raśmibhirayaṃ trisāhasramahāsāhasro lokadhātuḥ sphuṭo'bhut 
 sa tatra kecid raśmayo narakaṃ gatvā śītanarakopapannānāṃ sattvānāmuṣṇā vāyavo vānti
 ye uṣṇanarakopapannāḥ sattvāsteṣāṃ śītalā vāyavo vānti yena teṣāṃ nairayikānāṃ sattvānāṃ sarvaṃ kṣuttarṣaśramaduḥkhaṃ praśāmyati sukhāvedanotpadyate
 ekaikasya ca nairayikasya nirmito buddhavigraho'gratastiṣṭhati dvātriṃśadbhirmahāpuruṣalakṣaṇairalaṅkṛtagātraḥ aśītibhiranuvyañjanaiḥ samalaṅkṛtaśarīraḥ
 atha teṣāṃ nairayikānāṃ sukhasamarpitānāmetadabhūt 
 kiṃ pratyayamasmākaṃ duḥkhapraśāntaṃ sukhaṃ ca prādurbhūtaṃ  
 te taṃ bhagavantaṃ paśyanti dvātriṃśadbhirmahāpuruṣalakṣaṇairalaṅkṛtaṃ aśītyanuvyañjanavirājitagātraṃ 
 te taṃ dṛṣṭvaivamāhuḥ 
 asya mahākāruṇikasya mahātmano'nubhāvena vayamevaṃ sukhinaḥ saṃvṛttāḥ 
 te prītisaumanasyajātaḥ prasannamanaso bhagavantaṃ prekṣante 
 teṣāṃ bhagavānāha  sādhu yūyaṃ sattvā namo buddhāyeti vācaṃ bhāṣatāṃ
 anuttarāyāṃ ca samyaksaṃbodhau cittamutpādayata 
 evaṃ yuṣmākaṃ duḥkhāvedanā na bhūya utpadyate
 nityaṃ ca sukhāyā vedanāyā lābhino bhaviṣyatha 
 ta evaṃ āhuḥ 
 namo buddhāyotpādayāmo vayamanuttarāyāṃ samyaksaṃbodhau cittaṃ
 taccāsmākaṃ kuśalamūlaṃ karmāvaraṇākṣayāya saṃvartatu 
 tataśca kecit cyutvā manuṣyāṇāṃ sabhāgatāyāmupapadyante 
 ye nairayikāḥ sattvā agninā dahyante teṣāṃ te raśmayaḥ śītalān vāyūn pramuñcanti
 te taiḥ spṛṣṭāḥ praśāntakṣuttarṣāścāduḥkhā bhavanti
 yāvat kecit tataścyāvitvā manuṣyāṇāṃ sabhāgatāyāṃ upapadyante 
 evaṃ tiryagyonirvaktavyā evaṃ yāvan manuṣyā vaktavyāḥ 
 sā ca prabhā pratinivṛtyā bhagavantaṃ triṣkṛtvaḥ pradakṣiṇīkṛtvā bhagavata uṣṇīṣe'ntarhitā
 dṛṣṭvā ca gaṇanātikrāntā devamanuṣyā yakṣarākṣasanāgāsurā avaivartikāḥ sthāpitā anuttarāyāṃ samyaksaṃbodhau
 gaṇanātikrāntaśca sattvāḥ samādhikṣāntidhāraṇī pratilabdhavantaḥ 
 yairjambūdvīpakairmanuṣyaiḥ śrutamañjure nagare rājadhānyāṃ jambūvanodyānaṃ bhagavato'rthāya bhikṣusaṅghasya ca devairdivyairalaṅkāravibhūṣaṇairalaṅkṛtaṃ
 yannūnaṃ vayaṃ gatvā paśyemaḥ
 tatra ca ratnagarbhaṃ tathāgataṃ paśyema bhikṣusaṅghaṃ ca 
 tatra gatvā bhagavataḥ sakāśād dharmaṃ śṛṇuyāmaḥ 
 tena khalu punaḥ samayena divasedivase'nekāni devamanuṣyebhyaḥ strīpuruṣadārakadārikākoṭīniyutaśatasahasrāṇi mañjurakaṃ nagaramāgacchanti bhagavato darśanāyopasaṃkramaṇāya paryupāsanāya bhikṣusaṅghaṃ ca
 taṃ codyānāṃ didṛkṣavaḥ 
 tasya codyānasya viṃśaddvārasahasrāṇi saptaratnamayānyabhūvan 
 ekaikasminnudyānadvāre pañcapañcaśatāni ratnapīṭhānāṃ prajñaptāni
 teṣu ca pañcapañcamāṇavakaśatānyupaviṣṭāni
 ye te sattvā gatāstamudyānaṃ praviśanti tāṃste māṇavakā buddhasāraṇaṃ gamayanti dharmaśaraṇaṃ gamayanti saṅghaśaraṇaṃ gamayanti
 anuttarāyāṃ samyaksaṃbodhau samādāpayanti cittaṃ cotpādayanti
 āsanasthā ye dūrasthāyinaḥ paścāttamudyānaṃ praviśanti bhagavantaṃ darśanāya vandanāya paryupāsanāya bhikṣusaṅghasya ca darśanāya 
 evaṃ samudrareṇumā brāhmaṇenāgrapurohitena tāni saptavarṣāṇi gaṇanātikrāntā devā anuttarāyāṃ samyaksaṃbodhau samādāpitā vinītā niveṣitāḥ pratiṣṭhāpitā
 gaṇanātikrāntā nāgāḥ asurā yakṣarākṣasāḥ kumbhāṇḍā gandharvāḥ pretāḥ piśācā nairayikā gaṇanātikrāntāḥ anuttarāyāṃ samyaksaṃbodhau samādāpitā vinītā niveśitāḥ pratiṣṭhāpitāḥ
 yāvat tiryagyonigatā iti 
 sa teṣāṃ saptānāṃ varṣāṇāmatyayena samudrareṇurbrāhmaṇaścaturaśītiścakrasahasrāṇi sthāpayitvā divyaṃ cakraratnaṃ
 caturaśītihastisahasrāṇi saptaratnālaṅkāravibhūṣitāni sthāpayitvā hastiratnaṃ
 yāvaccaturaśītirathasahasrāṇi niryātayati 
 teṣāṃ saptānāṃ varṣāṇāṃ atyayena rājño'raṇeminaḥ na rāgacchanda utpadyate
 na dveṣacchandaḥ na mohacchandaḥ na rājacchandaḥ na dhanacchandaḥ na putracchandaḥ na devīcchandaḥ nāhāracchandaḥ na pānacchandaḥ na vastracchandaḥ na gandhacchandaḥ na yānacchandaḥ na nidracchandaḥ nātmacchandaḥ
 na paracchandaṃ kṛtavān 
 saptavarṣāṇi na pārśvaṃ nikṣiptavān 
 na cāsya rātrisaṃjñā utpannā
 na divasasaṃjñā utpannā
 na rūpasaṃjñāṃ na śabdasaṃjñāṃ na rasasaṃjñāṃ na gandhasaṃjñāṃ na sparśāsaṃjñāṃ utpāditavān 
 taiśca saptabhirvarṣaiḥ kāyaśramo notpannaḥ
 nityaṃ satatasamitaṃ daśasu dikṣu ekaikasyāṃ diśi sahasraṃ buddhakṣetraṃ paramāṇurajaḥsameṣu lokadhātuṣu buddhakṣetraguṇavyūhāṃ paśyati 
 na ca sumeruścakṣuṣo'vabhāsamāgacchati
 nānye parvatāḥ na cakravāḍamahācakravāḍāḥ na lokāntarikā na candrādityau na divyāni vimānāni cakṣuṣo'vabhāsaṃ āgacchanti 
 yathā tāṃ buddhakṣetraṃ pariśuddhāṃ paśyati
 tathaiva pariśuddhabuddhakṣetraguṇavyūhān paśyan praṇidhānaṃ cintayati 
 yathāraṇemī rājā īdṛśena sukhaguṇavihāreṇa saptavarṣāṇi viharati
 īdṛśān buddhakṣetraguṇavyuhān paśyati
 pariśuddhabuddhakṣetraguṇavyūhaṃ praṇidhānaṃ cintayanniṣaṇṇaḥ
 evamanimiṣo jyeṣṭho rājaputraḥ
 nimuḥ
 indragaṇaḥ
 evaṃ tadrājñaḥ sarvaṃ putrasahastaṃ ca caturaśītikoṭṭarājasahasrāṇi aparāṇi ca dvānavatiprāṇakoṭyaḥ sarvāṇyevameva saptavarṣāṇi ekākino rahogatāḥ
 daśasu dikṣvaikaikasyāṃ diśi sahasrabuddhakṣetraparamāṇurajaḥsamān lokadhātūn paśyanti 
 na ca teṣāṃ saptānāṃ varṣāṇāṃ antareṇa rāgacchanda utpanno na dveṣacchando na mohacchandaḥ
 yāvat na teṣāṃ śramasthānamutpannamabhūt 
 satatasamitaṃ ca daśasu dikṣvaikaikasyāṃ diśi sahasrabuddhakṣetraparamāṇurajaḥsamān buddhakṣetraguṇavyūhān paśyanti 
 na ca teṣāṃ sumeruścakṣuso'vabhāsamāgacchati
 na cānye parvatā yāvanna divyāni vimānāni cakṣuṣo'vabhāsamāgacchanti 
 yathaiva te buddhakṣetraguṇavyūhāḥ dṛṣṭāḥ tathaiva pariśuddhabuddhakṣetraguṇavyūhapraṇidhānaṃ cintayanti 
 sarva evamīdṛśena guṇavihāreṇa saptavarṣān viharanti 
 kecit pariśuddhabuddhakṣetraguṇavyūhāṃ cintayanti
 kecid apariśuddhabuddhakṣetraguṇavyūhaṃ cintayanti 
 atha khalu samudrareṇurbrāhmaṇastāni saptavarṣāṇi nirgatāni niṣṭhitāni viditvā saptaratnaṃ niryātayati 
 yena ratnagarbhastathāgato'rhan samyaksaṃbuddhaḥ tenāñjaliṃ praṇamya bhagavantametadavocat  mayā bhadanta bhagavan rājāraṇemī anutarāyāṃ samyaksaṃbodhau
 sa gṛhaṃ gatvaikākī rahogataḥ pratisaṃlīno niṣaṇṇaḥ
 na cātra kasyacin manuṣyasya praveśo dīyate 
 evaṃ tatsahasraṃ rājaputrāṇāṃ anuttarāyāṃ samyaksaṃbodhau samādāpitaṃ 
 evameva pratiprati svagṛhāṇi gatvā ekākinaḥ pratisaṃlayananiṣaṇṇaṃ
 na cātra kasyacit praveśo dīyate 
 evaṃ yāvaccaturaśītiḥ koṭṭarājasahasrāṇi evamapare dvānavatiḥ prāṇakoṭyo'nuttarāyāṃ samyaksaṃbodhau samādāpitāḥ niveśitāḥ pratiṣṭhāpitāḥ
 sarve svakasvakāni gṛhāṇi gatvā hyekākino rahasi gatā niṣadya pratisaṃlīnā
 na cātra kasyacit praveśo dīyate 
 bhagavāṃścaināṃ samanvāharatu yāvad rājāraṇemī tasmāt pratisaṃlayanād vyutthāyehāgacchet
 te'pi sarva ihagaccheyuḥ ye mayā sarve bodhau samādāpitāḥ acalāṃ ca buddhimanugṛhṇeyuranuttarāyāṃ samyaksaṃbodhau
 bhagavataścāntikādvyākaraṇaṃ prāpnuyurgotraṃ ca nāma ca buddhakṣetraṃ ca pratigṛhṇīyuḥ 
 atha khalu kulaputra ratnagarbhastathāgato'rhan samyaksaṃbuddho nirhārapatiṃ nāma samādhiṃ samāpannaḥ 
 yathā samāpannasya mukhānnīlapītalohitāvadātamañjiṣṭhāsphaṭikavarṇā arciṣo niścaranti 
 yāṃ niśṛtya teṣāṃ pratisaṃlīnānāṃ viharatāmagrato brahmanirmitaḥ sthita evamāha 
 uttiṣṭhata mārṣā bhagavantaṃ darśanāyopasaṃkramata vandanāya paryupāsanāya bhikṣusaṅghaṃ ca
 parisamāptā mārṣā samudrareṇorbrāhmaṇasya saptavārṣiko yajñaḥ 
 bhagavān punaranyena caryāṃ prakramiṣyati 
 tataste sarve raśmibhiḥ saṃcoditāḥ
 utthāya rājānamaraṇeminaṃ codayanti 
 sa taiḥ saṃcodito vyutthitaḥ prasthitaśca
 prasthitasya ca tasya rājño devatā gaganatale bherīmṛdaṃgapaṭahādīn vādyāni pravādayanti 
 atha khalu rājāraṇemī rathābhirūḍhaḥ tena putrasahasreṇa caturaśītibhiśca koṭṭarājasahasrairdvānavatibhiśca prāṇakoṭibhiḥ parivṛto nagarānniryāti bhagavato'ntikaṃ bhagavantaṃ darśanāya vandanāya paryupāsanāya 
 sa yāvad yānasya bhūmistāvadyānena yātvā yānād avatarati
 yānād avatīrya padbhyāmeva jambūvanaṃ praviveśa
 praviśya ca yena bhagavāṃstenopajagāma
 upetya bhagavataḥ pādau śīrasābhivandya bhikṣusaṅghasya caikānte nyaṣīdat sārdham anekaiḥ prāṇakoṭibhiḥ 
 atha samudrareṇurbrāhmaṇo rājānamaraṇeminaṃ prāha  anumodatu mahārājemaṃ yacca tvayā māstrayaṃ bhagavataḥ upasthānaṃ kṛtaṃ sarvopakaraṇaiḥ aparimitasya bhikṣusaṅghasya ca nānāvicitrāṇi ca ratnāni niryātitāni caturaśītiśca nagarasahasrāṇi
 tadevānumodanāsahagataṃ puṇyaskandhaṃ yacca parityāgasahagataṃ puṇyaskandhaṃ sarvaṃ pariṇāmayānuttarāyāṃ samyaksaṃbodhau 
 evaṃ tad rājñaḥ putrasahasraṃ samādāpayati tathaiva caturaśītiḥ koṭṭarājasahasrāṇi aparāśca bahuprāṇakoṭyaḥ
 tenānumodanāsahagatena puṇyaskandhenānuttarāyāṃ samyaksaṃbodhau samādāpitāḥ pratiṣṭhāpitāḥ 
 evaṃ cāha  anumodata yūyamiha dakṣiṇāṃ niryātayata 
 kathayati ca 
 dānenāhamanena nendrabhavanaṃ
 na brahmaloke phalaṃ 
 kāṅkṣāmi drutavāyuvegacapalāṃ
 na tveva rājyaśriyaṃ 
 dānasyāsya phalaṃ tu bhaktimahato
 yan me ha tenāpnuyāṃ 
 cittaiśvaryakariṃ hi bodhimatulāṃ
 sattvāṃśca santāraye 
 iti śrīkaruṇāpuṇḍarīke dānavisargastṛtīyaḥ   
 IV bodhisattvavyākaraṇaparivartaścaturthaḥ
 atha khalu kulaputra ratnagarbhasya tathāgatasyārhataḥ samyaksaṃbuddhasyaitad abhavat 
 bahyo'nena samudrareṇunā brāhmaṇena prāṇakoṭyo'nuttarāyāṃ samyaksaṃbodhau samādāpitā niveśitāḥ pratiṣṭhāpitā avaivartikabhūmau sthāpitāste ca mayā vyākartavyā buddhakṣetrāśca darśayitavyāḥ 
 atha khalu bhagavān bodhicittāsaṃpramoṣaṃ nāma samādhiṃ samāpannaḥ 
 smitaṃ ca prāviṣkṛtavān
 yena smitāviṣkaraṇenānantā paryantā buddhakṣetrā udareṇāvabhāsenāvabhāsya rājño'raṇemino'nyeṣāṃ ca bahūnāṃ prāṇakoṭināṃ buddhakṣetraguṇavyūhaṃ ādarśayati 
 tena khalu punaḥ samayena daśasu dikṣu gaṇanātikrānteṣu buddhakṣetreṣu bodhisattvā mahāsattvāḥ tamavabhāsaṃ dṛṣṭvā buddhānubhāvenemāṃ lokadhātuṃ samāgatā bhagavato darśanāya vandanāya paryupāsanāya bhikṣusaṅghaṃ ca 
 te ca vividhairbodhisattvavikurvitairbhagavataḥ pūjāṃ kṛtvā pādau śirasābhivandya bhagavantaṃ paryupāsya purato niṣaṇṇā bodhisattvapraṇidhānaṃ śrotukāmāḥ 
 atha khalu kulaputra samudrareṇurbrāhmaṇo'grapurohitaḥ rājānamaraṇeminamāha  tvaṃ tāvan mahārāja prathamaṃ buddhakṣetraguṇavyūhaṃ pratigṛhṇīṣva
 atha rājānaṇemī yena bhagavāṃstenāñjaliṃ praṇamya bhagavantametadavocat  ahaṃ bhagavan bodhyarthikaḥ
 yanmayā māsatrayaṃ bhagavato nānāvidhairupakaraṇairupasthānaṃ kṛtamaprameyasya ca bhikṣusaṅghasya tanmayā kuśalamūlamanuttarāyāṃ samyaksaṃbodhau pariṇāmitaṃ 
 imāni ca bhagavan mayā saptavarṣāṇi buddhakṣetraguṇavyūhāścintitā
 yatrāhaṃ bhagavan buddhakṣetre'nuttarāṃ samyaksaṃbodhimabhisaṃbuddho yatra na nirayā syurna tiryagyonirna yamalokāḥ 
 ye ca sattvāścyavayuste mā durgatāvupapadyeyuḥ 
 sarve tatra sattvāḥ suvarṇvarṇā bhaveyuḥ 
 sarveṣāṃ tatra devamanuṣyāṇāṃ nānātvaṃ na syāt 
 sarve tatra sattvā jātismarāḥ 
 sarvasattvāścaivaṃrūpeṇa divyena cakṣuṣā samanvāgatāḥ syuryad buddhakoṭīniyutaśatasahasrāṇi anyeṣu lokadhātuṣu tiṣṭhato yāpayato dharmaṃ ca deśayataḥ paśyeyuḥ 
 sarvasattvāścaivaṃrupeṇa divyena śrotreṇa samanvāgatāḥ syuḥ
 yad buddhakoṭīniyutaśatasahasrāṇāṃ dharmaṃ deśayamānaṃ śṛṇuyuḥ 
 sarvasattvāścaivaṃrūpeṇa paracittajñānena samanvāgatāḥ syuḥ
 teṣāṃ bahubuddhakṣetrakoṭīnayutaśatasahasrasthitānāṃ sattvānāṃ cittacaritānyājāneyuḥ 
 sarvasattvāḥ tathāvidhenarddhikauśalyena samanvāgatāḥ syuryadekacittotpādena buddhakṣetrakoṭīniyutaśatasahasrāṇi atikrameyuḥ 
 mā ca tatra sattvā bhaveyuḥ parigrahavanto'ntataḥ svaśarīre'pyanāgṛhītamānasāḥ 
 sarvasattvāścāvaivartikā bhaveyuranuttarāyāṃ samyaksaṃbodhau 
 sarvasattvāścopapādukāḥ syuḥ 
 na tatra mātṛgrāmasya prajñaptirbhavet 
 na tatra sattvānāṃ āyuḥ pramāṇaparyantaḥ syād
 anyatra praṇidhānavaśena 
 na tatra sattvānāmakuśalasya nāmāpi syāt 
 na tatra buddhakṣetre durgandhaṃ syāt
 divyātikrāntena bhagavadgandhena tadbuddhakṣetraṃ sphuṭaṃ syāt 
 sarvasattvāśca dvātriṃśadbhirmahāpuruṣalakṣaṇaiḥ samalaṅkṛtāḥ syuḥ 
 sarvasattvāścaikajātipratibaddhāḥ syuḥ
 sthāpayitvā praṇidhānaṃ 
 sarvasattvāstatraikapūrvāhṇena buddhānubhāvena gaṇanātikrāntān buddhān paryupāsīran
 yāvad vividhena bodhisattvavikurvitenākāṅkṣeyuḥ buddhānāṃ pūjāṃ kartuṃ tathaiva teṣāṃ siddhyeyuḥ
 tenaiva pūrvabhaktena vivarteyuḥ 
 sarvasattvāśca buddhapiṭakaṃ kathayeyuḥ 
 sarvasattvāśca nārāyaṇabalasamanvāgatā bhaveyuḥ 
 na kaścit sattvo buddhakṣetraguṇālaṅkārasya varṇaparyantaṃ śaktaḥ syādgṛhītumantaśo divyenāpi cakṣuṣā 
 sarvasattvāstatra pratisaṃvitprāptāḥ syuḥ
 asaṃkhyeyapratibhānāḥ 
 ekaikasya ca bodhisattvasya yojanasahasrapramāṇaṃ syāt 
 prabhāsvaraṃ ca tadbuddhakṣetraṃ syāt
 samantena ca gaṇanātikrāntā buddhakṣetraguṇavyuhāstatra dṛśyeyuḥ 
 ye cātra sattvā upapadyeyuryāvadbodhiparyantena brahmacāriṇaḥ syuḥ 
 sarvasattvāḥ sadevakasya lokasya namasyanīyāḥ syuḥ
 yāvad bodhiparyantena nendriyavikalā bhaveyuḥ 
 sahopapannāśca tatra sattvā divyātikrāntamāryaprītisukhaṃ pratilabheyuḥ 
 sarvasattvāśca tatra kuśalamūlasamavadhānāḥ syuḥ 
 sarvasattvāśca tatra navāni vastrāṇi kāśāyāṇi dhārayeyuḥ 
 sahopapannāśca tatra sattvāḥ suvibhaktivatīṃ samādhiṃ pratilabheyuḥ
 yasya samādheḥ pratilābhādgaṇanātikrānteṣu buddhakṣetreṣu gatvā buddhān paryupasīran yāvad bodhiparyantenānupaśyeyuḥ 
 ye ca tatra bodhisattvā upapadyeyuḥ te yādṛgjātīyāṃ buddhakṣetraguṇavyūhān ākāṅkṣeyuḥ tādṛgjātīyān buddhakṣetraguṇavyūhāḥ teṣu ratnavṛkṣeṣu paśyeyuḥ 
 sahopapannāśca sattvāḥ samādhiṃ pratilabheyuryasya samādheḥ pratilābhāt daśasu dikṣu gaṇanātikrānteṣu anyeṣu buddhakṣetreṣu buddhāstiṣṭhato yāpayato nityaṃ paśyeyurye tatra sattvāḥ pratyājāyeyuḥ te sarva evaṃrūpeṇa cīvaravimānālaṅkārābharaṇavarṇarūpeṇa syuryathā paranirmitavaśavartino devāḥ 
 na tatra buddhakṣetre pāṃśuśilā kālaparvatā bhaveyuḥ
 na cakravāḍamahācakravāḍā na sumerurna mahāsamudrāḥ
 na tatrāvareṇanivaraṇakleśaśabdāḥ sarveṇa sarvaṃ sarvataśca
 tatra narakatiryagyoniyamalokaśabdo na syānnākṣaṇaśabdo na duḥkhaśabdaḥ 
 evaṃrūpeṇāhaṃ bhagavan buddhakṣetreṇārthī
 tāvadahaṃ bhadanta bhagavan bodhisattvaduṣkaracaryāṃ cariṣye yāvannaivaṃrūpairguṇairbuddhakṣetraṃ pariśodhayiṣye
 evamahaṃ bhadanta bhagavan puruṣakāraṃ kariṣye
 tataḥ paścādanuttarāṃ samyaksaṃbodhimabhisaṃbhotsye 
 daśayojanasāhasrikaśca me bodhivṛkṣo bhavet
 tatra niṣaṇṇaścāhamekakṣaṇenacittotpādenānuttarāṃ samyaksaṃbodhimabhisaṃbudhyeya 
 apramāṇā ca me prabhā syāt buddhakṣetrakoṭīnayutaśatasahasrāṇāṃ avabhāsayanti 
 aparimāṇā ca mamāyurbhavedaprameyakalpakoṭīnayutaśatasahasrāṇāṃ na śakyaṃ kenacid gaṇayitumanyatra sārvajñena jñānena 
 aprameyaśca me bodhisattvasaṅghaḥ syāt śrāvakapratyekabuddhavarjito
 yanna śakyaṃ gaṇayituṃ anyatra sārvajñena jñānena 
 bodhiprāptasya ca mamāprameyeṣvasaṃkhyeyeṣu anyeṣu buddhakṣetreṣu buddhā bhagavanto varṇabhāṣaṇaṃ kuryurghoṣaṃ cānuśrāvayeyuryaśa udīrayeyuḥ
 bodhiprāptasya ca mamāprameyeṣvasaṃkhyeyeṣvanyeṣu buddhakṣetreṣu ye sattvā nāmadheyaṃ śṛṇuyuste sarve buddhakṣetre kuśalamūlapariṇāmanaṃ kṛtvā mama buddhakṣetra upapadyeyuḥ
 sthāpayitvānantaryakārakān sattvān saddharmapratikṣepakān 
 bodhiprāptasya me'nyāsu gaṇanātikrāntāsu lokadhātuṣu sattvā bodhicittotpādaṃ kuryuḥ
 mama buddhakṣetra upapattimākāṅkṣamāṇāḥ
 tatra ca kuśalamūlapariṇāmanaṃ kuryuḥ
 teṣāṃ cāhaṃ maraṇakālasamayeṣvagratastiṣṭheya bodhisattvagaṇaparivṛtaḥ
 te ca māṃ dṛṣṭvā prītiṃ prasādaṃ ca mamāntika utpādayeyuḥ
 sarvāvaraṇatāṃ ca nivartayeyuḥ
 kālaṃ ca kṛtvāsmākaṃ buddhakṣetra upapadyeyuḥ 
 ye ca tatra bodhisattvāste'smākaṃ sakāśādaśrutapūrvāṃ dharmadeśanāmākāṅkṣeyuḥ śrotuṃ te yādṛśīmākāṅkṣeyustādṛśīṃ śṛṇuyuḥ 
 bodhiprāptasya ca mama gaṇanātikrānteṣu buddhakṣetreṣu bodhisattvā nāmadheyaṃ śṛṇuyuḥ te'vaivartikāḥ syuranuttarāyāṃ samyaksaṃbodhau
 prathamāṃ kṣāntiṃ pratilabheyuḥ tathā dvitīyāṃ
 yādṛśīṃ samādhiṃ dhāraṇīṃ cākāṅkṣeyuḥ tādṛśīṃ samādhiṃ dhāraṇīṃ ca pratilabheyuḥ 
 parinirvṛtasya ca mama gaṇanātikrānteṣu kalpeṣu paścād gaṇanātikrānteṣu buddhakṣetreṣu bodhisattvā mama nāmadheyaṃ śrutvā paramāṃ prītiṃ prasādaṃ prāmodyaṃ ca prāpnuyurmāmeva namasyamānā āścaryaprāptā yaśakīrtiṃ ca varṇayeyuḥ
 bodhisattvabhūtena ca yadā mayā buddhakāryaṃ abhiniṣpāditaṃ tataḥ paścādanuttarāṃ samyaksaṃbodhimabhisaṃbuddhyeyaṃ
 abhisaṃbuddhasya ca mama paramaprasādapratilabdhā bodhisattvāḥ prathamāyāḥ kṣāntyā lābhinaḥ syurdvitīyāyāḥ tṛtīyāyāḥ
 yādṛśīṃ ca samādhiṃ dhāraṇīṃ ākāṅkṣeyustādṛśīṃ pratilabheyuḥ
 yāvadbodhiparyantenānupaśyeyuḥ 
 bodhiprāptasya ca me gaṇanātikrānteṣu buddhakṣetreṣu yāḥ striyo mama nāmadheyaṃ śṛṇuyustāḥ paramaprītiprāmodyaṃ pratilabheyuḥ
 anuttarāyāṃ samyaksaṃbodhau cittānyutpādayeyuḥ
 yāvadbodhiparyantena na bhūyaḥ strītvaṃ pratilabheyuḥ 
 parinirvṛtasya ca me gaṇanātikrānteṣu kalpeṣu gaṇanātikrāntā yāḥ striyo mama nāmadheyaṃ śṛṇuyuḥ tāḥ paramaprītiprāmodyaṃ prasādaṃ ca prāpnuyuḥ
 anuttarāyāṃ samyaksaṃbodhau cittānyutpādayeyuḥ
 yāvadbodhiparyantena na bhūyaḥ strītvaṃ pratilabheyuḥ 
 īdṛśamahaṃ bhadanta bhagavan buddhakṣetramākāṅkṣāmi
 īdṛśāśca pariśuddhāśayāḥ sattvā
 īdṛśo'haṃ bhagavan buddhakṣetre'nuttarāṃ samyaksaṃbodhimabhisaṃbudhyeyaṃ 
 atha khalu kulaputra ratnagarbhastathāgato'rhan samyaksaṃbuddho rājño'raṇeminaḥ sādhukāramadāt 
 sādhu sādhu mahārāja
 gambhīraste mahārāja praṇidhānaṃ pariśuddhaṃ te buddhakṣetraṃ parigṛhītaṃ 
 paśya mahārāja paścimāyāṃ diśi koṭīśatasahasrabuddhakṣetrāṇāṃ atikramya indrasuvirājitā nāma lokadhātuḥ
 tatrendraghoṣeśvararājo nāma tathāgato'rhan samyaksaṃbuddhastiṣṭhati dhriyate yāpayati pariśuddhānāṃ sattvānāṃ dharmaṃ deśayati 
 na ca tatra buddhakṣetre śrāvakapratyekabuddhānāṃ prajñaptirapyasti
 utpādāya na tatra śrāvakapratyekabuddhakathā kriyate
 śuddhā ca tatra mahāyānakathā 
 sarva evopapādukāḥ sattvā
 na ca tatra mātṛgrāmasya nāmāpi jñāyate 
 sarva ete guṇāstatra buddhakṣetre yathā mahārājenāparimitaṃ buddhakṣetraguṇavyūhapraṇidhānam kṛtamamitāśayāḥ sattvā vaineyāḥ parigṛhītāstena tvaṃ mahārāja indraghoṣeśvararājatathāgatasya parinirvṛtasya tasmin saddharme'ntarhite ṣaṣṭīnāmantarakalpānāmatyayena sā lokadhāturmeruprabhā nāma bhaviṣyati 
 tatrācintyamatiguṇarājo nāma tathāgato bhaviṣyatyarhan samyaksaṃbuddho 
 yathaivendraghoṣeśvararājasya tathāgatasyārhataḥ samyaksaṃbuddhasya indrasuvirājitāyāṃ lokadhātau buddhakṣetraguṇavyūhaḥ tathaivācintyamatiguṇarājasya tathāgatasya meruprabhāyāṃ lokadhātau guṇavyūho bhaviṣyati 
 tasya cācintyamatiguṇarājasya tathāgatasya ṣaṣṭyantarakalpāṇyāyuḥpramāṇaṃ bhaviṣyati 
 yadācintyamatiguṇarājastathāgataḥ parinirvāsyati tasya ṣoḍaśāntarakalpāḥ saddharmaḥ sthāsyati
 tasya saddharme'ntarhite sahasrāntarakalpātyayena viratirnāma sā lokadhāturbhaviṣyati 
 tatra raśmirnāma tathāgato'rhan samyaksaṃbuddhaḥ
 peyālaṃ pūrvavat
 samāścaiṣāmāyuḥ samā lokadhātuḥ 
 evaṃ parinirvṛtānāṃ saddharme'ntarhite aparā nāma sā lokadhāturbhaviṣyati 
 tara ratneśvaraghoṣo nāma tathāgato'rhan samyaksaṃbuddha utpatsyate 
 samo buddhakṣetraguṇavyūhaḥ samaṃ cāntarakalpā sthāsyati yāpayiṣyati dharmaṃ ca deśayiṣyati 
 tasya parinirvṛtasya saptāntarakalpāṃ saddharmaḥ sthāsyati
 tasmiṃśca saddharme'ntarhite
 peyālaṃ pūrvavat 
 evaṃ cāprameyāparimāṇān tathāgatāṃstatra buddhakṣetra upapannān paśyāmi parinirvṛtāṃśca
 naivāsau lokadhātussaṃvartate na nivartate 
 tatrānāgate'dhvani atikrānta ekasmin gaṅgāvālikāsame'saṃkhyeye pratiṣṭhe dvitīye nadīgaṅgāvālikāsame'saṃkhyeye sā lokadhātuḥ sukhāvatī nāma bhaviṣyati 
 tatra tvaṃ mahārājanuttarāṃ samyaksaṃbodhimabhisaṃbhotsyase
 amitāyurnāma tathāgato'rhan samyaksaṃbuddho bhaviṣyasi 
 rājāraṇemyāha  kutra te bhadanta bhagavan bodhisattvā mahāsattvā ye'smākaṃ prathamataraṃ tatra buddhakṣetre'nuttarāṃ samyaksaṃbodhimabhisaṃbhotsyante
 bhagavān āha  ime te mahārāja bodhisattvā mahāsattvā ye'prameyairasaṃkhyeyairatulyairaparimāṇairdaśabhyo digbhyaḥ tābhyastābhyo lokadhātubhya āgatā maṃ vandanāya paryupāsanāya dharmaśravaṇāya
 ye mama purato niṣaṇṇā ete'tītairbuddhairvyākṛtā anuttarāyāṃ samyaksaṃbodhau
 pratyutpannairapi buddhairbhagavadbhirete kulaputrā vyākṛtā anuttarāyāṃ samyaksaṃbodhau 
 ye tatra buddhakṣetre prathamataramanuttarāṃ samyaksaṃbodhimabhisaṃbhotsyante
 ekaikaścaiṣa mahārāja bodhisattvo'nekeṣāṃ buddhakoṭīnayutaśatasahasrāṇāṃ antike kṛtādhikāro'varuptakuśalamūlo bhāvitaprajñaḥ
 ta ete mahārāja kulaputrā ye tatra prathamataraṃ buddhakṣetre buddhā bhaviṣyanti 
 rājāraṇemyāha  ayaṃ bhadanta bhagavan samudrareṇurbrāhmaṇo yenāhaṃ sapariṣatko'nuttarāyāṃ samyaksaṃbodhau samādāpitāḥ sa kiyatā kālenānuttarāṃ samyaksaṃbodhimabhisaṃbhotsyate  
 bhagavān āha  mahākāruṇika eṣa brāhmaṇaḥ samudrareṇuḥ
 śroṣyasi tvaṃ yathaiṣa siṃhanādaṃ nadiṣyati 
 rājā āha  yadyeṣa me praṇidhiḥ samṛdhyati yathāhaṃ bhagavatā vyākṛtāḥ
 tadyathāhaṃ bhagavataḥ pādavandanaṃ kuryāṃ pañcamaṇḍalena tadā gaṅgānadīvālikāsamā lokadhātavaḥ prakampantu pracalantu 
 ye ca teṣu buddhakṣetreṣu buddhāḥ tiṣṭhanti dhriyanti yāpayanti te ca māṃ vyākuryuḥ 
 atha khalu kulaputra rājāraṇemī ratnagarbhasya tathāgatasya pañcamaṇḍalakena pādayornipatitaḥ 
 yadaiva rājñaḥ śirasā pṛthivī spṛṣṭā tadā gaṅgānadīvālikāsamā buddhakṣetrāḥ kampitāḥ calitāḥ pracalitāḥ kṣubhitāḥ saṃprakṣubhitāḥ
 gāṅgānadīvālikāsamā buddhā vyākurvanti 
 santīraṇe buddhakṣetre dhāraṇe kalpe'śītivarṣasahasrāyuṣkāyāṃ prajāyāṃ ratnagarbhastathāgato'rhan samyaksaṃbuddho rājānamaraṇeminaṃ vyākaroti
 bhaviṣyasi tvamanāgate'dhvani atikrānte gaṅgānadīvālikāsame'saṃkhyeye praviṣṭe dvitīye'saṃkhyeye sukhāvatyāṃ lokadhātāvamitaśuddhāyāṃ amitāyurnāma tathāgato'rhan samyaksaṃbuddhaḥ
 samantato daśasu dikṣu gaṅgānadīvālikāsamān lokadhātūn avabhāsayiṣyasi 
 bhagavān āha 
 uttiṣṭha pravarasattvā vidhijña
 vyākṛtastvaṃ daśabalaiḥ 
 gaṅgāprakhyā velitavasumatīsaśailā
 bhaviṣyasi naravaradamyasārathiḥ 
 atha khalu kulaputra rājāraṇemī tuṣṭa udagraḥ pramuditāḥ prītisaumanasyajātaḥ
 atikramya nātidūre ekānte niṣaṇṇo dharmaśravaṇāya 
 atha khalu kulaputra samudrareṇurbrāhmaṇo rājño'raṇemino jyeṣṭhaputramanimiṣaṃ nāma rājakumāramāmantrayati sma 
 animiṣo'vocat 
 peyālaṃ pūrvavat
 avalokitā mayāpāyā ye ca tatra sattvā upapannāḥ pracaṇḍaghoraṃ duḥkhaṃ anubhavanti 
 avalokitā mayā svargā ye ca tatra sattvā upapannāḥ saṃkliṣṭacittāḥ punarapyapāyeṣu prapatanti 
 sarvasattvāśca mayāvalokitā akalyāṇamitrasaṃsṛṣṭā viharanti
 dharmadurbhikṣāndhakāre kuśalamūlaparikṣīṇā dṛṣṭigrāhagrastāḥ kumārgairvihanyate 
 svareṇāhaṃ bhagavan tān sattvān vijñapayāmi
 sarvaṃ ca kuśalaṃ pariṇāmayāmi anuttarāyāṃ samyaksaṃbodhau 
 yad ahaṃ bodhisattvacaryāṃ careyaṃ ye kecanasattvā duḥkhotpīḍā bhayatarjitā dharmadurbhikṣāndhakāre praviṣṭā līnā dīnā atrāṇā aśaraṇā aparāyaṇā
 nāma ca parikīrtayeyuḥ 
 yadyahaṃ divyena śrotreṇa śṛṇuyāṃ divyena cakṣuṣā paśyeyaṃ
 na ca tāṃ sattvān vyasanebhyaḥ parimocayeyaṃ
 nāhamanuttarāṃ samyaksaṃbodhimabhisaṃbudhyeyaṃ 
 yadāhaṃ bhadanta bhagavan sattvahetościrapraṇidhānaviśeṣeṇa ciraṃ bodhisattvacaryāṃ cariṣyāmi tadā me āśāparipūrirbhavatu 
 yadāhaṃ bhadanta bhagavan mahārājāraṇemī atikrānte ekasmin gaṅgānadīvālikāsame'saṃkhyeye pratiṣṭhe dvitīye sukhāvatyāṃ lokadhātāvanuttarāṃ samyaksaṃbodhimabhisaṃbhotsyate
 amitāyurnāma bhaviṣyati tathāgato'rhan samyaksaṃbuddhaḥ
 pariśuddhe buddhakṣetre pariśuddhānāṃ sattvānāṃ buddhakāryaṃ kariṣyati
 yāvatyāmitāyustathāgataḥ aparimāṇān kalpān buddhakāryaṃ kṛtvā pariniṣṭhitabuddhakāryo'nupadhiśeṣanirvāṇadhātau pravekṣyate
 tasya praviṣṭasya yāvat saddharmaḥ sthāsyati tāvacciramahaṃ bodhisattvacaryāṃ cariṣyāmi
 bodhisattvabhūto'haṃ buddhakāryaṃ kariṣyāmi 
 yadāmitāyuṣastathāgatasya samyaksaṃbuddhasya rātryāḥ prathame yāme saddharmo'ntardhāsyati tasyāmeva rātryāṃ paścime yāme'hamanuttarāṃ samyaksaṃbodhimabhisaṃbudhyeyaṃ
 vyākarotu māṃ bhagavān anuttarāyāṃ samyaksaṃbodhau 
 evamevāhaṃ daśasu dikṣu gaṅgānadīvālikāsamāsu lokadhātuṣu ye buddhā bhagavantastiṣṭhanti dhriyanti yāpayanti tān api buddhān bhagavataḥ svareṇa vijñapayāmi vyākurvantu māṃ te buddhā bhagavanto'nuttarāyāṃ samyaksaṃbodhau 
 vyākṛtaḥ kulaputra ratnagarbheṇa tathāgatenānimiṣo rājaputraḥ 
 evaṃ cāha  yattvayā kulaputrāvalokitā apāyāḥ avalokitāḥ svargā avalokitaṃ sarvasattvānāṃ duḥkhaṃ saṃjanitaṃ kāruṇyacittaṃ sattvānāṃ duḥkhamocanārthaṃ
 tasmāttvaṃ kulaputrāvalokiteśvaro nāma bhaviṣyasi 
 tvamavalokiteśvara bahūnāṃ sattvakoṭīnayutaśatasahasrāṇāṃ duḥkhamocakaḥ 
 bodhisattvabhūtastvaṃ kulaputra buddhakāryaṃ kariṣyasi 
 parinivṛte cāmitābhe tathāgate'vaśiṣṭe dvitīye gaṅgānadīvālikāsame'saṃkhyeye
 yasyāmeva rātryāṃ prathame yāme saddharmo'ntardhāsyati tasyāmeva rātryāṃ paścime yāme tvaṃ kulaputrānekavyūhe bodhivṛkṣamūle vajrāsane niṣaṇṇaḥ anuttarāṃ samyaksaṃbodhimabhisaṃbhotsyase
 samantaraśmyabhyudgataśrīkūṭarājo nāma bhaviṣyasi tathāgato'rhan samyaksaṃbuddhaḥ 
 ṣaṇṇavatikalpakoṭīniyutaśatasahasrāṇi tavāyurbhaviṣyati 
 parinirvṛtasya te triṣaṣṭikalpakoṭyaḥ saddharmaḥ sthāsyati 
 avalokiteśvara āha  yadi bhagavan nimā mamāśā paripūryate tadyadāhaṃ bhagavataḥ pādābhivandanaṃ karomi tadā ye buddhā bhagavanto daśasu dikṣu gaṅgānadīvālikāsameṣu lokadhātuṣu tiṣṭhanti dhriyante yāpayanti te vyākurvantu māṃ
 calatu ca dharaṇī sarvagaṅgānadīvālikāsamāsu daśasu dikṣu lokadhātuṣu
 sarvaparvatapāṣāṇaśikharavṛkṣebhyaḥ pañcāṅgikānāṃ tūryāṇāṃ śabdo niścaratu
 sarvasattvāśca virāgacittaṃ pratilabhantu 
 yadā cāvalokiteśvareṇa bodhisattvena ratnagarbhastathāgataḥ pañcamaṇḍalakena vanditastadā gaṅgānadīvālikāsameṣu buddhakṣetreṣu dharaṇī pracalitā
 te ca buddhā bhagavanto vyākurvanti peyālaṃ pūrvavat
 sarvaparvatapāṣāṇaśikharebhyaḥ pañcāṅgikasya tūryasya śabdo niścarati
 sarvasattvāśca virāgacittena sthitāḥ 
 bhagavān āha 
 uttiṣṭha kāruṇyapuṇyasu hṛṣṭamānaso
 vyākṛtastvaṃ daśadiśi varadehadhārī 
 prakampitā dharaṇīsakṣetra ṣaḍvikāro
 bhaviṣyasi jināgrapugalo maharṣī 
 atha khalu samudrareṇurbrāhmaṇo'grapurohito dvitīyaṃ rājaputraṃ nimirnāmāmantrayāmāsa 
 evaṃ cānumoda tvaṃ kulaputremaṃ mahāparityāgaṃ
 yacca tvayā śubhamupārjitaṃ tatsarvaṃ sattvahetoḥ sarvajñatāyāṃ pariṇāmaya
 utpādaya cittamanuttarāyāṃ samyaksaṃbodhau 
 atha nimī rājakumāro bhagavataḥ purastānniṣadyedamavocat  yat mayā bhagavān upasthitaḥ sarvopakaraṇaiḥ sārdhamaparimitena bhikṣusaṅghena
 yaścānumodanodgataḥ puṇyaskandhaḥ
 yacca kāyavāṅmanaḥ sucaritaṃ puṇyaṃ pariṇāmayāmi anuttarāyāṃ samyaksaṃbodhau 
 na kevalamasmin kliṣṭe buddhakṣetre bodhimahaṃ spṛśeyaṃ
 yatrāvalokiteśvaraḥ kumāraḥ sarvaratnasannicayāyāṃ lokadhātāvanekaratnavyūhe bodhivṛkṣe niṣaṇṇo'nuttarāṃ samyaksaṃbodhimabhisaṃbhotsyate samantaraśmyabhudgataśrīkūṭarājo nāma tathāgato bhaviṣyati
 tamahaṃ adhyeṣayeyaṃ dharmadeśanāyāṃ yāvaccāsau tathāgato dharmaṃ deśayet tāvadahaṃ bodhisattvacaryāṃ careyaṃ
 tasya tathāgatasyāstaṃgatasya saddharme'ntarhite tasyānantareṇāhaṃ samyaksaṃbodhimabhisaṃbudhyeyaṃ 
 evaṃrūpaṃ me buddhakṣetraṃ bhavedguṇavyūhena
 evamevāhaṃ buddhakāryaṃ kuryāṃ
 evameva parinirvāpayeyaṃ
 evameva parinirvṛtasya saddharmaściraṃ tiṣṭhet
 sarva eva guṇavyūhaḥ yathā samantaraśmyabhyudgataśrīkūṭarājasya tathāgatasya 
 bhagavān āha  mahāsthāmante kulaputra prārthitaṃ 
 prāpsyasi tvaṃ kulaputraivaṃrūpaṃ sthānaṃ yathā svayaṃ parigṛhītaṃ 
 prāpsyasi tvaṃ kulaputra tasmin buddhakṣetre'nuttarāṃ samyaksaṃbodhiṃ 
 supratiṣṭhitaguṇamaṇikūṭarājo nāma tathāgato bhaviṣyasi 
 yathā sthāmante kulaputra mahāsthānaṃ parigṛhītaṃ
 tena tvaṃ kulaputra mahāsthāmaprāpto bhavasva 
 sa prāha  yadi me bhagavanneṣāśā paripūryate
 tadyadāhaṃ bhagavataḥ pañcamaṇḍalakena kāyena pādau vandāmi tadā me daśasu dikṣu gaṅgānadīvālikāsamā buddhā bhagavanto vyākurvantu
 sumanāvarṣaśca pravarṣatu 
 yadā kulaputra mahāsthāmaprāptena satpuruṣeṇa ratnagarbhasya pañcamaṇḍalakena pādābhivandanaṃ kṛtaṃ tadā gaṅgānadīvālikāsameṣu daśasu dikṣu
 ṣaḍvikāraṃ ca mahāpṛthivī pracalitā
 sumanāvṛṣṭiśca prapatitā 
 bhagavān āha 
 uttiṣṭha dṛḍhasthāmavegapuṇya
 vyākṛta daśadiśi lokanāthaiḥ 
 calitā mahāpṛthivī vṛṣṭirvṛṣṭā sumanā
 varṣairbhaviṣyasi tvaṃ suranarabrahmabhūtaḥ 
 atha samudrareṇurbrāhmaṇastṛtīyaṃ rājaputramindragaṇaṃ nāmamantrayati sma 
 peyālaṃ pūrvavat
 pratigṛhyāñjaliṃ ratnagarbhaṃ tathāgatametadavocat  yanmayā bhagavān sarvopakaraṇairupasthitaḥ sārdhaṃ bhikṣusaṅghena
 yacca me kāyavāṅmanaḥ sucaritaṃ
 idaṃ cānumodanāsahagataṃ puṇyaskandhaṃ
 etatsarvamanuttarāyāṃ samyaksaṃbodhau pariṇāmayāmi 
 na tu kliṣṭe buddhakṣetre'nuttarāṃ samyaksaṃbodhimabhisaṃbudhyeyaṃ
 na cātikṣipraṃ prāpnuyāṃ 
 na yāvaccāhamanuttarāṃ samyaksaṃbodhimabhisaṃbudhyeyaṃ tāvadbodhicaryāṃ caran
 daśasu dikṣvanantāparyanteṣu anyeṣu lokadhātuṣu buddhān bhagavataḥ paśyeyaṃ 
 ye mayā prathamaṃ bodhāya samādāpitā yeṣāṃ mayā tatprathamaṃ bodhicittamutpāditaṃ bodhicitte pratiṣṭhāpitāḥ
 pāramitāsu ca ye mayā samādāpitā niveśitā pratiṣṭhāpitā bodhicaryāṃ caratā
 tān ahaṃ divyena cakṣuṣā gaṅgānadīvālikāsame buddhakṣetre paramāṇurajaḥsameṣu buddhakṣetreṣu buddhān bhagavato dharman deśayataḥ paśyeyaṃ
 ye mayā bodhāya samādāpitāḥ 
 evamahaṃ bodhisattvacaryāṃ caran buddhakāryaṃ kuryāṃ
 tāvadahaṃ bodhisattvacaryāṃ careyaṃ sattvānāmāśayapariśodhayamānaḥ yāvantaḥ kecit sattvā mama buddhakṣetra upapadyeran ta evaṃvidhāḥ syuḥ tadyathā brahmakāyikā devāḥ
 tathā ca buddhakṣetraguṇavyūhaṃ pariśodhayeyaṃ yathā gaṅgānadīvālikāsamaṃ trisāhasramahāsāhasraṃ ekaṃ buddhakṣetraṃ syāt 
 tasya ca buddhakṣetrasya bhavāgraparyantāni prākārāṇi anekaratnasaṃsthitāni nānāratnapratyuptāni ca syuḥ
 sarvā ca tatra buddhakṣetre śuddhavaiḍūryamayī pṛthivī syāt
 apagatarajaḥpāṣāṇaśarkarāpagatakaluṣasaṃsparśā dharaṇī syāt 
 na tatra mātṛgrāmasyanāma prajñaptiḥ syāt
 sarvasattvāścopapādukāḥ syurna tatra sattvāḥ kavadīkārāhārāḥ syuḥ
 sarve ca tatra sattvā prītyāhārā dharmāhārāḥ syuḥ 
 na tatra buddhakṣetre śrāvakapratyekabuddhānāṃ prajñaptiḥ syāt
 śuddhānāṃ bodhisattvānāmapagatakhilamaladveṣamrakṣāṇāṃ śuddhānāṃ brahmacāriṇāṃ buddhakṣetraṃ pariśuddhaṃ syāt 
 sarve tatra bodhisattvā muṇḍāḥ kāṣāyavastradhāriṇaḥ prādurbhaveyuḥ
 samanantaraprādurbhūtānāṃ mahāvabhāsaṃ bhavet
 teṣāṃ dakṣiṇe haste ratnapātrī nānārasapūrṇā prādurbhavet
 samanantaraprādurbhūtānāṃ evaṃrūpāṃ smṛtiṃ pratilabheyurnāsmākaṃ pratirūpaṃ ye vayaṃ kavaḍīkārāhāramāharema
 yannūnaṃ vayamanyāsu lokadhātuṣu gatvā buddhān bhagavatastiṣṭhato yāpayato'nenāhāreṇa pratimānayāmo buddhaśrāvakāṃśca duḥkhitaṃ ca janaṃ pratimānayāmaḥ
 pretabhavaneṣu ca gatvā kṣuttarṣaprajvalitagātrān sattvān anenāhāreṇa pratimānayāmaḥ 
 sahacittotpādena te bodhisattvā mahāsattvā acintyacāritravatīṃ nāma samādhiṃ pratilabheyuḥ
 tasya ca samādheḥ pratilābhādasajjanā daśasu dikṣvaprameyeṣvanyeṣu buddhakṣetreṣu gaccheyuḥ
 tiṣṭhato yāpayato buddhān bhagavata āhāreṇa pratimānayeyuḥ śrāvakāṃścānyāṃśca sattvāṃ
 prītyā pratimānya dharmadeśanāṃ kṛtvā tenaiva pūrvabhaktena svabuddhakṣetraṃ āgaccheyuḥ 
 evaṃ cīvararatnāni
 yāvat tenaiva pūrvabhaktena svakaṃ buddhakṣetramāgatyānyonyaṃ cīvareṇa prāvarayeyuḥ 
 yāvanti ca tatra buddhakṣetre teṣāṃ bodhisattvānāmupabhogaḥ paribhogā bhaveyustaiḥ sarvairbuddhaiḥ śrāvakaiścānyaiśca sattvaiḥ sahasādhāraṇaṃ kṛtvā paścādātmanā paribhuñjeyuḥ 
 aṣṭākṣaṇavarjitaṃ ca buddhakṣetraṃ bhavet
 na ca tatra duḥkhaśabdo bhavet
 na śikṣāgrahaṇaśabdaḥ
 āpattivyutthānaśabdo'pi na bhavet 
 anekaratnaśatasahasropacitaṃ tadbuddhakṣetraṃ syāt
 anekaratnapratyuptaṃ maṇisandarśanasadṛśaṃ bhavet
 yāni maṇiratnāni daśasu dikṣvadṛṣṭapūrvāṇi tāni aśrutapūrvāṇi tāni maṇiratnāni pracareyuḥ
 yeṣāṃ maṇiratnānāṃ nāmadheye nirdiśyamāne varṣakoṭyo'pi kṣayaṃ gaccheyuḥ 
 yaśca bodhisattvaḥ ākāṅkṣeta svarṇamayaṃ eva buddhakṣetraṃ paśyeyaṃ tasya svarṇamayaṃ eva tiṣṭheta 
 yo rūpyamayamākāṅkṣeta sa rūpyamayaṃ paśyet
 na cāsya suvarṇamayaṃ parihāyeyaṃ
 peyālaṃ pūrvavat 
 ya ākāṅkṣeta sphatikamayaṃ vaiḍūryamayaṃ aśmagarbhamayaṃ lohitamuktāmayaṃ musālagalvamayaṃ evaṃvidhaṃ tadbuddhakṣetraṃ paśyema
 ityākāṅkṣeyuḥ 
 agarumayaṃ tagaramayaṃ tamālapatramayaṃ yo bodhisattva ākāṅkṣeduragasāracandanamayaṃ goṣīrṣacandanamayaṃ tadbuddhakṣetraṃ draṣṭuṃ tasya tathaiva syāt 
 yathā yathā yādṛśamākāṅkṣeyuḥ tathā tathā tādṛśaṃ syāt
 na caiko dvitīyasya praṇidhiḥ syāt
 sarveṣāṃ eva praṇidhiḥ paripūryate 
 na ca tatra buddhakṣetre sūryacandramasau prajñāyeyātāṃ
 svayaṃ prabhāśca tatra bodhisattvāḥ pratyājāyeyuḥ
 anyāṃ yādṛśīṃ prabhāmākāṅkṣeran tādṛśīmutsṛjeyuḥ
 antato buddhakṣetrakoṭīnayutaśatasahasreṣvapi 
 na ca tatra buddhakṣetre rātridivasānāṃ nāmadheyamapi prajñāyate
 anyatra kusumavikasanatayā 
 na ca tatra buddhakṣetre śītoṣṇaṃ prajñāyate na vyādhirna glānyaṃ na jarāmaraṇamanyatra yo bodhisattva ākāṅkṣedbodhimabhisaṃboddhuṃ so'nyatra lokadhātāvuṣitvā āyuḥ kṣapayitvā bodhimabhisaṃbudhyeta 
 na tatra buddhakṣetre maraṇaṃ bhaveyuḥ
 anuttaraparinirvāṇena uparyantarīkṣe tathāgataparinirvāṇaṃ syāt 
 yādṛgjātrīyāṃśca bodhisattva upabhogaparibhogāmākāṅkṣeran tādṛgjātīyā abhinirvarteyuḥ 
 sarvatra ca buddhakṣetre gaganatale tūryakoṭīniyutaśatasahasrā vādyeyuḥ 
 na ca tebhyastūryebhyaḥ kāmopasaṃhitāḥ śabdā niścareyuḥ
 anyatra pāramitā śabdā niścareyuḥ
 buddhaśabdo dharmaśabdaḥ saṅghaśabdo bodhisattvapiṭakadharmaparyāyaśabdo niścaret 
 yathādhimuktā bodhisattvāstādṛgjātīyāṃ śabdāṃ śṛṇuyuḥ 
 bodhisattvacārikāmahaṃ bhagavaṃścaramāṇo yāvan mayāprameyeṣvasaṃkhyeyeṣu buddhakoṭīnayutaśatasahasreṣu buddhakṣetraguṇavyūhā dṛṣṭāste vyūhāste'laṅkārāstāni liṅgāni tāni nimittāni tāni sthānāni tāni praṇidhānāni sarva eva mama buddhakṣetre praviśeyuḥ
 sthāpayitvā śrāvakapratyekabuddhavyūhāṃ pañcakaṣāyikāṃśca buddhakṣetraguṇavyūhāṃ 
 na ca tatra buddhakṣetre narakatiryakpretāḥ prajñāyeyurna sumerurna cakravāḍamahācakravāḍā na śīlāpāṃśuparvatāḥ prajñāyeyuḥ
 na mahāsamudrā
 na cānye kāṣṭhavṛkṣā bhaveyurdivyātikrāntairnānāvṛkṣaistadbuddhakṣetramākīrṇaṃ syāt
 anyatra divyaiḥ kusumairmāndāravamahāmāndāravairna ca tatra durgandhaṃ syānnānāgandhairudārodāraistadbuddhakṣetraṃ sphuṭaṃ syāt 
 sarve tatraikajātipratibaddhā bodhisattvā utpadyeran
 na tatraikasattvaḥ syādyastataścyavitvānyatra pratyājāyeta
 anyatra tuṣitebhyaḥ tataścyuto'nuttarāṃ samyaksaṃbodhimabhisaṃbudhyeta 
 tāvadahaṃ bhadanta bhagavan bodhisattvacaryāṃ cariṣyāmi yāvannaivaṃvidhaṃ mahāpuruṣakāramabhiniṣpādayiṣyāmi 
 evaṃrūpaṃ buddhakṣetraṃ sthāpayiṣyāmi
 evaṃrūpaiḥ śuddhāśayaiḥ sattvairekajātipratibaddhairbodhisattvaiḥ sārdhaṃ tadbuddhakṣetramākīrṇaṃ pratiṣṭhāpayiṣyāmi 
 na tatra bodhisattvaḥ syād yo na mayā prathamaṃ bodhāya samādāpitaḥ syāt
 sarve te tatra bodhisattvāḥ pratyājāyeyuḥ ye mayā prathamaṃ bodhāya samādāpitāḥ pāramitāsu niveśitāḥ
 tatraivedaṃ buddhakṣetramantargataṃ kuryāṃ sarve cāmī duḥkhā praśamayeyaṃ 
 bodhisattvabhūto'haṃ bhadanta bhagavan evaṃrūpaṃ puruṣakāraṃ niṣpādayeyaṃ
 tataḥ paścāt tatra buddhakṣetre'nuttarāṃ samyaksaṃbodhimabhisaṃbudhyeyaṃ 
 daśacāturdvīpikasahasrapramāṇo me bodhivṛkṣaḥ pariṇāhena syāt
 saptaratnavicitrasandarśano nāma bhavet 
 daśatrisāhasraḥ samantapariṇāhena
 tasya ca bodhivṛkṣasya gandhenābhayā ca kṛtsanaṃ buddhakṣetraṃ sphuṭaṃ syāt
 tasya mūle pañcacāturdvīpikapramāṇaṃ me nānāratnavicitraṃ vajrāsanaṃ syāt
 praśamakṣamasuvicitrajñānagandhasamavasaraṇaṃ nāma bhaveccaturaśītiyojanānyuccatvena
 tasyāhaṃ bodhivṛkṣasya mūle vajrāsane niṣīdeyaṃ
 paryaṅkamābhujya tenaiva muhūrtenānuttarāṃ samyaksaṃbodhimabhisaṃbudhyeyaṃ yāvat parinirvāṇakālaṃ tatparyaṅkaṃ na bhindyāṃ na muceyaṃ na tasmād bodhivṛkṣamūlāduttiṣṭheyaṃ 
 bodhivṛkṣamūlastha evāhaṃ vajrāsane niṣaṇṇo'haṃ nirmitān buddhān bodhisattvāṃśca gaṇanātikrānteṣvanyeṣu buddhakṣetreṣu preṣayeyaṃ
 ekaiko buddha ekapūrvabhaktena sattvānāṃ dharmaṃ deśayet
 tenaiva pūrvabhaktena gaṇanātikrāntān sattvān anuttarāyāṃ samyaksaṃbodhau samādāpayeyuḥ pratiṣṭhāpayeyuḥ avaivartikāṃ sthāpayeyuḥ
 evaṃ nirmitā bodhisattvā bodhisattvakāryaṃ kuryuḥ 
 bodhiprāptasya me gaṇanātikrānteṣu daśasu dikṣvanyāsu lokadhātuṣu mama kāyo dṛṣyet
 yeṣāṃ ca sattvānāṃ mama kāyo lakṣaṇālaṅkṛtaścakṣurindriyasyābhāsamāgacchet sarve te sattvā niyatā bhaveyuranuttarāyāṃ samyaksaṃbodhau
 yāvad bodhiparinirvāṇena te sattvā avirahitā bhaveyurbuddhairbhagavadbhiḥ 
 na tatrendriyavikalā bhaveyurye ca tatra bodhisattvā māṃ draṣṭuṃ iccheyuste yena yenaiva gaccheyuḥ parivarteyuḥ caṃkrameyurniṣīdeyuḥ tiṣṭheyuḥ
 sarve te bodhisattvāḥ samanantarotpāditena buddhanamaskāracittena māṃ bodhivṛkṣaniṣaṇṇaṃ paśyeyuḥ
 dṛṣṭvā ca yasya dharmasaṃśayaḥ syāt so'sya sahadarśanena vigacchettīrṇavacikitsāḥ syādanupadiṣṭasya dharmapadasyārthamājāneyuḥ 
 apramāṇaṃ me āyurbhavet na śakyate kenacid gaṇayituṃ anyatra sārvajñena jñānena
 apramānāśca tatra bodhisattvā bhaveyuḥ 
 yasmiṃśca kṣaṇe'haṃ tatra buddhakṣetre'nuttarāṃ samyaksaṃbodhimabhisaṃbudhyeyaṃ tasmin kṣaṇe tatra buddhakṣetre bodhisattvā muṇḍāḥ kāṣāyavastrāḥ
 yāvan mama parinirvāṇānna cātra buddhakṣetra ekasattvo'pi dīrghakeśaḥ syāt śuklaprāvaraṇo vā
 sarva eva śramaṇavarṇāḥ syuḥ śramaṇapratirūpāstiṣṭheyuḥ 
 bhagavān āha  sādhu sādhu satpuruṣa
 tvamapi paṇḍito vyakto medhāvī atīvaśobhanaṃ te praṇidhānaṃ kṛtaṃ
 atīvaguṇavāstvamatīvajñānavān
 yatastvaṃ kulaputra sarvasattvānāmarthāyaivaṃrūpāṃ pravarāṃ praśastāṃ matiṃ kṛtavān pravaro buddhakṣetraguṇavyūhaḥ parigṛhītaḥ
 tataste kulaputra mañjuśrīrnāma bhavatu 
 bhaviṣyasi tvaṃ mañjuśrīranāgate'dhvani atikrāntayordvayornadīvālikāsamayorasaṃkhyeyayoḥ praviṣṭe ca tṛtīye'saṃkhyeye dakṣiṇasyāṃ diśi śuddhavirajaḥsannicayo nāma lokadhāturbhaviṣyati
 tatra ca sahālokadhāturantargatā bhaviṣyati
 anupraviṣṭaśca evaṃrūpayā guṇavyūhayā tadbuddhakṣetraṃ prādurbhaviṣyati 
 tatra tvaṃ mañjuśrīranuttarāṃ samyaksaṃbodhimabhisaṃbhotsyase
 samantadarśī nāma tathāgato bhaviṣyasi arhan samyaksaṃbuddhaḥ 
 evaṃrūpā ca te bodhisattvaparṣadbhaviṣyati sarve caite praṇidhānāstvayi saṃpatsyante yathā tvayā praṇidhānaṃ kṛtaṃ
 bodhisattvabhūtena tatastvaṃ bahubuddhakoṭīṣvavaruptakuśalamūlo bhaviṣyasi
 āśayapariśodhakaśca kleśapramardakaḥ
 ye ca te mañjuśrīssattvā nāmaṃ śroṣyanti teṣāṃ sarvakarmāvaraṇakṣayo bhaviṣyati
 kuśalavivardhakaśca bhaviṣyasi 
 mañjuśrīrāha  yadi me bhagavannevaṃrūpā āśāparipūrirbhavediti yathā me praṇidhānaṃ kṛtaṃ tathā caiva māṃ buddhā bhagavanto vyākurvantu ye daśasu dikṣvaprameyeṣvasaṃkhyeyeṣu lokadhātuṣu tiṣṭhanti dhriyanti yāpayanti sattvānāṃ ca dharmaṃ deśayanti 
 tathāprameyāsaṃkhyeyā buddhakṣetrāḥ prakaṃpantu 
 sarvasattvāścaivaṃrūpeṇa sukhena samarpitā bhavantu
 tadyathā dvitīyadhyānakrīḍāvyūhasamāpannasya bodhisattvasya 
 tathāprameyāsaṃkhyeyebhyo buddhakṣetrebhyo divyamāndāravapuṣpāṇyabhipravarṣantu
 tebhyaśca māndāravebhya evaṃrūpaḥ śabdo niścaratu yaduta buddhaśabdo dharmaśabdaḥ saṅghaśabdaḥ pāramitāśabdaḥ balavaiśāradyaśabdaśca niścaratu
 yadā cāhaṃ bhagavataḥ pañcamaṇḍalena pādau vandeya tadā caivaṃrūpaṃ nimittaṃ prādurbhavet 
 yadā ca mañjuśriyā kumārabhūtena bhagavataḥ pādābhivandanaṃ kṛtaṃ tadā tatkṣaṇādevamaprameyāsaṃkhyeyā buddhakṣetrāḥ prakaṃpitā
 divyāni ca māndāravāṇyabhipravarṣitāni
 sarvasattvāścaivaṃrūpeṇa sukhena samarpitā abhavanyathā praṇidhānaṃ kṛtaṃ 
 ye ca bodhisattvā mahāsattvāsteṣāṃ buddhānāṃ bhagavatāṃ dharmaṃ śṛṇvanti te tān buddhān bhagavataḥ paripṛcchanti
 ko'tra hetuḥ kaḥ pratyayaḥ evaṃrūpāṇāṃ nimittānāṃ prādurbhāvāya
  te ca buddhā bhagavanto mañjuśriyaṃ kumārabhūtaṃ vyākurvanti anuttarāyāṃ samyaksaṃbodhau 
 bhagavān āha 
 uttiṣṭha pravaramati viśālabuddhe
 vyākṛtastvaṃ daśadiśi lokanāthaiḥ 
 calitā kṣitiḥ tarpitāḥ sattvāḥ saukhyaiḥ
 puṣpāḥ pravṛṣṭā bheṣyase buddha loka  iti 
 atha khalu kulaputra samudrareṇurbrāhmaṇaścaturthaṃ rājaputramānaṅgaṇaṃ nāmāmantrayati 
 peyālaṃ yathā mañjuśriyā praṇidhānaṃ kṛtaṃ 
 tasya bhagavān sādhukāramanuprādāsīt
 sādhu sādhu kulaputra
 bodhisattvabhūtastvaṃ kulaputrāprameyāsaṃkhyeyānāṃ sattvānāṃ kleśaparvatāṃ bhetsyasi
 buddhakāryaṃ ca kariṣyasi
 tataḥ paścādanuttarāṃ samyaksaṃbodhimabhisaṃbhotsyase 
 tena tvaṃ kulaputra vajracchedaprajñāvabhāsaśrīrnāma bodhisattvo bhavasva 
 bhaviṣyasi tvaṃ vajracchedaprajñāvabhāsānāgate'dhvanyatikrāntānāmekagaṅgānadīvālikānāmasaṃkhyeye'nupraviṣṭe dvitīye gaṅgānadīvālikāsaṃkhyeye purimāyāṃ diśi daśagaṅgānadīvālikāsamān buddhakṣetraparamāṇurajaḥsamāllokadhātūnatikramya tatrānimiṣā nāma lokadhāturbhaviṣyati
 tatra tvaṃ kulaputra bodhimabhisaṃbhotsyasi
 samantabhadro nāma tathāgato'rhan samyaksaṃbuddho vidyācaraṇasampanno bhaviṣyasi yāvad buddho bhagavān 
 evaṃrūpaṃ ca te buddhakṣetramanekaguṇavyūhitaṃ bhaviṣyati yathā praṇidhānaṃ kṛtaṃ 
 samanantaravyākṛtaśca kulaputra ratnagarbheṇa tathāgatena vajracchedaprajñāvabhāso bodhisattvo'nuttarāyāṃ samyaksaṃbodhau
 gaganatalagatānyanekāni devakoṭīniyutaśatasahasrāṇi sādhukāramadurgośīrṣoragasāracandanāgarutamālacūrṇaṃ ca pravārṣuḥ 
 sa āha  yadi me bhadanta bhagavannevaṃrūpāśā paripūryeta tadyadāhaṃ bhagavantaṃ pañcamaṇḍalena vandeyaṃ tadā gaṅgānadīvālikāsamāllokadhātavo divyātikrāntenodāreṇa gandhena sphuṭā bhaveyuḥ 
 ye ca tatra lokadhātuṣu sattvā upapannā bhaveyuḥ nairayikā vā tairyagyonikā vā yāmalaukikā vā devā vā manuṣyā vā te sarve taṃ gandhaṃ ghrāyeyuḥ
 teṣāṃ kāyavyādhiḥ kāyaduḥkhaṃ cittavyādhiḥ cittaduḥkhaṃ ca tāvacciraṃ praśāntaṃ bhavedyāvadahaṃ śīrṣeṇa pṛthivīṃ spṛśeyaṃ 
 atha khalu kulaputra vajracchedaprajñāvabhāso bodhisattvo ratnagarbhasya tathāgatasya pañcamaṇḍalena pādau vandate 
 atha tavadeva gaṅgānadīvālikāsamā lokadhātavo divyātikrāntenodāreṇa gandhena sphuṭā babhūvuḥ
 sarveṣāṃ ca sattvānāṃ kāyavyādhiścittavyādhiḥ kāyaduḥkhaṃ cittaduḥkhaṃ ca praśāntaṃ pratiprasrabdhaṃ 
 bhagavān āha 
 uttiṣṭha vajrabhedakara
 gandhena sphuṭā kṣetrabahū 
 sattvasukhaṃ prītikaro
 bheṣyasi varalokapitā 
 atha khalu kulaputra samudrareṇurbrāhmaṇaḥ pañcamaṃ rājaputramabhayaṃ nāmāmantrayate sma 
 peyālaṃ na ca kevalamasmiṃ kliṣṭe buddhakṣetre
 tatrāhaṃ bhadanta bhagavan bodhimabhisaṃbudhyeyaṃ yatra na narakā bhaveyurna tiryagyonirna yamalokāḥ
 yatra nīlavaiḍūryamayī bhūmirvistareṇa yathā padmāyāṃ lokadhātau buddhakṣetre guṇavyūhā tathā vaktavyāḥ 
 abhayaśca rājaputro ratnagarbhasya tathāgatasyāgrataḥ padmaṃ sthāpayitvāha 
 yadi me bhadanta bhagavannevaṃrūpā āśā paripūryeta tadahaṃ bhagavato'nubhāvena darśanavyūhaṃ samādhiṃ pratilabheyaṃ
 yenāhaṃ bhagavato'grato daśasu dikṣu gaṅgānadīvālikāsamāsu lokadhātuṣu buddhakṣetraparamāṇurajaḥsaṃkhyai rathacakrapramāṇamātraiḥ padmaiḥ puṣpavṛṣṭiḥ pravarṣet vayaṃ ca paśyema 
 sahodīrate vākye buddhānubhāvena darśanavyūhaṃ samādhiṃ pratilabdhavān
 daśasu dikṣu gaṅgānadīvālikāsameṣu lokadhātuṣu buddhakṣetraparamāṇurajaḥsamai rathacakrapramāṇāmātraiḥ padmaiḥ padmavarṣaṃ pravarṣitaṃ
 yaṃ dṛṣṭvābhayo rājakumāraḥ paramaprītisaumanasyajāto babhūva 
 bhagavān āha  atīva kulaputra śobhanaṃ tvayā praṇidhānaṃ kṛtaṃ
 śobhanaṃ ca buddhakṣetraṃ parigṛhītaṃ
 atiśīghraṃ ca te samādhiḥ pratilabdhaḥ
 satyavacanena padmavṛṣṭiḥ pravarṣitāḥ 
 sa āha  yadi mamānuttarāyāṃ samyaksaṃbodhāvāśāparipūrirbhaveta tadete padmā gagane tiṣṭhantu tathaiva gagane sthitā varṣantu 
 bhagavān āha  atikṣipraṃ kulaputra gaganatalaṃ padmairmudritaṃ
 tena hi tvaṃ kulaputra gaganamudro nāma bhavasva 
 bhaviṣyasi tvaṃ gaganamudro'nāgate'dhvani atikrānte ekagaṅgānadīvālikāsame'saṃkhyeye'nupraviṣṭe dvitīye pūrvadakṣiṇasyāṃ diśi koṭīśatasahasraṃ gaṅgānadīvālikāsamāni buddhakṣetrāṇyatikrāmayitvā tatra padmā nāma lokadhāturbhaviṣyati
 tatra tvaṃ bodhimabhisaṃbhotsyase
 padmottaraśca nāma tathāgato bhaviṣyasyarhan samyaksaṃbuddho vidyācaraṇasaṃpanno yāvadbuddho bhagavān aprameyena śuddhena bodhisattvasaṅghena
 aparimāṇā ca te āyurbhaviṣyati 
 sarvaiścaitairguṇaiḥ samanvāgataṃ lapsyasi tadetatpraṇidhāṇaṃ kṛtaṃ 
 gaganamudro bodhisattvo ratnagarbhasya tathāgatasya pādau śirasā nipapāta 
 tadbhagavān āha 
 bhaviṣyase jagati hitakaraḥ
 kleśakaluṣaśamakaraḥ 
 kṣetrarajaḥsamaguṇadharo
 bodhiṃ prāpsyasi yathā pūrvajinaiḥ 
 atha khalu kulaputra samudrareṇurbrāhmaṇaḥ ṣaṣṭhaṃ rājaputramambaraṃ nāmāntrayati sma 
 peyālaṃ na ca kevalamasmiṃ kliṣṭe buddhakṣetre
 yāvad yathā gaganamudreṇa bodhisattvena praṇidhānaṃ kṛtaṃ 
 yadi me bhagavannevaṃrūpā āśā paripūryeta tad daśadiśī gaṅgānadīvālikāsamāsu lokadhātuṣu sarvagaganeṣu saptaratnamayāḥ chatrāḥ prādurbhavantu hemajālapraticchannāḥ saptaratnamayābhirghaṇṭābhiralaṅkṛtāḥ 
 tatra chatraghaṇṭājālairevaṃrūpaḥ śabdo niścaret yaduta buddhaśabdo dharmaśabdaḥ saṅghaśabdaḥ pāramitāśabdo balaśabdo'bhijñāśabdo vaiśāradyaśabdaḥ
 sarve ca te sattvā evaṃrūpaṃ śabdaṃ śṛṇuyuḥ te śrutvā sarve'nuttarāyāṃ samyaksaṃbodhau cittamutpādayeyuḥ 
 ye cātra sattvāḥ pūrvamutpāditabodhicittāste'vaivartikā bhaveyuranuttarāyāṃ samyaksaṃbodhau 
 samanantaravyāhṛte'smiṃ vyāhāre atha daśasu dikṣu gaṅgānadīvālikāsameṣu lokadhātuṣu sarvagaganatalāt peyālaṃ evaṃrūpāḥ śabdā niścaranti 
 bhagavataścānubhāvāt svayamevādrākṣīt
 punarevaṃ āha  sacenme bhadanta bhagavannevaṃrūpā āśā paripūryeta yathā me praṇidhānaṃ kṛtaṃ tadahaṃ bhagavataḥ purato jñānavairocanaṃ samādhiṃ
 yena mama kuśalā dharmā nivarteyuḥ
 pratilabdhe ca samādhau māṃ bhagavāṃ vyākuryāt 
 bhagavataścānubhāvena jñānavairocanasamādhiḥ pratilabdhā 
 bhagavān āha  sādhu sādhu satpuruṣa
 udāraṃ te praṇidhānaṃ kṛtaṃ
 tena tvaṃ puṇyābhisyandena daśasu dikṣu gaṅgānadīvālikāsamā buddhakṣetrā bahavaścaikapramāṇāḥ
 śatasahasramanojñaśabdasaṃcodito buddhakṣetraḥ
 tatastvaṃ kulaputra vegavairocano nāma bhagasva 
 bhaviṣyasi tvaṃ vegavairocanātikrānte'nāgate'dhvanyekanadīgaṅgāvālikāsame'saṃkhyeye'nupraviṣṭe dvitīye purastimāyāṃ diśi gaṅgānadīvālikāsamā lokadhātavo'tikramitvā ādityasomā nāma lokadhātuḥ tatra tvaṃ bodhimabhisaṃbhotsyase
 dharmavaśavartīśvararājo nāma tathāgato bhaviṣyasyarhan samyaksaṃbuddho vidyācaraṇasaṃpanno yāvad buddho bhagavān 
 sa ca vegavairocano bodhisattvastaṃ bhagavantaṃ pañcamaṇḍalena vandati ratnagarbhaṃ tathāgataṃ 
 āha 
 uttiṣṭha suvrata surata dāntacitta
 sattvebhyaḥ tīvrakaruṇā mahatī pravṛttā 
 tāre hi sattvān duḥkhārṇavatīraṃ saṃsthā
 yāvanna budhyasi anuttarabuddhabodhiṃ 
 atha khalu kulaputra samudrareṇurbrāhmaṇaḥ saptamaṃ rājaputramaṅgajamāmantrayāṃ āsa 
 peyālaṃ na cāsmiṃ kliṣṭe buddhakṣetre tatrāhaṃ bodhimabhisaṃbuddheyaṃ 
 yatra ca na narakā na tiryagyoniḥ na yamalokaḥ prajñāyate
 na mātṛgrāmo na ca sattvānāṃ garbhavāsaḥ
 na sumeruḥ na cakravāḍamahācakravāḍā na pāṃśuśailaparvatā notsadaśarkarakaṭhallakaṇṭakagahanā na kāṣṭhavṛkṣā na mahāsamudrā
 na ca tatrādityacandrā na tārakarūpā na rātridivasā na tamaskandhā
 na ca tatra sattvānāmuccāraprasrāvakheṭasiṅghāṇakaṃ na kāyakhedadurgandhaṃ
 na ca sattvānāṃ kāyaklamatā bhavet na cittaklamatā
 na ca tatra pāṃśubhūmirbhavet 
 sarvā ca tatra bhūmiraśmagarbhamayī bhavet anekaratnaśatasahasrālaṅkṛtā bhavet
 māndāravamahāmāndāravapuṣpāvakīrṇaṃ ca tad buddhakṣetraṃ nānāratnavṛkṣālaṅkṛtaṃ bhavet
 te ca ratnavṛkṣā nānāratnajālālaṅkṛtā bhaveyuḥ
 nānāratnaduṣyā nānāratnavastrā nānāratnamālā nānāratnābharaṇālaṅkārālaṅkṛtā nānāmālyebhyo nānāvādyairnānāratnabhājanairnānāpuṣpaiśca te ratnavṛkṣālaṅkṛtā
 na tatra rātriḥ prajñāyeta
 anyatra yadā puṣpāḥ saṃkuceyurvādyāśca vādyeyuḥ 
 saṃkucitebhyaśca puṣpebhyaḥ bodhisattvā pratyājāyeyuḥ
 samāpannāśca tatra bodhisattvā darśanavyūhaṃ nāma samādhiṃ pratilabheyuḥ
 yena samādhinā pratilabdhena daśasu dikṣu buddhakṣetraparamāṇurajaḥsamān anyeṣu lokadhātuṣu tiṣṭhato yāpayato buddhān bhagavataḥ paśyeyuḥ
 tatkṣaṇe caivaṃrūpaṃ viśuddhaṃ divyaśrotraṃ pratilabheyuḥ
 yena daśasu dikṣvanyeṣu lokadhātuṣu buddhakṣetraparamāṇurajaḥsameṣu buddhakṣetreṣu buddhānāṃ bhagavatāṃ dharmadeśanāṃ śṛṇuyuḥ 
 sahopapannāśca sattvāḥ sarve jātismarā bhaveyuste ca buddhakṣetraparamāṇurajaḥsamān kalpān anusmareyuḥ 
 sahopapannāśca te sattvāḥ sarve evaṃrūpaṃ divyaṃ cakṣuḥ pratilabheyuḥ
 yat samantāddaśasu dikṣu buddhakṣetraparamāṇurajaḥsamān buddhakṣetraguṇavyūhāṃ paśyeyuḥ 
 sahopapannāśca te sattvāḥ sarva evaṃrūpeṇa paracittajñānakauśalyena samanvāgatā bhaveyuḥ
 yadekakṣaṇena buddhakṣetraparamāṇurajaḥsameṣu buddhakṣetreṣu sarvasattvānāṃ cittacaritāṃ vijāneyuryāvadbodhiparinirvāṇāṃ te sattvāstāṃ samādhiṃ
 rātryāḥ pratyuṣakālasamaye caturdiśaṃ sugandhāḥ prītikarāśca mṛdusukhasaṃsparśā vāyavo vāyeyuḥ
 ye tān puṣpān vikāsayeyuḥ 
 te ca bodhisattvāstābhyaḥ samādhibhyo vyutthihitvā tebhyaḥ puṣpakeśarebhya uttiṣṭheyuḥ
 tathārūpaṃ ca ṛddhiviṣayaṃ pratilabheran yad ekacittakṣaṇene buddhakṣetraparamāṇurajaḥsamānyekaikāṃ diśaṃ gaccheyuḥ
 tiṣṭhato yāpayato buddhān bhagavato vanditvā paryupāsitvā tadā nivarteyuḥ
 tatra ca māndāravamahāmāndāravapuṣpakeśareṣu paryaṅkamābadhvā niṣīdeyuḥ
 dharmasukhamanasikāreṇa tathāgataṃ prekṣeyuryena yena ca niṣīdeyuḥ parivarteyurvā sarvadiśāsu ca māmeva paśyeyuḥ 
 yathārūpaṃ ca tatra bodhisattvānāṃ mahāsattvānāṃ kāṅkṣāvimatidharmeṣu saṃśayotpadyeta tatsarvaṃ mama darśanavyavalokanamātreṇa vigaccheyuḥ 
 yathārūpaṃ ca dharmadeśanān te bodhisattvā mahāsattvā ākāṅkṣeyuḥ tathārūpaṃ dharmadeśanāṃ mama vyavalokanamātreṇājāneyuḥ 
 amamā aparigrahāśca tatra sattvā bhaveyuḥ
 antaśaḥ svakāyajīvitenāpyanarthikāḥ 
 sarve ca tatra bodhisattvā avaivartikā bhaveyuḥ 
 na tatrākuśalasya nāma bhavenna ca tatra buddhakṣetre śikṣāgrahaṇasya nāma bhavet
 na cāpattivyūtthāpanakathā
 yathā yāvatsarvasattvā dvātriṃśadbhirmahāpuruṣalakṣaṇaiḥ samanvāgatā bhaveyuḥ 
 sarve ca nārāyanabalikā bhaveyuḥ 
 na ca tatraikasattvo'pīndriyavikalo bhavet yāvadbodhinirvāṇena 
 sarve ca tatra sattvā muṇḍā navakāṣāyacīvaraprāvṛtāḥ pratyājāyeyuḥ
 suvibhaktaṃ ca samādhiṃ pratilabheyuḥ
 yāvadbodhiparyantena praṇāmeyuḥ 
 sarve ca tatra samavadhānakuśalamūlā bhaveyuḥ 
 na ca tatra buddhakṣetre sattvānāṃ jarāvyādhiduḥkhaṃ prajñāyeta 
 yeṣāṃ sattvānāmāyuḥparikṣayo bhavet te sarve paryaṅkena parinirvāyeyuḥ
 svakācca śarīrāttejodhātuṃ pramuñceyuryenātmanaḥ śarīraṃ sādhyeyuḥ
 caturdiśaśca vāyava āgaccheyuḥ ye tāni bodhisattvaśarīrāṇi śūnyeṣu buddhakṣetreṣu kṣipeyuḥ 
 evaṃrūpāśca mahāmaṇiratnāḥ prādurbhaveyuḥ tadyathā rājñaścakravartinaḥ prabhāsvaraṃ maṇiratnaṃ
 ye ca tatra sattvāstāṃ maṇiratnaprabhāṃ paśyeyuḥ taṃ vā maṇiratnaṃ paśyeyuḥ spārśeyurvā te sarve narakatiryagyamalokaduḥkhāni yāvadbodhinirvāṇena mā pratisaṃvedayeyuḥ 
 te ca tataścyavitvā tatropapadyeyuḥ yatra tiṣṭhanto yāpayanto buddhā bhagavantaḥ sattvānāṃ dharmaṃ deśayanti 
 tatropapannāśca te sattvāsteṣāṃ buddhānāṃ bhagavatāṃ sakāśāddharmaṃ śṛṇuyuste ca bodhicittamutpādayeyuḥ
 sahotpādite ca bodhicitte'vaivartikā bhaveyuranuttarāyāṃ samyaksaṃbodhau 
 na kaścitsattvo mama buddhakṣetre'samāhitaḥ kālaṃ kuryāt
 na duḥkhavedanāyā na parasparavyāvadhacittāviprayogamaraṇāya tataśca mārākṣaṇeṣupapadyeyuḥ
 yāvadbodhiparyantaṃ buddhadarśanenāvirahitā bhaveyuḥ dharmaśravaṇena saṅghopasthānenāvirahitā bhaveyuḥ 
 sarve ca tatra sattvā apagatakhiladveṣamrakṣerṣyāmātsaryā bhaveyuḥ 
 vivarjitaṃ ca taṃ buddhakṣetraṃ śrāvakapratyekabuddhairbhavet
 śuddhaiśca bodhisattvaistaṃ buddhakṣetraṃ sphuṭaṃ bhavet 
 snigdhacittā mṛducittā avairacittā akilviṣacittāḥ śāntacittāḥ samāhitacittāśca bhaveyuḥ tatra ye sattvā upapadyeyuḥ 
 prabhāsvaraṃ ca me tadbuddhakṣetraṃ bhavet
 mahadguṇavyūhaṃ ca me tadbuddhakṣetraṃ bhavet 
 daśasu dikṣu buddhakṣetraparamāṇurajaḥsamaiḥ lokadhātubhirdṛśyeta gandhena ca sphuret 
 nityasukhasamarpitāśca tatra sattvā bhaveyuḥ 
 na ca tatra buddhakṣetre duḥkhaśabdaḥ śrūyeta 
 tāvaccāhaṃ bodhisattvacaryāṃ cariṣyāmi yāvadahaṃ bodhisattvabhūtaścaivaṃrūpābhirbuddhakṣetraguṇavyūhasaṃpadābhiḥ buddhakṣetraṃ pariśuddhaṃ sthāpayiṣyāmi
 evaṃrūpaiḥ pariśuddhāśayaiḥ sattvaistadbuddhakṣetraṃ sphuṭaṃ sthāpayiṣyāmi
 tataḥ paścād ahaṃ tatra buddhakṣetre'nuttarāṃ samyaksaṃbodhimabhisaṃbudhyeyaṃ 
 bodhiprāptasya ca me'pramāṇā prabhā bhavet
 sahasrabuddhakṣetraparamāṇurajaḥsameṣu ca daśasu dikṣvanyeṣu buddhakṣetreṣu lakṣanālaṅkṛto me kāyaḥ saṃdṛśyediti 
 ye ca tatra sattvā māṃ paśyeyuḥ teṣāṃ sattvānāṃ rāgaḥ praśamayet
 dveṣo moherṣyā mānamrakṣasarvakleśopakleśāḥ praśameyuḥ
 sarve bodhicittamutpādayeyuḥ
 yathāvidhāśca samādhidhāraṇīrākāṅkṣeta tathārūpā māṃ dṛṣṭvā pratilabheyuḥ 
 ye ca tatra sattvāḥ śītanarake pratyājātā bhaveyusteṣāṃ māṃ dṛṣṭvā sukhāvedanā prādurbhavet
 tathārūpāṃ ca sukhāṃ vedanāṃ pratilabheran yathāpi nāma dvitīyadhyānasamāpannasya bhikṣoste ca māṃ dṛṣṭvā parameṇa kāyacaitasikena sukhena samarpitā bhaveyuste ca sarve'nuttarāyāṃ samyaksaṃbodhau cittamutpādayeyuste ca tataścyavitvā mama buddhakṣetra upapadyeran
 tatra cānaivartikā bhaveyuḥ anuttarāyāṃ samyaksaṃbodhau 
 ye ca sattvāḥ pretabhavaneṣūpapannāḥ mama paśyeyuḥ
 peyālaṃ avaivartikā bhaveyuranuttarāyāṃ samyaksaṃbodhau
 evaṃ tiryagyonigatā vaktavyāḥ 
 evaṃ devāḥ dviguṇā ca me prabhāsayeyaṃ 
 apramāṇā ca me āyurbhavet
 yanna śakyaṃ kenacidgaṇayituṃ anyatra sarvajñajñānena 
 bodhiprāptasya ca me daśasu dikṣvaprameyeṣvaparimāṇeṣvanyeṣu lokadhātuṣu buddhā bhagavanto mama varṇaṃ bhāṣeranyeṣāṃ anuśrāvayeyaṃ
 ye ca tatra sattvā mama varṇaṃ śṛṇuyuḥ te tatra mama buddhakṣetre kuśalamūlaṃ pariṇāmayeyuḥ
 te kālaṃ kṛtvā mama buddhakṣetra upapadyeyuḥ sthāpayitvānantaryakārakāṃ saddharmapratikṣepakāṃ āryāpavādakāṃ 
 bodhiprāptasya ca me ye sattvā aprameyeṣvasaṃkhyeyeṣu lokadhātuṣu mama nāmadheyaṃ śṛṇuyuḥ mama ca buddhakṣetra upapattiṃ ākāṅkṣeyuḥ
 teṣāmahaṃ maraṇakālasamayeṣvanekagaṇaparivṛto vitimirasamādhiṃ samāpannāḥ tathārūpeṇa subhāṣitena tān sattvān saṃtoṣayeyaṃ
 teṣāṃ sattvānāṃ sarvaduḥkhaṃ praśamet
 tenaiva prasādena niścitāṃ samādhiṃ pratilabheyuḥ
 cittaspṛhaṇāṃ dharmakṣāntiṃ pratilabheyuḥ
 kālaṃ ca kṛtvā mama buddhakṣetra upapadyeyuḥ 
 ye ca punaranyatra buddhakṣetreṣu saptadhanavirahitāḥ sattvā anarthikāḥ tribhiryānairanarthikā devamānuṣikābhiḥ saṃpattibhiranarthikāḥ kuśalaparyeṣṭyā tribhiḥ puṇyakriyāvastubhiḥ adharmarāgaraktā viṣamalobhābhibhūtā mithyādharmaparītāsteṣāṃ prabhāsamādhinā maraṇakālasamaye purataḥ tiṣṭheyaṃ
 anekagaṇaparivṛto dharmaṃ deśayeyaṃ
 teṣāṃ svakaṃ buddhakṣetraṃ darśayeyaṃ
 bodhau ca samādāpayeyaṃ 
 te sattvā mamāntike paramaprītiprasādaṃ prāmodyaṃ pratilabheyuḥ bodhau ca cittānyutpādyeyuḥ
 teṣāṃ sarvaduḥkhā vedanāḥ praśameyuḥ
 te sūryapradīpaṃ ca samādhiṃ pratilabheran
 mohapraṇāhaṃ caiṣāṃ bhavet
 kālaṃ ca kṛtvā mama buddhakṣetra upapadyeyuḥ 
 bhagavān āha  sādhu sādhu satpuruṣa
 śodhanaṃ te praṇidhānaṃ kṛtaṃ 
 sa prāha  yadi me bhadanta bhagavannevaṃrūpā āśā paripūryeta tathā ca daśasu dikṣu buddhakṣetraparamāṇurajaḥsameṣvanyeṣu buddhakṣetreṣūragasāracandanacūrṇaṃ pravarṣatu 
 ye ca sattvāstaṃ gandhaṃ ghrāyeyuḥ te sarve bodhau cittamutpādayeyuḥ 
 ahaṃ caitarhi praṇītadyutiṃ nāma samādhiṃ pratilabheyaṃ
 yat svayaṃ eva paśyeyaṃ 
 utpāditaśca kulaputra praṇītadyutiḥ samādhiḥ svayamevādrākṣīt tadbuddhakṣetraparamāṇurajaḥsameṣu daśasu dikṣvanyeṣu lokadhātuṣu uragasāracandanacūrṇaṃ
 daśasu dikṣvekaikasyāṃ diśi gaṇanātikrāntāḥ sattvāḥ prāñjalibhūtā adrākṣuḥ
 ye bodhāya cittānyutpādayanti 
 bhagavān āha  atiśīghraṃ kulaputra gandhavṛṣṭiḥ pravarṣitā
 gaṇanātikrāntāśca sattvā bodhau samādāpitāstena tvaṃ kulaputra siṃhagandho bhavasva 
 atikrānte siṃhagandha ekagaṅgānadīvālikāsaṃkhyeye'nupraviṣṭe dvitīye uparimāya diśāyeto buddhakṣetrāddvicatvāriṃśatgaṅgānadīvālikāsameṣu
 buddhakṣetraparamāṇurajaḥsamāni buddhakṣetrāṇyatikramya tatra nīlagandhaprabhāsavirajo nāma lokadhāturbhaviṣyati
 tatra tvaṃ siṃhagandhānuttarāṃ samyaksaṃbodhimabhisaṃbhotsyase
 prabhāsavirajaḥsamucchrayagandheśvararājo nāma tathāgato bhaviṣyasi arhan samyaksaṃbuddho yāvad buddho bhagavān 
 atha khalu kulaputra siṃhagandho bodhisattvo ratnagarbhasya tathāgatasya pañcamaṇḍalena pādau vanditavān 
 taṃ ratnagarbhastathāgata āha 
 uttiṣṭhāsuranaradevapūjita
 tāraya tvaṃ bhagatisattvaduḥkhitāṃ 
 chittvā tvaṃ bhavaduḥkhakleśabandhanāṃ
 bheṣyasi narajina āryapudgalaḥ 
 atha khalu kulaputra samudrareṇurbrāhmaṇo'ṣṭamaṃ rājaputramamighaṃ nāmāmantrayāṃ āsa 
 peyālaṃ tāvadahaṃ bhagavan kliṣṭe buddhakṣetre bodhisattvabhūto bodhisattvacārikāṃ cariṣyāmi yāvadahaṃ daśasahasrān kliṣṭān buddhakṣetrānevaṃrūpāṃ pariśuddhāṃ sthāpayiṣyāmi
 yathā nīlagandhaprabhāsavirajaṃ buddhakṣetraṃ tathā bhaviṣyati 
 evaṃrūpairavaruptakuśalamūlaiḥ pariśuddhāśayairmahāyānasaṃprasthitairbodhisattvaistadbuddhakṣetraṃ sphuṭaṃ sthāpayiṣyāmi
 paścādahamanuttarāṃ samyaksaṃbodhimabhisaṃbhotsyāmi 
 tathārūpāmahaṃ bhadanta bhagavan bodhisattvacārikāṃ cariṣyāmi yathā nānye bodhisattvāścaranti 
 yadahaṃ bhadanta bhagavannimāni saptavarṣāṇi buddhaguṇabodhisattvaguṇapariśuddhaṃ buddhakṣetraguṇapariśuddhaṃ rahogata ekākī saṃcintayamāno
 darśanavyūhasamādhipūrvaṃgamena ekadaśabodhisattvasamādhisahasrāṇi yāni mayātrotpāditāni pratilabdhāni bhāvitāni
 eṣā mama bhadanta bhagavan bodhisattvabhūtasya bodhisattvacārikā
 ye'pi te daśasu dikṣvanantāparyantāsvanyāsu lokadhātuṣu buddhā bhagavantastiṣṭhanti yāpayanti sattvānāṃ hitāya sukhāya dharmaṃ ca deśayanti
 ye trādhvasamatikrāntā dhvajāgrākeyūrā buddhakṣetrāstāṃ paripūrṇāṃ jinaiḥ paśyeyaṃ āvarteyaṃ 
 tena ca samādhināhaṃ bhadanta bhagavan paramāṇurajaḥsamān buddhān bhagavato bodhisattvaśrāvakagaṇaparivṛtān paśyeyaṃ 
 ekaikasyāhamaniśritāsamādhibalena buddhakṣetraparamāṇurajaḥsamaiḥ kāyairvandeyaṃ 
 ekaikena cāhaṃ kāyenānuttarairvicitrai ratnaiḥ puṣpairanuttarairvicitrairgandhairmālyaiśca curṇavilepanairvādyaiḥ sarvābhiścānuttarābhirvyūhābhirekaikaṃ pūjayeyaṃ 
 ekakṣetre cāhaṃ samudravālikāpramāṇān kalpāṃ careyaṃ
 yadā cāhaṃ sarvakāyavibhāvanena samādhinaikakṣaṇenaikaikasya buddhasya buddhakṣetraparamāṇurajaḥsamān buddhagocarān ājāneyaṃ 
 guṇākarasamādhinā cāhaṃ bhadanta bhagavan nekaikasya buddhakṣetraparamāṇurajaḥsamairanuttaraistavaistaveyaṃ 
 animiṣasamādhinā cāhaṃ bhadanta bhagavan nekarajāgracittapramāṇena sarvabuddhakṣetrān pūrṇāṃ jinaiḥ paśyeyaṃ 
 araṇāsamādhinā cāhaṃ bhadanta bhagavan nekacittakṣaṇena sarvabuddhakṣetreṣu bodhisattvānatītānāgatapratyutpannān buddhakṣetraguṇavyūhān paśyeyaṃ
 śūraṅgamasamādhinā cāhaṃ bhadanta bhagavannarakeśvavataritvā nairayikamātmabhāvamabhinirmiṇitvā nairayikānāṃ sattvānāṃ dharmaṃ deśayeyaṃ
 bodhāya ca samādāpayeyaṃ
 tatastān sattvān bodhāya cittamutpādayeyaṃ
 tataścyavitvā manuṣyāṇāṃ sahabhāvyatāyāmupapadyeyuḥ yatra buddhā bhagavantastiṣṭhanti teṣāṃ buddhānāṃ bhagavatāṃ sakāśāddharmaṃ śṛṇuyuḥ
 avaivartikabhūmau ca pratiṣṭhāpayeyaṃ
 evaṃ tiryakṣu
 evaṃ preteṣu
 evaṃ yakṣeṣu
 evaṃ rākṣaseṣu
 evamasureṣu
 evaṃ nāgeṣu
 evaṃ kinnaramahorageṣu
 evaṃ piśācapūtanakaṭapūtaneṣu
 evaṃ manuṣyacaṇḍāleṣu
 evaṃ vaṇijeṣu gaṇikāsu
 yathārūpeṣu ca bhagavan sattvāḥ kuleṣūpapadyante
 yathārūpaśca teṣāṃ ātmabhāvapratilābhaḥ
 yathārūpeṇa ca sattvāḥ karmapratyayena sukhāṃ vedanāṃ duḥkhāṃ vā pratisaṃvedayanti
 yathārūpeṣu ca śilpasthānakarmasthāneṣu prasaktāḥ
 tathārūpamātmabhāvaṃ nirmiṇitvā tathārūpaśilpasthānakarmasthāneṣūdyogaṃ nidarśayeyaṃ
 tathārūpeṇa cakṣaravyāhāreṇa sattvānāṃ cittamārādhayeyaṃ
 dharmaṃ ca deśayeyaṃ
 anuttarāyāṃ samyaksaṃbodhau samādāpayeyaṃ niveśayeyaṃ pratiṣṭhāpayeyaṃ
 avaivartikāṃśca sthāpayeyaṃ anuttarāyāṃ samyaksaṃbodhau 
 tāvadahaṃ bhadanta bhagavan bodhisattvacārikāṃ cariṣyāmi yathā daśasu sarvabuddhakṣetrasahasreṣu sarveṣāṃ sattvānāṃ cittasantatiṃ tathā pariśodhayeyaṃ yathā pūrvakarmakleśāṃ na kuryuḥ
 yadekasattvasyāpi catvārā mārāścittasantatipathaṃ na prajānīyuḥ
 tadahaṃ daśabuddhakṣetrasahasrāṇyevaṃrūpāṃ pariśuddhāṃ sthāpayeyaṃ
 yathā prabhāsavirajāsamucchrayagandheśvararājajyotistathāgatasya nīlagandhaprabhāsaviraje buddhakṣetraguṇavyūhāstathā bhaveyaṃ 
 evaṃ mayā svabuddhakṣetrasya svaparṣāyā ca yathā siṃhagandhena bodhisattvena praṇidhānaṃ kṛtaṃ 
 yadi me bhadanta bhagavannevaṃrūpā āśā paripūryeta tathā daśasu buddhakṣetrasahasreṣu sattvānāṃ sarvaduḥkhāni praśāmyantu
 sarve ca mṛducittā bhavantu
 karmaṇyacittā bhavantu
 svakasvakāyāścaturdvīpikāyāḥ tiṣṭhanto buddhān paśyantu 
 teṣāṃ ca sattvānāṃ vicitraratnā vicitrapuṣpagandhavilepanacūrṇacchatradhvajapatākāḥ prādurbhavantu
 yena te sattvāḥ tān buddhān pūjayeyuḥ
 anuttarāyāṃ samyaksaṃbodhau cittānyutpādayeyuḥ 
 ahaṃ ca bhagavan darśanavyūhasamādhānabalena svayaṃ paśyeyaṃ
 sahodīritayāṃ vācāsminnevameva svayaṃ paśyati yathā praṇidhānaṃ kṛtaṃ iti 
 bhagavān āha  sādhu sādhu kulaputra
 yastvaṃ kulaputra samantake ca svake ca buddhakṣetre daśabuddhakṣetrasahasrāṇi pariśuddhāni sthāpayiṣyasi 
 aprameyāsaṃkhyeyānāṃ ca sattvānāṃ santatiṃ pariśodhayiṣyasi 
 evamaprameyāsaṃkhyeyānāṃ buddhānāṃ bhagavatāmaprameyāsaṃkhyeyāyāṃ pūjāyāmautsukyamāpatsyase 
 tena tvaṃ kulaputra samantabhadro nāma bhavasva 
 bhaviṣyasi tvaṃ samantabhadrānāgate'dhvani atikrānta ekagaṅgānadīvālikāsame'saṃkhyeye parivartāvaśiṣṭe dvitīya uttarāyāṃ diśīto buddhakṣetrāt ṣaṣṭigaṅgānadīvālikāsamāni buddhakṣetrāṇyatikramitvā tatra jñānatāpasuviśuddhaguṇā nāma lokadhāturbhaviṣyati
 tatra tvaṃ samantabhadrānuttarāṃ samyaksaṃbodhimabhisaṃbhotsyase
 jñānavajravijṛmbhiteśvaraketurnāma bhaviṣyasi tathāgato'rhan samyaksaṃbuddho yāvadbuddho bhagavān 
 atha khalu kulaputra samantabhadro bodhisattvo mahāsattvo ratnagarbhasya tathāgatasya pañcamaṇḍalena pādayoḥ śirasā nipapāta 
 ratnagarbhastathāgatastvāha 
 uttiṣṭha surata suvrata dāntacittā
 sattvāna santati viśodhya dṛḍhapratijñatvaṃ 
 sattvān tāraya kleśanadīsughorān
 tvaṃ jñāna ulkadhara bheṣyasi buddha loke 
 tena khalu punaḥ kulaputra samayena daśakuśīdaprāṇasahasrāṇi ekakaṇṭhena vācaṃ babhāṣire 
 bhaviṣyāma vayaṃ bhadanta bhagavan te pariśuddheṣu buddhakṣetreṣu tathāgatā arhantaḥ samyaksaṃbuddhāḥ
 yāṃ suviśuddhāśayāḥ samantabhadro bodhisattvo mahāsattvo bodhisattvacārikāṃ carāmāṇaḥ pariśuddhāṃ sthāpayati 
 evaṃ ca vayaṃ ṣaṭpāramitāḥ paripūrayitvā tatra buddhakṣetra upapadyema 
 evaṃ kulaputra ratnagarbheṇa tathāgatena daśaprāṇisahasrā vyākṛtāḥ 
 yadā samantabhadro'nuttarāṃ samyaksaṃbodhimabhisaṃbhotsyate tadā yūyaṃ teṣu sāmantakeṣu lokadhātuṣvanuttarāṃ samyaksaṃbodhimabhisaṃbhotsyadhve
 sahasraikanāmakāstathāgatā bhaviṣyathaḥ yaduta sahasraṃ jvālakuṇḍeśvaraghoṣā nāma bhaviṣyatha tathāgatāḥ
 aparaṃ sahasraṃ saṃvṛtīśvaraghoṣā nāmāno bhaviṣyanti
 aparaṃ sahasraṃ suvimalaghoṣeśvararājanāmā bhaviṣyanti tathāgatāḥ
 aparaṃ sahasraṃ prahīṇabhayaghoṣeśvararājanāmā bhaviṣyanti tathāgatāḥ
 aparaṃ sahasraṃ vimalaghoṣatejeśvararājanāmā bhaviṣyanti 
 pañcaśatā ekaṃ nāmadheyāḥ yaduta sūryaghoṣanāmā bhaviṣyanti 
 tathā dvau vigatabhayakīrtirājā vigataraśmiśca
 vigataraśmighoṣakīrtīśvaraghoṣaśca
 viparadharmakīrtighoṣaśca
 garbhakīrtirājaratnadhvajaḥ
 jyotīśvaraḥ
 uttaptamunijñāneśvaraḥ
 ketacīvarasaṃbhṛtarājā
 acintyamatijñānagarbhaḥ
 jñānamerudhvajaḥ
 jñānasāgararājā
 mahāvīryaghoṣeśvaraḥ
 meruśrīkalpaḥ
 jñānavirajavegaḥ
 kimīśvarabījaḥ
 jñānasuvimalagarjiteśvaraḥ
 abhibhūtaguṇasāgararājā
 jñānasaṃbhavabalarājā
 virajavīreśvararājā
 muniśrīkūṭavegasaṃkusumaḥ
 śrīkūṭajñānabuddhiḥ
 vajrasiṃhaḥ
 śīlaprabhāsvaraḥ
 bhadrottamaḥ
 anantaraśmiḥ
 siṃhanandiḥ
 akṣayajñānakūṭaḥ
 ratnāvabhāsaḥ
 jñānavimalaḥ
 jñānapravāḍaḥ
 siṃhakīrtiḥ
 abhijñāguṇarājaḥ
 dharmasumanāvarṣī
 prabhākaraḥ
 abhyudgatameruḥ
 dharmasamudgatarājavimalaḥ
 gandheśvaraḥ
 vimalanetraḥ
 mahāprasandayaḥ
 asaṅgabalarājā
 svajñānapuṇyabalaḥ
 jñānacīvaraḥ
 vaśavartī
 asaṅgahiteṣī
 jñānasaṃbhavaḥ
 mahāmeruḥ
 balagarbhaḥ
 guṇākaraḥ
 latākusumadhvajaḥ
 gaṇaprabhāsaḥ
 viguṇamoharājā
 vajrottamaḥ
 dharmaketuḥ
 ghoṣendrarājā
 svaguptaḥ
 vajradhvajaḥ
 ratneśvaraḥ
 abhyudgatadhvajaḥ
 śailakalpaḥ
 ratimeghaḥ
 dharmakārisālarājā
 samantaguptasāgararājā
 jñānasaṃnicayaḥ
 jñānārciḥ
 kusumagaṇiḥ
 gajendreśvaraḥ
 udumbarapuṣpaḥ
 kāñcanadhvajaḥ
 dharmadhvajaḥ
 vinarditarājaḥ
 candanaḥ
 supratiṣṭhitasthāmavikramaḥ
 dhvajāgrapradīpaḥ
 jñānakramaḥ
 sāgaradhvajaḥ
 vyayadharmakīrtiḥ
 māravinarditaḥ
 guṇārciḥ
 jñānaprabhaḥ
 jñānapradīpaḥ
 kṣemarājā
 jñānaghoṣaḥ
 dhvajasaṃgrahaḥ
 vajrapradīpaḥ
 vyūharājā
 jayasaṃkhyā
 supratiṣṭhitaḥ
 maticandrarājā
 kramavinarditarājā
 sālendrasiṃhavigrahaḥ
 nārāyaṇavijitagarbhaḥ
 ratnaguṇasaṃnicaryaḥ
 jyotigarbhaḥ
 nakṣatravibhavakīrtiḥ
 puṇyabalasālarājā
 jñānaghoṣaḥ
 brahmottaraḥ
 dhṛtarāṣṭraḥ 
 aparaṃ sahasraṃ gandhapadmavijitakīrtirājā nāmano bhaviṣyanti
 raśmimaṇḍalajyotiprabhāsarājā
 gandhapadmottaravegaḥ
 anantaguṇasāgarajñānottaraḥ
 jambucchāyaḥ
 guṇaśailadhvajaḥ
 siṃhaketuḥ
 nāgavivarjitakusumatejarājā
 sugandhabījanairātma
 amṛtaguṇatejarājakalpinami bhaviṣyati 
 aparaṃ sahasraṃ visṛṣṭadharmarājāno nāgendravimuktibuddhalokasāgaralocanaśailanāmā bhaviṣyanti tathāgatā arhantaḥ samyaksaṃbuddhāḥ 
 ekakāle ekadivase'nuttarāṃ samyaksaṃbodhimabhisaṃbhotsyanti
 anyonyāsu lokadhātuṣu daśāntarakalpāyuḥpramāṇaṃ bhaviṣyati 
 te'pi daśaprāṇasahasrā ratnagarbhasya tathāgatasya pañcamaṇḍalena pādau śirasā nipetuḥ 
 ratnagarbhastathāgata āha 
 uttiṣṭhata ca dṛḍhanāganardatā
 kriyatā śubhadravyasaṃcayaṃ 
 udyujitaḥ pāramitāsu vegatā
 bhaviṣyathāsuranaralokanāyakāḥ 
 atha khalu kulaputra samudrareṇurbrāhmaṇo navamaṃ rājaputramāmantrayate sma amighaṃ nāma 
 peyālaṃ sa prāha  tathārūpamahaṃ bodhisattvacārikāṃ cariṣyāmi yathā me daśasu dikṣu gaṅgānadīvālikāsameṣu lokadhātuṣu gaṅgānadīvālikāsamāstiṣṭhanto yāpayantaḥ buddhā bhagavanto bodhicārikāṃ carataḥ sākṣibhūtā bhaviṣyanti bodhisattvacaryāyāṃ 
 yadahaṃ bhadanta bhagavan tvatpurato bodhāya cittamutpādayāmi
 yāvaccānuttarāṃ samyaksaṃbodhimabhisaṃbhotsye 
 atrāntareṇa me bodhisattvacaryāṃ caramāṇasya na vipratisāracittamutpadyeta
 yāvadbodhiparyantamupādāya dṛḍhapratijño bhaveyaṃ yathāvādī tathākārī
 na cānyasya sattvasya cittasaṃkṣobho bhaveyaṃ
 na ca me śrāvakapratyekabuddhayāne cittamutpadyeta
 mā ca kāmarāgacittacaitasikā utpadyeran
 mā styānamiddhasahagatā mauddhatyasahagatā mā kaukṛtyasahagatā na vicikitsāsahagatā na prāṇātipātaṃ nādattādānaṃ nābrahmacaryaṃ na mṛsāvādaṃ na paiśunyaṃ na pāruṣyaṃ nābhidhyā na vyāpādaṃ na mithyādṛṣṭiḥ na saṃbhinnapralāpaṃ na mātsaryasahagataṃ na dharme'gauravacittatā na visaṃvādanacittatā yāvadbodhiparyantān mama bodhisattvacaryāṃ caramāṇasya ime dharmā na saṃvidyeyuḥ 
 yāvadbodhiparyantamupādāya padavītihārakamapi buddhānusmṛtirnityaṃ cittacaitasikāḥ pravarteran 
 yāvadbodhiparyantena nāhaṃ buddhadarśanena virahito bhaveyaṃ na dharmaśravaṇena na saṅghopasthānena 
 sarvatra ca jātiṣu pravrajyāṃ pratilabheyaṃ 
 sarvāsu jātiṣu pāṃśukūliko bhaveyaṃ
 traicīvarikaḥ vṛkṣamūlikaḥ naiṣadyikaḥ āraṇyakaḥ piṇḍapātikaḥ alpecchaḥ saṃtuṣṭaḥ dharmadeśakaḥ ādeyavākyaḥ aparimāṇapratibhānasaṃpanno bhaveyaṃ
 na ca mūlāpattimāpadyeyaṃ 
 na mṛṣāvādasahagatairmantraiḥ parapravādino vimardeyaṃ 
 śūnyatāpratisaṃyuktaṃ ca mātṛgrāmasya dharmaṃ deśayeyaṃ
 śūnyatāmanaskāreṇa ca mātṛgrāmasya na dantavidarśanaṃ kuryāt
 na hastavikāreṇa dharmaṃ deśayeyaṃ 
 nityaṃ cāhaṃ mahāyānasaṃprasthitānāṃ bodhisattvānāṃ śāstṛsaṃjñāmutpādayeyaṃ 
 yasya cāhaṃ dharmabhāṇakasya sakāśāddharmaṃ śṛṇuyāṃ śāstṛsaṃjñān tasyāntike utpādayeyaṃ
 satkṛtya cāhaṃ taṃ dharmabhāṇakaṃ yathā tathāgataṃ tathā satkuryāṃ gurukuryāṃ mānayeyaṃ pūjayeyaṃ yāvadātmamāṃsairapi dharmabhāṇakamupasthiteyaṃ
 na cāhaṃ pātramapātraṃ cāvekṣya dānaṃ dadyāṃ
 na mama dharmadānamātsarikā cittacaitasikā utpadyeyuḥ 
 svajīvitadānenāhaṃ bodhyarthikān sattvān paritrāyeyaṃ
 svavīryabalapraṇidhānopārjitena cāhaṃ dravyena vyasanagatān sattvān vyasanebhyaḥ parimocayeyaṃ 
 na cāhaṃ pravrajitaliṅginaṃ vā gṛhasthaliṅginaṃ vā āpattyānāpattyā vā codayeyaṃ 
 nityaṃ cāhaṃ lābhasatkāraśloke'gniviṣaśastrasaṃjñāmutpādayeyaṃ 
 yadi ca me bhadanta bhagavannime praṇidhānā yāvadbodhiparyantamupādāya saṃṛdhyeyuḥ yathā bhagavataḥ purataḥ praṇidhānaṃ kṛtaṃ
 tadubhābhyāṃ pāṇibhyāṃ divyāścakraratnāḥ prādurbhavantu sahasrārāḥ sanābhikāḥ sanemikāḥ ādityavarṇaprabhāsvarāḥ 
 sahabhāṣitāyāṃ asyāṃ vāci amighena rājaputreṇobhāyāṃ pāṇibhyāṃ tathārūpāṇi cakrāṇi prādurbhūtāni yathāyācitāḥ 
 punarāha  yadi me bhadanta bhagavannevaṃrūpā āśā paripūryeta yāvadbodhiparyantena tadime cakrāḥ śūnyeṣu pañcakaṣāyeṣu buddhakṣetreṣu gacchantu
 evaṃrūpeṇoccaśabdena yathā nandopanandā nāgarājā gacchanti tathā sarvāvantaṃ buddhakṣetraṃ svareṇa vijñāpayantu bodhisattvavyākaraṇasmṛtyasaṃpramoṣajñānadarśanaśūnyatābhāvanāpracārabuddhaviṣayaṃ dharmaparyāyaṃ cārayituṃ 
 ye ca tatra sattvā upapannāsteṣāṃ sarveṣāṃ śrotrendriyeṣvayaṃ dharmaparyāyamābhāsamāgacchatu
 nipatitamātre ca teṣāṃ sattvānāṃ rāgaḥ praśamatu
 dveṣo moho mānerṣyā mātsaryaḥ praśamatu
 sarvabuddhānusmṛtimanasikāreṇānuttarāyāṃ samyaksaṃbodhau cittamutpādayantu 
 preṣitau ca kulaputrāmighena rājaputreṇa tau dvau cakraratnau tau caivaṃrūpeṇa javena gacchatastadyathā buddhā bhagavanto buddhajavena gacchanti
 evameva tau dvau cakraratnau gacchataḥ daśasu diśāsvaprameyeśvasaṃkhyeyeṣu pañcakaṣāyeṣu buddhakṣetreṣu gatvā sattvānāṃ bodhisattvavyākaraṇasmṛtyasaṃpramoṣajñānāntargatābhāvanāpracārabuddhadharmaparyāyaṃ cārayanti 
 teṣāṃ ca sattvānāmayaṃ dharmaparyāyaṃ śrotrendriyasyābhāsamāgacchati
 teṣāṃ sarveṣāṃ rāgo yāvan mātsaryacittacaitasikāḥ praśāntāḥ
 sarve ca buddhajñānaviṣayaṃ manaskāreṇānuttarāyāṃ samyaksaṃbodhau cittānyutpāditavanto
 muhūrtamātreṇa ca te cakrāḥ pratinivṛtyāmighasya rājaputrasya purataḥ sthitāḥ 
 atha khalu kulaputra ratnagarbhastathāgataḥ amighasya rājaputrasya sādhukāramadāt
 sādhu sādhu kulaputra
 tvayātīva śobhanaḥ praṇidhiḥ kṛta
 ime ca divyāścakraratnāḥ śūnyeṣu pañcakaṣāyeṣu buddhakṣetreṣu preṣitā
 bahūni ca prāṇakoṭīniyutaśatasahasrāṇyakaluṣacittānyavasthāpitāni
 bodhau ca samādāpitāni 
 tena tvaṃ kulaputrākṣobhyo nāma bhavasva 
 bhaviṣyasi tvamakṣobhyo lokasya pariṇāyakaḥ
 gṛhṇa tvamakṣobhya buddhakṣetraguṇavyūhāni yādṛṣānyākāṅkṣasi 
 akṣobhya āha  tādṛśamahaṃ bhadanta bhagavan buddhakṣetraguṇavyūhamākāṅkṣāmi yathā sarvalokasvarṇabhūrbhavet
 samāpāṇitalopamā divyamaṇiratnavyavakīrṇā apagataśarkarakaṭhallā apagataśilāstaṃbhapāṣāṇaparvatā mṛdukā kācalindikasukhasaṃsparṣā
 nikṣipte pādatale'vanamedutkṣipte pādatale punarunnamet 
 na cātra narakatiryagyoniyamalokapretaviṣayāṃ prajñāyeyuḥ 
 na ca tatra buddhakṣetre durgandhā bhāvā bhaveyuḥ
 divyātikrāntena gandhena tadbuddhakṣetraṃ sphuṭaṃ bhavet
 divyaiśca māndāravamahāmāndāravaiḥ puṣpaistadbuddhakṣetramākīrṇaṃ 
 na ca tatra sattvānāṃ jarāvyādhimaraṇaṃ bhavet
 na ca parasparabhayaṃ na ca parasparaviheṭhā na ca sattvānāmakālamaraṇaṃ vipratisāramaraṇaṃ nāsamāhitamaraṇaṃ 
 buddhānusmṛtimanaskāreṇa tatra sattvā bhaveyuḥ 
 na ca durgatiṣūpapadyeyuḥ
 na pañcakaṣāyeṣu śūnyesu buddhakṣetreṣūpapadyeyuryāvadbodhiparinirvāṇāt buddhadarśanāvirahitā bhaveyurdharmaśravaṇena saṅghopasthānenāvirahitā
 alparāgāśca tatra sattvā bhaveyuralpadveṣā alpamohāḥ
 sarve ca tatra daśakuśalāṃ karmapathān samādāya varteyuḥ 
 na ca tatra buddhakṣetre sattvānāṃ śīlpagrahaṇaṃ bhavet
 na nāmanimittaṃ
 na ca tatra sattvānāṃ mārāvatāraṃ mārgena 
 na ca tatra sattvā durvarṇā bhaveyuḥ
 na ca tatra sattvā vaimātra bhaveyuḥ
 yadutāryo vā dāso vā
 amamā aparigrahāśca tatra sattvā bhaveyuḥ 
 na ca tatra śrāvakānāṃ bodhisattvānāṃ vā śuklamokṣaṇaṃ bhavet
 antataḥ svapnāntaragatānāmapi
 sarve ca tatra sattvā dharmakāmā dharmaparyeṣṭiparā bhaveyuḥ 
 na ca tatra buddhakṣetra ekasattvo'pi viparītadṛṣṭiko bhavet na cānyatīrthiko
 na ca tatra sattvānāṃ kāyaklamatā bhavet cittaklamatā vā bhavet
 sarve ca te tatra sattvāḥ pañcābhijñā bhaveyuḥ 
 na ca tatra sattvānāṃ tṛṣṇā vā bhukṣā vā viheṭhayet
 yādṛśaṃ cāhāramākāṅkṣeyuḥ tādṛśaṃ ratnabhājaneṣu purataḥ prādurbhavet yathā kāmāvacarāṇāṃ devānāṃ 
 na coccāraprasrāvakheṭasiṅghāṇamaśru vā kāye svedo vā bhavet
 na ca tatra śītaṃ noṣṇaṃ bhavet
 sugandhaṃ ramaṇīyaṃ bhavet
 mṛdusaṃsparśāśca vāyavo vāyuyuḥ 
 te ca tatra devamanuṣyāṇāṃ gandhakṛtyaṃ kurvīranyadākāṅkṣeyuḥ yādṛśamākāṅkṣeyuḥ
 ya ekaḥ śītalaṃ vāyumākāṅkṣet
 dvitīya uṣṇa
 apara utpalagandhaṃ vāyumākāṅkṣeyuḥ
 apara uragasāracandanagandhaṃ vāyuṃ
 apare kālānusārigandhaṃ
 apare tagaragandhaṃ
 apare'garugandhaṃ
 apare sarveṇa sarvaṃ vāyunākāṅkṣeyuḥ
 teṣāṃ yathā cittotpādenākṣiptaṃ tathā saṃpadyet 
 evamapagatapañcakaṣāyā lokadhāturbhavet 
 tatra ca sattvānāṃ saptaratnamayāḥ kūṭāgārā bhaveyuḥ 
 teṣu ca kūṭāgāreṣu saptaratnamayāḥ paryaṅkāḥ stritāḥ tūlikopadhānairmṛdukācalindikasaṃsparśāḥ prādurbhaveyuryatra manuṣyā vihareyuḥ 
 samantataśca kūṭāgāreṣu puṣkariṇīparipūrṇāṣṭāṅgopetenodakena prādurbhavet
 yatra te sattvā udakenodakakāryaṃ kuryuḥ 
 sumanātālavṛkṣāṇāṃ vā vṛkṣāvalīralaṅkṛtā bhaveyuḥ
 nānāpuṣpairnānāphalairnānāgandhairnānāvastrairnānācchatrairnānāmuktikāhārairnānābharaṇaiste vṛkṣā alaṅkṛtā bhaveyuḥ 
 yathārūpā ca tatra sattvā vastrābharaṇaṃ ākāṅkṣeyuḥ te tān tebhyaḥ kalpavṛkṣebhyo gṛhītvā prāvareyuḥ
 evaṃ puṣpairyāvadābharaṇāṃ gṛhītvā bandheyuḥ 
 saptaratnamayaśca me bodhivṛkṣo bhavet
 yojanasahasramuccatvena yojanaṃ skandhapariṇāhena yojanasahasraṃ śākhāpariṇāhena 
 vāyusamīritaśca tato bodhivṛkṣāddivyātikrāntaḥ snigdho manojñaḥ pāramitā abhijñendriyabalabodhyaṅgaśabdo niścaret
 ye ca sattvāstaṃ śabdaṃ śṛṇuyuste virāgacittāḥ smṛtiṃ pratilabheyuḥ 
 sarvaguṇopetaśca tatra buddhakṣetre mātṛgrāmo bhavet tadyathā tuṣitadevanikāye'psarāḥ 
 na ca tatra mātṛgrāmo durgandho bhavet
 na dvijihve nerṣyāmātsaryaparicite 
 na ca tatra manuṣyā mātṛgrāmeṇa sārdhaṃ maithunakāyasaṃsargamāpadyeyuḥ 
 yasya ca tatra puruṣasya sarāgacittamutpadyeta
 gatvā mātṛgrāmaṃ sarāgena cittena prekṣate muhūrtena puruṣasya rāgaḥ praśāmyeta
 mahatodvegena ca prakramet
 śubhavirajaṃ ca samādhiṃ pratilabheta
 tena ca samādhinā mārapāśebhyaḥ parimucyeyuḥ
 na ca bhūyo raktacittamutpādayeyuḥ 
 yā ca tatra strī puruṣaṃ sarāgaṃ nirīkṣeta gurviṇī bhavet
 nirīkṣitamātreṇa cobhayo rāgaḥ praśamet 
 ye garbhavāsairdārakadārikā evaṃ kāyacaitasikaṃ sukhaṃ pratisaṃvedayeyuḥ
 tadyathā devāstrayastriṃśā nandanti pramodanti kāyacaitasikaṃ sukhaṃ pratisaṃvedayanti 
 evaṃrūpaśca tatra buddhakṣetre garbhavāsā dārakadārikāḥ saptarātriṃdivasāni sukhaṃ saṃvedayeyuḥ 
 tāśca striyo garbhiṇyaḥ evaṃrūpaṃ sukhaṃ pratisaṃvedayeyuḥ
 tadyathā dvitīyadhyānasaṃpanno bhikṣuḥ 
 na ca te sattvā aśucinā garbhamalena kliśyeyuḥ
 saptame ca divase paramasugandhena parameṇa ca sukhopadhānena samarpitāḥ pratyājāyeyuḥ 
 na caiva sā strī duḥkhāṃ pratyanubhaved
 ubhau ca puṣkariṇīmavataritvā snātvā ca sā strī evaṃrūpāṃ smṛtiṃ pratilabheta
 yayā virāgaśubhaṃ samādhiṃ pratilabheta
 tena ca samādhinā mārakarmaṇā parimucyeta
 satatasamāhitā bhavet 
 yacca pūrvajanmani tathārūpaṃ karmakṛtamupacitaṃ bhavedyena ca bahukalpakoṭīstrībhāvamanubhavitavyaṃ tena samādhinābhinirvṛtena strībhāvaṃ ca sarveṇa sarvaṃ parikṣayaṃ gacched
 yāvat parinirvāṇaṃ na bhūyaḥ strībhāvaṃ pratilabhet 
 yeṣāṃ ca sattvānāṃ tathārūpaṃ karmakṛtamupacitaṃ bhavet yad gaṇanātikrāntān kalpān nityagarbhavāsena pratyājāyeyurduḥkhaṃ pratyanubhavitavyaṃ
 te bodhiprāptasya me nāmadheyaṃ śṛṇuyuḥ prasādaṃ ca pratilabheyuste tataścyavitvā mama buddhakṣetra upapadyeyurgarbhavāsena ca pratyājāyeyustatra sarveṇa sarvaṃ tatkarmaparikṣayaṃ gaccheyuryāvadbodhiparyantena na bhūyaste sattvā garbhavāsena pratyājāyeyurye sattvā avaruptakuśalamūlāste padmeṣu pratyājāyeyuḥ
 ye sattvā anavaruptakuśalamūlāste garbhavāsena pratyājāyeyuḥ 
 karmaparikṣayena mama buddhakṣetre mātṛgrāmo vā garbhavāso vā prajñāyeta ekāntasukhasamarpitāste sattvāstatra buddhakṣetre bhaveyuḥ 
 sumanātālavṛkṣairvāyusamīritairevaṃrūpo ramaṇīyo nirghoṣo niścaredduḥkhamanityamanātmaśūnyaśabdā niścareyuḥ 
 tena ca śabdena tatra manuṣyā ulkāvatīṃ nāma samādhiṃ pratilabheyustena ca samādhinā te sattvāḥ śūnyatāvabhāsāṃ gambhīrān dharmān avabudhyeyuḥ
 na ca tatra buddhakṣetre kāmopasaṃhitaḥ śabdo bhavet 
 bodhivṛkṣamūlaniṣaṇṇaścāhaṃ bhadanta bhagavan muhūrtenānuttarāṃ samyaksaṃbodhiṃ prāpnūyāṃ 
 bodhiprāptasya ca me tatra buddhakṣetre na bhūyaścandrasūryāṇāṃ prabhā prajñāyeta
 anyatra kusumasaṃkocanena
 evaṃrūpāṃ cāhaṃ prabhāṃ pramuñceyaṃ yena divyena cakṣuṣāprameyāsaṃkhyeyairanyairbuddhakṣetraistiṣṭhato buddhān bhagavataḥ paśyeyaṃ 
 bodhiprāptaścāhamevaṃrūpeṇa svareṇa dharmaṃ deśayeyaṃ yena svareṇa trisāhasramahāsāhasraṃ buddhakṣetramāpūrayeyaṃ
 ye ca tatra sattvāḥ syuḥ te sarve buddhānusmṛtiṃ pratilabheyuste yena yena gaccheyuḥ caṃkrameyurniṣīdeyurvā parivarteyurvā
 te satatasamitaṃ māṃ paśyeyuryathārūpeṣu dharmeṣu dharmasaṃśayā bhaveyuḥ teṣāṃ mama darśanamātreṇa vyavalokanamātreṇa ca teṣāṃ saṃśayā vigaccheyuḥ
 bodhiprāptasya ca me ye sattvā daśasu dikṣvaprameyeṣvasaṃkhyeyeṣu buddhakṣetreṣu śrāvakayānikā vā pratyekabuddhayānikā vānuttarayānikā vā mama nāmaṃ vā varṇaṃ va śṛṇuyuḥ
 te tataścyavitvā mama buddhakṣetra upapadyeyuḥ 
 te tatra mama dharmaṃ śrutvā ye śrāvakayānikāste'ṣṭavimokṣadhyāyino'rhanto bhaveyuḥ
 ye ca pratyekabuddhayānikāḥ te pratyekāṃ bodhimabhigaccheyuḥ
 ye ca tatra bodhisattvā mahāyānikāste mat sakāśāddharmaṃ śrutvā gambhīrāṃ samādhikṣāntidhāraṇīṃ ca pratilabheyuḥ
 te tatraivāvaivartikā bhaveyuranuttarāyāṃ samyaksaṃbodhau 
 aprameyaśca me śrāvakasaṅgho bhaved yo na śakyaṃ kenacidgaṇayituṃ anyatra svayaṃ tathāgatena 
 bodhiprāptaścāhaṃ yena yena gaccheyaṃ yatra yatra ca pādatalena pṛthivīṃ spṛśeyaṃ tatra tatra sahasrapatrāṇi padmāni suvarṇāvabhāsāni prādurbhaveyuḥ
 te ca padmāḥ śūnyeṣu buddhakṣetreṣu gatvā mama varṇaśabdaṃ ghoṣaṃ niścārayeyuḥ
 te ca sattvā mama nāma varṇaṃ yaśaśca śrutvā prītiprasādaprāmodyamutpādayeyuḥ
 te prasādajātā mama buddhakṣetra upapattimākāṅkṣeyuḥ
 tatra ca tāni kuśalamūlāni pariṇāmayeyuḥ
 te tataścyavitvā mama buddhakṣetra upapadyeyuḥ 
 apagataśramaṇamalaśca me śrāvakasaṅgho bhavet
 apagataśramaṇavākyāpagataśramaṇakauṭilyāpagataśramaṇaśāṭhyā apagataparṣā bhaveddharmagurukā na pariṣkāragurukā na lābhasatkāragurukā
 anityaduḥkhānātmaśūnyatābhiratā ārabdhavīryā ca sā parṣadbhaveddharmaśravaṇā saṅghaprāgbhārā 
 ye ca tatrāvaivartikā bodhisattvā bhaveyuste'nāgatapraviṣṭāḥ smṛtiṃ pratilabheyuste jātivyativṛttā prajñāpāramitāpratisaṃyuktāṃ kathāṃ kathayeyuḥ
 yāvadbodhiparyantena te dharmā na saṃpramoṣaṃ gaccheyuḥ 
 yāvadbodhiprāptaścāhaṃ daśamahākalpasahasrāṇi tiṣṭheyaṃ
 parinirvṛtasya ca me kalpasahasraṃ saddharmastiṣṭhet 
 bhagavān āha  sādhu sādhu satpuruṣa
 pariśuddhaṃ te buddhakṣetraṃ parigṛhītaṃ 
 bhaviṣyasi tvamakṣobhyānāgate'dhvani atikrānte hyekasmin gaṅgānadīvālikāsame'saṃkhyeya'nupraviṣṭe dvitīye purastimāyāṃ diśi
 ataḥ sahasrime buddhakṣetre'bhiratirnāma lokadhāturbhaviṣyati
 evaṃrūpayā guṇavyūhayā saṃpannā yathā tvayā praṇidhānaṃ kṛtaṃ 
 tatra tvaṃ anuttarāṃ samyaksaṃbodhimabhisaṃbhotsyase
 evamevākṣobhyo nāma bhaviṣyasi tathāgato yāvadbuddho bhagavān 
 akṣobhya āha  yadi me bhadanta bhagavannevaṃrūpāśā paripūryeta tatsarvatra lokadhātuṣu sattvāḥ skandhadhātvāyatanaparigṛhītā ye ca sattvāḥ sattvasaṃgraheṇa saṃgṛhītāste sarve maitracittā bhavantvavairacittā akaluṣacittāste evaṃrūpaṃ kāyasukhaṃ saṃvedayeyuḥ tadyathāpi nāma daśabhūmisthitasya bodhisattvasya padmasamādhiṃ samāpannasya yenāśayaprahāṇaviśuddhirbhavati
 evaṃrūpeṇa sattvāḥ kāyacaitasikena sukhena samārpitā bhavantu 
 yadāhaṃ bhagavataḥ pañcamaṇḍalena pādau vandeta tadā sarvapṛthivī svarṇāvabhāsā bhavatu 
 sa ca kulaputra ratnagarbhasya tathāgatasya pañcamaṇḍalena pādau vandati tadā ca tasmin samaye sarvasattvā evaṃrūpeṇa sukhena samarpitā yathā praṇidhānaṃ kṛtaṃ
 tadā dharaṇī sarvā svarṇāvabhāsā dṛśyate 
 ratnagarbhastathāgata āha 
 uttiṣṭha pravaramati akṣobhya
 cakrasaṃsthita karatala pravaracakra 
 sthāpitā bahutṛṣṇā karuṇacitte
 bhaviṣyasi tvaṃ śubhamati jagati śāstā 
 atha khalu kulaputra samudrareṇurbrāhmaṇo daśamaṃ rājaputraṃ himaṇiṃ nāmāmantrayate sma 
 peyālaṃ himaṇī rājaputra evaṃrūpaṃ praṇidhānamakārṣīt tadyathākṣobhyena kṛtaṃ 
 yadi me bhadanta bhagavan nevaṃrūpāśā paripūryeta tatsarvasattvā buddhālaṃbanamanaskāraṃ pratilabhantu 
 sarveṣāṃ coragasāracandanagandho haste prādurbhavatu
 te ca sarve taṃ gandhaṃ buddhavigraheṣu pariṇāmayantu 
 bhagavān āha  sādhu sādhu kulaputra
 udāraṃ te praṇidhānaṃ kṛtaṃ
 yacca tvayā sarvasattvā uragasāracandanahastā sthāpitā buddhamanaskāraścāśayenotpāditaḥ
 tena tvaṃ kulaputra gandhahastirnāma bhavasva 
 bhaviṣyasi tvaṃ gandhahaste'tikrāntānāṃ gaṅgānadīvālikāsamānāmasaṃkhyeyānāṃ avaśiṣṭe dvitīye nadīgaṅgāvālikāsame'saṃkhyeye'kṣobhye tathāgate'rhati samyaksaṃbuddhe parinirvṛte saddharme'ntarhite saptame dviase tvaṃ gandhahaste tatra lokadhātāvanuttarāṃ samyaksaṃbodhimabhisaṃbhotsyase
 suvarṇapuṣpo nāma bhaviṣyasi tathāgato'rhan samyaksaṃbuddho yāvadbuddho bhagavān 
 gandhahastirapyāha  yadi me bhadanta bhagavannevaṃrūpāśā paripūryeta tadyadāhaṃ bhagavataḥ pañcamaṇḍalena pādau vandeyaṃ tadā sarvasminnārāme campakapuṣpavarṣaṃ pravarṣatu 
 yadā khalu kulaputra gandhahastirbodhisattvo ratnagarbhasya tathāgatasya pañcamaṇḍalena pādau vandati tadā sarvasminnārāme campakapuṣpavarṣamabhiprāvarṣat
 ratnagarbhastathāgata āha 
 uttiṣṭha pravaraguṇa sugandhacittā
 varṣita imi varacampakapuṣpāḥ 
 darśaya śubhapatha varapraṇītaṃ
 sthāpaya bahujagamabhaye pāre 
 atha khalu kulaputra samudrareṇurbrāhmaṇa ekādaśamaṃ rājaputraṃ siṃhaṃ nāmāmantrayāmāsa 
 peyālaṃ yathā gandhahastinā praṇidhānaṃ kṛtaṃ
 ratnagarbhāya tathāgatāya ratnamayaṃ dhvajaṃ niryātitaṃ 
 ratnagarbhastathāgata āha  sādhu sādhu satpuruṣa
 ratnaketurnāma bhavasva
 bhaviṣyasi tvaṃ ratnaketo'nāgate'dhvani atikrānte gaṅgānadīvālikāsame'saṃkhyeye'vaśiṣṭe dvitīye gaṅgānadīvālikāsame'saṃkhyeye tatrābhiratyāṃ lokadhātau parinirvṛte svarṇapuṣpe tathāgate tasya ca saddharme'ntarhite trayāṇāṃ antarakalpānāmatyayena tadbuddhakṣetraṃ jayasomaṃ nāma bhaviṣyati
 tatra tvamanuttarāṃ samyaksaṃbodhimabhisaṃbhotsyase nāgavinarditeśvaraghoṣo nāma bhaviṣyasi yāvadbuddho bhagavān 
 evaṃrūpaṃ te buddhakṣetraṃ bhaviṣyati buddhakṣetre guṇavyūhena yathākṣobhyasya tathāgatasya 
 ratnaketurāha  yadi me bhadanta bhagavannevaṃrūpāśā paripūryeta tadyadāhaṃ bhagavataḥ pādau vande tadā sarvasattvā evaṃrūpāṃ smṛtiṃ pratilabheyuḥ
 yathā bodhisattvā ye mahābodhiṃ saṃprasthitāḥ sarvasattvānāmarthāya karuṇāyamānāḥ saṃbodhau prasthitā na nivarteyuḥ 
 evameva kulaputra ratnaketurbodhisattvo ratnagarbhasya tathāgatasya pādau vanditvā
 evameva sattvā evaṃrūpāṃ smṛtiṃ pratilabdhavanto yaduta karuṇācittāḥ sarvasattvāḥ sthāpitāḥ 
 atha khalu kulaputra ratnagarbhastathāgato ratnaketuṃ bodhisattvamāha 
 uttiṣṭha dhairya sumate paramarūpa
 sattvahetu sudṛḍhakṛta pratijñā 
 sthāpayasi bahujana virajacitte
 bhaviṣyase naravaro pravarabuddhaḥ 
 evaṃ peyālaṃ
 mārdavapūrvaṃgamaiḥ pañcabhi rājaputraśatairevaṃrūpaṃ praṇidhānaṃ kṛtaṃ
 kṛtvaivaṃrūpā buddhakṣetraguṇavyūhāḥ parigṛhītā yathā gaganamudreṇa bodhisattvena praṇidhānaṃ kṛtaṃ
 buddhakṣetraguṇavyūhāśca parigṛhītāḥ 
 sarve ca ratnagarbheṇa tathāgatenānuttarāyāṃ samyaksaṃbodhau vyākṛtāḥ 
 evamevaikakāle'nyonyeṣu lokadhātuṣvanuttarāṃ samyaksaṃbodhim spṛśiṣyatha 
 apare catvāraḥ śatā rājaputrāṇāṃ yairevaṃrūpaṃ buddhakṣetraṃ parigṛhītaṃ yathā vajracchedaprajñāvabhāsena
 te'pi sarve ratnagarbheṇa tathāgatena vyākṛtā anuttarāyāṃ samyaksaṃbodhau anyonyeṣu lokadhātuṣu 
 aparairekonanavatibhī rājaputrairevaṃrūpaṃ praṇidhānaṃ kṛtaṃ
 evaṃrūpaṃ ca buddhakṣetraṃ parigṛhītaṃ yathā samantabhadreṇa 
 sarvaiścaturaśītibhiḥ koṭṭarājasahasraiḥ pṛthakpṛthagviśiṣṭaṃ praṇidhānaṃ kṛtaṃ
 pṛthakpṛthaśca buddhakṣetraguṇavyūhāḥ parigṛhītāḥ 
 sarve ca ratnagarbheṇa tathāgatena vyākṛtā anuttarāyāṃ samyaksaṃbodhau
 anyonyeṣu lokadhātuṣvekakāle bodhiṃ prāpsyanti 
 evameva tribhiḥ prāṇakoṭibhiḥ pṛthakpṛthak praṇidhānaṃ kṛtaṃ
 pṛthakpṛthaśca buddhakṣetraguṇavyūhāśca parigṛhītāḥ 
 sarve ca ratnagarbheṇa tathāgatena vyākṛtāanuttarāyāṃ samyaksaṃbodhau
 evameva yūyamapyekakāle'nyonyeṣu lokadhātuṣvanuttarāṃ samyaksaṃbodhimabhisaṃbhotsyadhve 
 atha khalu kulaputra samudrareṇorbrāhmaṇasyāśītiputrā ratnagarbhasya tathāgatasya bhrātaraḥ
 teṣāṃ jyeṣṭhaḥ samudreśvarabhuvirnāma māṇavaḥ 
 atha khalu kulaputra samudrareṇurbrāhmaṇaḥ samudreśvarabhuviṃ māṇavaṃ āmantrayāmāsa 
 pratigṛhāṇa tvaṃ māṇava pariśuddhāṃ buddhakṣetraguṇavyūhāṃ 
 samudreśvarabhuvirmāṇavāha  tvaṃ tāvattāta prathamataraṃ siṃhanādaṃ nadasva 
 samudrareṇurāha   tvaṃ tāvat putra praṇidhānaṃ kuruṣva
 paścādahaṃ praṇidhānaṃ kariṣye 
 sa āha  kiṃ tāvat pariśuddhaṃ buddhakṣetraṃ pratigṛhṇāmyutāhosvidapariśuddhaṃ 
 agrapurohita āha  ye mahākaruṇāsamanvāgatā bodhisattvāste kliṣṭaṃ buddhakṣetraṃ parigṛhṇanti
 kliṣṭāśayāṃ viparītadṛṣṭikāṃ sattvānvaineyān pratigṛhṇanti 
 yathā punastvaṃ māṇava svaṃ jāniṣe 
 atha khalu kulaputra samudreśvarabhuvirmāṇavako yena ratnagarbhas tathāgatastenopasamakrāmadupasaṃkramya ratnagarbhasya tathāgatasya purataḥ sthitvaivamāha  evamahaṃ bhadanta bhagavannanuttarāṃ samyaksaṃbodhimākāṅkṣāmi
 aśītivarṣasāhasrikāyāṃ prajāyāṃ pravarāṃ bodhiṃ spṛśeyaṃ 
 yathaitarhi bhagavan sattvā mandarāgā mandadveṣā mandamohā udvignāśayāḥ saṃsāre bhayadoṣadarśinastathā tatra buddhakṣetre sattvā bhaveyuḥ
 yatrāhamabhisaṃbuddheyaṃ
 te ca mamāntike pravrajeyuḥ
 tribhiśca yānairahaṃ sattvānāṃ dharmaṃ deśayeyaṃ 
 yadi bhadanta bhagavannevaṃrūpā āśā paripūryeta tad vyākarotu māṃ bhagavānanuttarāyāṃ samyaksaṃbodhau 
 ratnagarbhastathāgata āha  bhaviṣyasi tvaṃ māṇavānāgate'dhvani atikrānta ekagaṅgānadīvālikāsame'saṃkhyeye'nupraviṣṭe dvitīye gaṅgānadīvālikāsame'saṃkhyeye utpalasantīraṇe kalpe cāturdvīpikā baliṣṭhā nāma bhaviṣyati
 imaṃ buddhakṣetramaśītivarṣasāhasrikāyāṃ prajāyāṃ bodhimabhiprapsyasi
 ratnakūṭo nāma tathāgato bhaviṣyasi yāvadbuddho bhagavān 
 sa āha  yadi me bhadanta bhagavannevaṃrūpā āśā paripūryeta tadiha sarvatrārāme lohitamuktiḥ pravarṣatu
 sarvavṛkṣebhyaśca pañcāṅgikaṃ tūryaṃ niścaratu 
 yadā ca kulaputra samudreśvarabhuvirmāṇavako ratnagarbhasya tathāgatasya pañcamaṇḍalena pādau vandati tadā sarvatrārāme lohitamuktimayavarṣaṃ
 sarvavṛkṣebhyaśca pañcāṅgikaṃ tūryaṃ niścaritaṃ 
 ratnagarbhastathāgata āha 
 uttiṣṭha sthāmavara akṣayaprajñākoṣā
 sattvānukaṃpaka hiteṣiṇa maitracittā 
 abhiprāya tubhya paripūryatu śuddha
 sattvāna arthakaru bheṣyasi buddha loke 
 dvitīyaśca brāhmaṇasya putraḥ saṃbhavo nāma
 sa evaṃ vadati yathā samudreśvarabhuviḥ 
 ratnagarbhastathāgata āha  tvamapi māṇavotpalasantīraṇe kalpo'syāṃ cāturdvīpikāyāṃ lokadhātau baliṣṭhe buddhakṣetre vardhamānāśītivarṣasāhasrikāyāṃ prajāyāṃ vairocanakusumo nāma tathāgato bhaviṣyasi yāvadbuddho bhagavān 
 peyālaṃ tṛtīyastvāha  dvivarṣasahasrasya jyotigandho nāma bhaviṣyasi yāvadbuddho bhagavān 
 vyākaraṇaṃ peyālaṃ
 evaṃ sumanastathāgataḥ śailarājā saṃvṛtalocano brahmottaro jambūcchāyaḥ pūrṇamuttaro ratnaśailaḥ samudragarbho nārāyaṇaḥ śikhī kanakamunirmunīndraḥ kauṇḍinyaḥ siṃhavikramo jñānadhvajo buddhaśravo'parājito vikasitojjayo hiteṣī prajñāvabhāso mahendraḥ śāntaprajñākaro nando nyagrodharājaḥ kanakalocanaḥ sahitaḥ sūryanandiḥ ratnaśikhī sumetro brahmaḥ sundo brahmarṣabhaḥ praṇādo dharmacandraḥ arthadarśī yaśonandī yaśottaraḥ abhirūpaḥ sugandhaścaturaḥ pravaralocanaḥ sunijastaḥ sārthavrataḥ sumanoratho varaprajñaḥ kanakadhvajaḥ sunetro devaśuddhaḥ śuddhodanaḥ sudarśanaḥ virūḍhadhvajo virūpākṣo brahmasvaraḥ śrīsaṃbhavaḥ śrīmahāvirajo maṇibhadraḥ mārīciḥ śākyamunirghoṣeśvaraḥ satyasaṃbhavaḥ śreṣṭhaḥ saṃbhavapuṣpaḥ sukusumaḥ akṣobhyaḥ sūryagarbho ratīśvaro nāgadanto vajraprabhāsaḥ kīrtirājā vyāghraraśmiḥ sanetyajñānasaṃbhavaḥ gandhasvaraḥ sālendraḥ nārāyaṇagataḥ jyotigarbhaḥ yastu tatra kulaputra sarvapaścimakaḥ purohitaputraḥ vigatabhyasaṃtāpo nāma
 sa ratnagarbhasya tathāgatasya purutaḥ sthitvāha 
 ime bhadanta bhagavannekonāśītirmāṇavakāḥ sarve vyākṛtā utpalasaṃtīraṇe kalpe vardhamānadvaye'nuttarāṃ samyaksaṃbodhimabhisaṃbhotsyante 
 utpādayāmyahaṃ bhagavannanuttarāyāṃ samyaksaṃbodhau cittaṃ
 kṣīyamāṇe bhadanta bhagavannutpalasaṃtīraṇe kalpe sarvapaścimako'haṃ varāgrabodhiṃ spṛśeyaṃ 
 yāntakaṃ teṣāmekonāśītīnāṃ buddhānāmāyuḥpramāṇaṃ tāntakaṃ mamaikasya bodhiprāptasya bhavet 
 yāntakāśca teṣāṃ vaineyā bhaveyustāntakā mamaikasya bhaveyuḥ
 yathā ca te tribhiryānairdharmaṃ deśayeyuḥ
 yathā ca teṣāṃ śrāvakasaṅgho bhavet
 tāntako mama bodhiprāptasya ekaśrāvakasaṅgho bhavet 
 ye ca teṣāmekonāśītīnāṃ buddhānāmutpannānāṃ sattvāstasminnutpalasaṃtīraṇe kalpe manuṣyalābhaṃ pratigṛhṇīyuḥ
 kṣīyamāṇe kalpe'hamanuttarāṃ samyaksaṃbodhimabhisaṃbuddhaḥ sarvāṃstān sattvāṃstribhiryānairniyatāṃ vyavasthāpayeyaṃ 
 yadi me bhadanta bhagavannevaṃrūpā āśā paripūryeta tadvyākuruṣva māṃ bhadanta bhagavannanuttarāyāṃ samyaksaṃbodhau 
 atha khalu kulaputra ratnagarbhastathāgato vigatabhayasaṃtāpasya sādhukāramadāt 
 sādhu sādhu satpuruṣa
 gaṇanātikrāntānāṃ sattvānāṃ kāruṇikahitakaraścotpanno
 bhaviṣyasi tvaṃ māṇavakānāgate'dhvanyatikrānta ekagaṅgānadīvālikāsame'saṃkhyeye'nupraviṣṭe dvitīye gaṅgānadīvālikāsame'saṃkhyeye tatrotpalasaṃtīraṇe kalpe kṣīyamāṇe sarvapaścimakastvamanuttarāṃ samyaksaṃbodhimabhisaṃbhotsyase
 viagatarajasamudgatābhyudgatarājā nāma tathāgato bhaviṣyasi yāvadbuddho bhagavān 
 yathā ca teṣāmekonāśītīnāṃ buddhānāmardhakalpamāyurbhaviṣyati
 evaṃ tavaivaikasyāyurardhakalpaṃ bhaviṣyati 
 yāvat sarve te tvatpraṇidhānāḥ saṃpatsyante yathā praṇidhānaṃ kṛtaṃ 
 sa āha  yadi me bhadanta bhagavannevaṃrūpā āśā paripuryeta yadāhaṃ bhagavataḥ pañcamaṇḍalena pādau vandāmi tadā sarvatrāsmin buddhakṣetre nīlakusumāḥ pravarṣantu paramasugandhā
 ye ca sattvāstaṃ gandhamāghrāyeyuḥ teṣāṃ sarveṣāṃ dhātavaḥ prasannā aviruddhā bhaveyuḥ
 sarveṣāṃ ca sarvavyādhyaḥ praśāmyeyuḥ 
 yadā ca kulaputra vigatabhayasaṃtāpo māṇavo ratnagarbhasya tathāgatasya pañcamaṇḍalena pādau vandati tadā sarvatra tasmin buddhakṣetre nīlakusumavṛṣṭiḥ
 ye ca sattvāstaṃ gandhaṃ ghrātavantasteṣāṃ sarve dhātavaḥ samā aviruddhāḥ saṃsthitāḥ
 sarve ca tatra sattvā arogā alpābādhāśca saṃvṛttāḥ 
 ratnagarbhastathāgata āha 
 uttiṣṭha karuṇavratadāntacittā
 pūjayiṣyasi bahava lokanāthān 
 chetsyasi dṛḍhāṃ śaṭhakleśabandhanāṃ
 bhaviṣyase śubhavaraprajñakośaḥ 
 tasya ca kulaputra brāhmaṇasya trayaḥ koṭyo'ntavāsināmārāmadvāre niṣaṇṇāste āgatāṃ sattvāṃstriśaraṇagamane sthāpayanti
 bodhāya ca samādāpayanti 
 atha khalu samudrareṇurbrāhmaṇastāṃ śiṣyānāmantrayate sma 
 utpādayatha bho māṇavakā anuttarāyāṃ samyaksaṃbodhau cittaṃ
 gṛhṇatha buddhakṣetraguṇāṃ yādṛśānākāṅkṣatha
 kuruta bhagavataḥ sakāśe praṇidhānaṃ yādṛśamevākāṅkṣatha 
 tatra jyotikṣabhako nāma māṇavaḥ
 sa āha  kīdṛśena mārgeṇa kīdṛśena saṃbhāreṇa kīdṛśyā caryayā kīdṛśyā saṃṛtyā bodhirlabhyate 
 purohita āha  catvāra ime māṇavakā bodhimārgapratipannena bodhisattvenākṣayakośāḥ samudānayitavyāḥ 
 katame catvāraḥ
  akṣayaḥ puṇyasaṃbhāraḥ
 akṣayo jñānasaṃbhāraḥ
 akṣayaḥ prajñāsaṃbhāraḥ
 akṣayaḥ sarvadharnasamudānayanasaṃbhāraḥ 
 īdṛśaḥ kulaputra mārgaḥ 
 uktaṃ caivaṃ māṇava tathāgatena saṃbhāraviśuddhisaṅgraho nāma saṃsārottaraṇadharmadvāraṃ
 dānasaṃbhāraṃ bodhisattvā ye parityajanti
 sa ca vaineyasattvaparipācanāya saṃvartate
 śīlasaṃbhāro bodhisattvānāṃ praṇidhānapūryai saṃvartate
 kṣāntisaṃbhāro bodhisattvānāṃ lakṣaṇānuvyañjanaparipūryai saṃvartate
 vīryasaṃbhāro bodhisattvānāṃ sarvakāmakaraṇāya saṃvartate
 dhyānasaṃbhāro bodhisattvānāmājāneyacittatāyai saṃvartate
 prajñāsaṃbhāro bodhisattvānāṃ sarvakleśaparijñāyai saṃvartate
 śrutasaṃbhāro bodhisattvānāmasaṅgapratibhānatāyai saṃvartate
 puṇyasaṃbhāro bodhisattvānāṃ sarvasattvopajīvyatāyai saṃvartate
 jñānasaṃbhāro bodhisattvānāmasaṃśayajñānatāyai saṃvartate
 śamathasaṃbhāro bodhisattvānāṃ karmaṇacittatāyai saṃvartate
 vipaśyanāsaṃbhāro bodhisattvānāṃ vigatakathaṃkathāyai saṃvartate
 maitrīsaṃbhāro bodhisattvānāmapratihatacittatāyai saṃvartate
 karuṇāsaṃbhāro bodhisattvānāṃ vaineyākhedatāyai saṃvartate
 muditāsaṃbhāro bodhisattvānām dharmārāmaratiramaṇatāyai saṃvartate
 upekṣāsaṃbhāro bodhisattvānāmanunayapratighaprahāṇatāyai saṃvartate
 dharmaśravaṇasaṃbhāro bodhisattvānāṃ nivaraṇaprahāṇāya saṃvartate
 naiṣkramyasaṃbhāro bodhisattvānāṃ sarvaparigrahāvasaraṇatāyai saṃvartate
 araṇyavāsasaṃbhāro bodhisattvānāṃ kṛtakuśalamūlakarmāvipraṇāśatāyai saṃvartate
 kuśalavṛddhibhāvanatāsaṃbhāro bodhisattvānāṃ sarvakuśalatāyai saṃvartate
 smṛtisaṃbhāro bodhisattvānāṃ dhāraṇīpratilābhatāyai saṃvartate
 matisaṃbhāro bodhisattvānāṃ bodhiprabhedanatāyai saṃvartate
 dhṛtisaṃbhāro bodhisattvānāmarthagatyanubudhyanatāyai saṃvartate
 smṛtyupasthānasaṃbhāro bodhisattvānāṃ kāyavedanācittadharmapratyavekṣaṇatāyai saṃvartate
 samyakprahāṇasaṃbhāro bodhisattvānāṃ sarvakuśaladharmabhāvanāparipūraṇāya saṃvartate
 ṛddhipādasaṃbhāro bodhisattvānāṃ kāyacittalaghutāyai saṃvartate
 indriyasaṃbhāro bodhisattvānāṃ saṃvaraparipūryai saṃvartate
 balasaṃbhāro bodhisattvānāṃ sarvakleśāvamardanatāyai saṃvartate
 bodhyaṅgasaṃbhāro bodhisattvānāṃ dharmasvabhāvāvabodhanatāyai saṃvartate
 ṣaṭparāyaṇīyasaṃbhāro bodhisattvānāṃ vaineyasattvapariśodhanatāyai saṃvartate 
 ayaṃ māṇavakāḥ saṃbhāraviśuddhimukhasaṃgraho nāma saṃsārottaraṇadharmadvāraṃ 
 sa āha  dānasaṃbhāro bhagavatā mahābhogamahāparivāratāyāyuktaḥ
 śīlaṃ svargopapattaye
 śrutaṃ mahāprajñatāyai
 śraddhājīvabhāvanā bhagavatā svaṃsārottaraṇārthaṃ nirdiṣṭā 
 purohitā āha  ye māṇavāḥ saṃsārābhiratā dānaṃ dadanti
 evametad yathoktaṃ 
 ye māṇavaka kulaputrā vā kuladuhitaro vā bodhimārgapratipannāstairdānaṃ damacittatayā dātavyaṃ
 śīlaṃ śamathacittatayā rakṣitavyaṃ
 śrutamakaluṣacittatayā paryeṣitavyaṃ
 bhāvanā mahākaruṇācittatāyai bhāvayitavyā
 pariśeṣā dharmāḥ prajñājñānopāyasaṃbhārasamudānayatāyai paryeṣṭavyāḥ 
 ayaṃ māṇavakā bodhimārgaḥ 
 īdṛśena saṃbhāreṇa bodhirlabhyata iti
 īdṛśī bhāvanā
 īdṛśī smṛtiḥ
 īdṛśī māṇavakā bodhimārgacaryā
 janayata māṇavakā bodhau chandaṃ 
 śuddho māṇavakā bodhimārga āśayena praṇidhānaṃ kartavyaṃ paripūryate
 prasanno māṇavakā bodhimārga āśayaviśuddhyā
 ṛjukā māṇavakā bodhimārga aśaṭhyaviśuddhikleśapravāhaṇatayā
 yogakṣemo māṇavakā bodhimārgaḥ anuttaranirvāṇaparyavasānaḥ 
 kuruta praṇidhānaṃ
 gṛhṇata buddhakṣetraguṇavyūhaṃ pariśuddhamapariśuddhaṃ vā yathābhipretā 
 atha khalu kulaputra jyotikṣabhako māṇavako ratnagarbhasya tathāgatasyāgrato dakṣiṇaṃ jānumaṇḍalaṃ pṛthivyāṃ pratiṣṭhāpyāha 
 utpādayāmyahaṃ bhadanta bhagavannanuttarāyāṃ samyaksaṃbodhau cittaṃ 
 asmiṃ kliṣṭe buddhakṣetre maṇḍarāgāṇāṃ sattvānāṃ maṇḍadveṣāṇāṃ maṇḍamohānāṃ askhalitāluḍitacittānāṃ avairacittānāṃ īrṣyāmātsaryacittavivarjitānāṃ mithyādṛṣṭiparivarjitacittānāṃ samyagdṛṣṭivyavasthitacittānāṃ kuśalacittānāṃ kuśalaparyeṣṭicittānāṃ apāyapathavivarjitacittānāṃ triḥsvargapathodyuktacittānāṃ tribhiḥ puṇyakriyāvastubhiḥ samudānītakuśalamūlānāṃ triṣu yāneṣu prayuktacittānāmanuttarāṃ samyaksaṃbodhimabhisaṃbudhyeyaṃ 
 yadi me bhadanta bhagavannevaṃrūpā āśā paripūryeta tadā me ubhayoḥ pāṇyorhastināgāḥ prādurbhavantu 
 sahapravyāhṛte vākye bhagavato'nubhāvena ubhayoḥ pāṇyorhastināgāḥ prādurbhūtāḥ sarvaśvetāḥ saptāṅgasupratiṣṭhitāḥ 
 dṛṣṭvā āha  gacchata yūyaṃ gaganatalaṃ 
 sarvāvantamidaṃ buddhakṣetramaṣṭāṅgopetena varṣeṇa paramasugandhena sarvasattvānito buddhakṣetrāt prabodhayata 
 yeṣāṃ sattvānāṃ kāye tato bindu nipate ye vā gandhamājighreyusteṣāṃ pañcanīvaraṇāḥ prahīyantu
 tadyathā kāmacchandanīvaraṇaṃ prahīyatu
 vyāpādastyānamiddhauddhatyakaukṛtyavicikitsānīvaraṇaṃ prahīyatu 
 sahapravyāhṛte vākye nāgā uparyantarīkṣe evaṃrūpeṇa javena gacchanti
 tadyathāpi nāma balavān puruṣaḥ prasāritāṃ bāhu saṃkocayet saṃkocitaṃ bāhu prasārayet 
 evameva te hastināgāḥ kṛtakāryā yathā pūrvoktaṃ vivarttitvā tasyāgrataḥ sthitāḥ 
 atha khalu kulaputra jyotikṣabho māṇavakaḥ paramaprītimanāḥ
 taṃ ratnagarbhastathāgata āha  bhaviṣyasi tvaṃ kulaputrānāgate'dhvani anupraviṣṭe dvitīye gaṅgānadīvālikāsame'saṃkhyeye ratnaprabhāse kalpe ratnasañcayaṃ nāma buddhakṣetraṃ bhaviṣyati
 asmiṃ cāturdvīpike ratnacchatrābhyudgataraśmirbhaviṣyasi tathāgato yāvadbuddho bhagavān 
 atha kulaputra jyotikṣabho bodhisattvo ratnagarbhasya tathāgatasya pañcamaṇḍalena pādau śirasā nipapāta 
 ratnagarbhastathāgata āha 
 uttiṣṭha vigatarajā śuddhasattvā
 vyākṛta bahusattvakoṭīḥ sā 
 bhaviṣyasi varaśuddhamārgaḥ bodhaye
 bhaviṣyasi varajinaḥ sattvanāyakaḥ 
 peyālaṃ sahasro māṇavakānāṃ trayaḥ koṭyo māṇavakānāṃ yairasmin buddhakṣetre'nuttarāyāṃ samyaksaṃbodhau praṇidhānaṃ kṛtaṃ
 sarve ca te ratnagarbheṇa tathāgatena vyākṛtāḥ
 yāvadvipaśyī śikhī viśvabhuvaḥ paścimā buddhā babhūvuḥ 
 sarve māṇavakā vyākṛtāḥ 
 tatra sahasravedapāṭhakānāṃ brāhmaṇānāṃ yasteṣāṃ jyeṣṭhaḥ gurusaṃmato vāyuviṣṇurnāma 
 sa āha  ahaṃ punaḥ pañcakaṣāye buddhakṣetre'nuttarāṃ samyaksaṃbodhiṃ spṛśyeyaṃ 
 tīvrarāgānāṃ tīvradveṣāṇāṃ tīvramohānāṃ sattvānāṃ dharmaṃ deśayeyaṃ 
 jyotipālo nāma māṇavakaḥ 
 sa āha  kimarthavaśaṃ samanupaśyamāno'yaṃ bho upādhyāya vāyuviṣṇuḥ pañcakaṣāye buddhakṣetre praṇidadhāti 
 purohita āha  sakalamahākaruṇāsamanvāgato bodhisattvaḥ pañcakaṣāye buddhakṣetre bodhimanuprāpnoti
 atrāṇānāmaparāyaṇānāṃ kleśairupadrutānāṃ dṛṣṭivyasanaprāptānāṃ sattvānāmarthakaro bhavati
 trāṇam parāyaṇaṃ bhavati
 janmasamudrācca sattvān uttārayati
 samyagdṛṣṭyāṃ ca sattvān pratiṣṭhāpayati
 nirvāṇāmṛtarasena sattvān saṃtarpayati 
 iyaṃ bodhisattvasya mahākaruṇā dṛśyata ye pañcakaṣāye buddhakṣetre praṇidadhanti 
 ratnagarbhastathāgata āha  bhaviṣyasi tvaṃ vāyuviṣṇo atikrāntānāmekagaṅgānadīvālikāsamānāmasaṃkhyeyānāmavaśiṣṭe dvitīye gaṅgānadīvālikāsame'saṃkhyeye purastimāyāṃ diśāyāṃ buddhakṣetraparamāṇurajaḥsamāni buddhakṣetrāṇyatikramitvā tatra kaṣāyadhvaja nāma lokadhāturbhaviṣyati 
 tatra tvaṃ satpuruṣānutarāṃ samyaksaṃbodhimabhisaṃbhotsyase
 śālendrarājo nāma tathāgato bhavisyasi yāvadbuddho bhagavān 
 vāyuviṣṇurāha  yadi me bhadanta bhagavannevaṃrūpā āśā paripūryeta yadāhaṃ bhagavataḥ pañcamaṇḍalena pādau vande tadā me bhagavān chatapuṇyalakṣaṇālaṅkṛtāvubhau caraṇau mūrdhni sthāpayatu 
 yadā kulaputra vāyuviṣṇurmāṇavo bhagavataḥ pādayoḥ śirasā nipapāta tadā ratnagarbhastathāgataḥ ubhau caraṇau vāyuviṣṇorbodhisattvasya mūrdhni sthāpayitvāha 
 uttiṣṭha karuṇāśaya tīkṣṇaprajña
 carāhi caryā varabodhikāraṇāt 
 chindāhi dhirādṛdhakleśabandhanaṃ
 bheṣyasi buddha hitānukampī 
 atha khalu kulaputra jyotipālo māṇavako ratnagarbhasya tathāgatasya dakṣiṇaṃ jānumaṇḍalaṃ pṛthvyāṃ pratiṣṭhāpyāha  utpādayāmyahaṃ bhadanta bhagavannanuttarāyāṃ samyaksaṃbodhau cittaṃ 
 asmin buddhakṣetre rāgadveṣamohasabhāgacittānāmavyavasthitakuśalākuśalāśayānāṃ sattvānāṃ catvāriṃśadvarṣasahasrāyuṣkāyāṃ prajāyāmanuttarāṃ samyaksaṃbodhimabhisaṃbudhyeyaṃ'
 ratnagarbhastathāgata āha  'atikrāntānāṃ ekagaṅgānadīvālikāsamānāmasaṃkhyeyānāṃ avaśiṣṭe dvitīye sahā nāmāyaṃ lokadhāturbhaviṣyati 
 kena kāreṇena sahetyucyate
 ' sahāste sattvā rāgasya sahāste dveṣasya sahāste mohasya sahāste kleśabandhanānāṃ
 tena kāreṇena sā lokadhātuḥ sahetyucyate 
 tatra sahāyāṃ lokadhātau bhadrako nāma bhaviṣyati mahākalpaḥ 
 kena kāraṇenocyate bhadraka iti 
 bhadrake mahākalpe rāgadveṣamohacaritānāṃ sattvānāṃ sahasraṃ mahākāruṇikānāṃ buddhānāṃ bhagavatāmutpatsyate 
 tvamapi satpuruṣānupraviṣṭe bhadrake mahākalpe catvāriṃśadvarṣasāhasrikāyāṃ prajāyāṃ sarvaprathamamanuttarāṃ samyaksaṃbodhimabhisaṃbhotsyase
 krakutsando nāma bhaviṣyasi tathāgato yāvadbuddho bhagavāṃstribhiryānairdharmaṃ deśayiṣyasi
 gaṇanātikrāntān sattvān saṃsāranadyāmuhyamānānuttārayiṣyasi
 nirvāṇapāre ca sthāpayiṣyasi' 
 atha khalu kulaputra jyotipālo bodhisattvo ratnagarbhasya tathāgatasya pañcamaṇḍalena pādau śirasā vanditvaikānte'tikramya tasthau 
 atha khalu kulaputra dvitīyastumbururnāma māṇavako ratnagarbhasya tathāgatasya purato niṣaṇṇaḥ 
 bhaviṣyāmyahaṃ bhadanta bhagavan krakutsandasya tathāgatasyānusaṃdhau triṃsadvarṣasahasrāyuṣkāyāṃ prajāyāṃ buddho loke 
 ratnagarbhastathāgata āha  bhaviṣyasi tvaṃ māṇavakātikrānta ekagaṅgānadīvālikāsame'saṃkhyeye'vaśiṣṭe dvitīye nadigaṅgāvālikāsame'saṃkhyeye sahe buddhakṣetre'nupraviṣṭe bhadrakalpe krakutsandasya tathāgatasyānusaṃdhau triṃśadvarṣasāhasrikāyāṃ prajāyāṃ kanakamunirnāma tathāgato bhaviṣyasi arhan samyaksaṃbuddho vighuṣṭaśabdo lokasya 
 sa bhagavataḥ sakāśādvyākaraṇaṃ śrutvā ratnagarbhasya tathāgatasya pādau śirasā vanditvā pradakṣiṇīkṛtvā ratnagarbhasya tathāgatasyābhimukhamāsthāt
 puṣpairbhagavataḥ kāyamavakiramāṇaḥ prañjalibhūto bhagavantaṃ gāthābhistuṣṭhāva 
 susahita sumudita sumadhura vacanā
 askhalita aluḍita akaluṣa vimalā 
 abhiśaya atiyati atimati matimā
 ṛṣivara jvala tuma munivara vṛṣabhī 
 bahu tuma guṇadada guṇaśata bharitā
 sukhakara munivara naramanu namitā 
 na hi anyu sattva vidyati tvayi samu tṛbhave
 tvayi adyi bahusattva bodhimārgi vyākṛtā 
 atha khalu kulaputra viśvagupto nāma māṇavako ratnagarbhasya tathāgatasya purataḥ saptaratnamayaṃ pīṭhaṃ sthāpayitvā śatasahasramūlyena prajñapanena
 tatra pīṭhe suvarṇapātraṃ sthāpayitvā saptaratnaparipūrṇasuvarṇamayaṃ bhṛṅgāraṃ saptaratnamayā yaṣṭirbuddhapramukhe bhikṣusaṅghe niyojitavān
 sa āha bhaviṣyāmyahaṃ bhadanta bhagavannanāgate'dhvanyatikrānta ekagaṅgānadīvālikāsame'saṃkhyeye'vaśiṣṭe dvitīye tasmiṃśca bhadrakalpe tathāgato'rhan samyaksaṃbuddho vidyācaraṇasaṃpanno hīyamāne āyuṣi utpanne kaliyuganimitte tīvrarāgadveṣamohamānerṣyāmātsaryaparyutthitānāṃ sattvānāṃ mithyādṛṣṭyakalyāṇamitrasanniśritānāṃ sattvānāmakuśalamūlaparyutthitacittānāṃ kuśalamūlaparihīṇacittānāṃ samyagdṛṣṭivivarjitacittānāṃ mithyājīvākuśalacittānāṃ
 parinirvṛte kanakamunau tathāgate saddharme'ntarhite'ndhe loke'nāyake viṃśativarṣasahasrikāyāṃ prajāyāṃ ahamanuttarāṃ samyaksaṃbodhimabhisaṃbudhyeyaṃ
 tasya kulaputra viśvaguptasya brāhmaṇasya ratnagarbhastathāgata āha  sādhu sādhu brāhmaṇa mahāvidvān jñānasamanvāgataḥ
 tvaṃ satpuruṣotpanne kaliyuganimitte yāvadviṃśativarṣasahasrikāyāṃ prajāyāmandhe loke'nāyake praṇidhānaṃ kṛtaṃ 
 tena tvaṃ satpuruṣa vidvagañjakaruṇāśrayo nāma bhavasva 
 bhaviṣyasi tvaṃ vidvagañjakaruṇāśrayānāgate'dhvanyatikrāntānāmekagaṅgānadīvālikāsamānāmavaśiṣṭe dvitīye sahāyāṃ lokadhātau anupraviṣṭe bhadrake kalpe viṃśativarṣasahasrikāyāṃ prajāyāṃ kāśyapo nāma tathāgato bhaviṣyasi yāvadbuddho bhagavān 
 atha khalu kulaputra vidvagañjakaruṇāśrayo bodhisattvo ratnagarbhasya tathāgatasya pañcamaṇḍalena pādau śirasā vanditvaikānte'sthāt
 ratnagarbhaṃ tathāgataṃ puṣpamālyagandhacūrṇairavakirati
 ābhiśca gāthābhirabhistavamānaḥ 
 naravara hitakara ratikara janaka
 smitamukha pramudita sumadhura vacanā 
 sthānajñāna kuśala hitakarā daśabaladhara pravarā
 jñānadhyānavimokṣapāramitā namo'stu te sugate 
 bahucaryacarita vikasitavadanā
 atulāya bodhiya vyākṛtā 
 tvayā bahubodhisattvanayutā
 vandāma te naravarā sugatā  iti 
 atha khalu kulaputra samudrareṇurbrāhmaṇaścaturthaṃ vimalavaiśāyanaṃ māṇavakaṃ saṃcodayāṃ āsa 
 atha khalu kulaputra vimalavaiśāyano māṇavako ratnagarbhasya tathāgatasya purataḥ sthitvāha  evamevāhamasmin bhadrake kalpe bodhimākāṅkṣāmi
 na ca kevalamevaṃrūpaṃ kaliyuge 
 yathā kāśyapasya tathāgatasya parinirvṛtasya daśavarṣasahasrikāyāṃ prajāyāṃ dānadamaparikṣīṇāśayānāṃ sattvānāṃ saptadhanavirahitānāṃ akalyāṇamitre śāstṛsaṃjñāpratipannacittā bhavanti
 anarthikāstribhiḥ puṇyakriyāvastubhirbhavanti
 virahitāstribhiḥ sucaritairudyuktāstriṣu duṣcariteṣu kleśāndhakāravyākulacittā bhavanti
 anarthikāstribhiryānairna śakyaṃ tatkālaṃ kenacidbodhicaryāṃ niṣpādayituṃ 
 kiṃ punarvarṣasahasrikāyāṃ
 yāvatte sattvā varṣaśatāyuṣkā bhavanti
 tatkālaṃ sattvānāṃ kuśalamūlasya nāsti nāma
 kiṃ punaḥ kuśalamūlacaryā
 tāvat pañcakaṣāye loke hāyamānā daśavarṣāyuṣkā bhavanti
 śastrāntarakalpe pratyupasthite tatkālamahaṃ devebhyo'vatīrya sattvān paritrāyeyaṃ
 akuśalaṃ riñcitvā kuśale niyojayeyaṃ
 yāvaddaśasu kuśaleṣu karmapatheṣu sattvān pratiṣṭhāpayeyaṃ
 kleśāṃśca sattvānāṃ kuśalebhiḥ karmapathebhiḥ pariśodhayeyaṃ
 pañcakaṣāyaṃ ca parihāyeyaṃ 
 yāvadaśītivarṣasahasrikāyāṃ prajāyāṃ ahamanuttarāṃ samyaksaṃbodhimabhisaṃbudhyeyaṃ
 mandarāgadveṣamohānāṃ avidyerṣyāmatsariṇāṃ sattvānāṃ dharmaṃ deśayeyaṃ
 triṣu ca yāneṣu saṃniyojayeyaṃ 
 yadi me bhagavannevaṃrūpā āśā paripūryeta vyākarotu māṃ bhadanta bhagavannanuttarāyāṃ samyaksaṃbodhau 
 yadāhaṃ bhadanta bhagavannevaṃrūpaṃ vyākaraṇaṃ na lapsyāmi
 na śrāvakabhūmiṃ prārthayāmi na ca pratyekabuddhabhūmiṃ yena yānena śīghraṃ saṃsārādvimucyāmi 
 ratnagarbhastathāgata āha  catvārīmāni brāhmaṇa bodhisattvānāṃ kuśīdavastūni
 yaiḥ kuśīdavastubhiḥ samanvāgatā ekatyā bodhisattvā dīrghasaṃsāralābhino dṛṣṭiprapāte saṃsāracārake duḥkhānyanubhavanti
 na ca kṣipramanuttarāṃ samyaksaṃbodhimanuprāpnuvanti 
 katamāni catvāri 
 ihaikatyo bodhisattvo hīnācāro bhavati
 hīnasahāyaḥ
 hīnaparityāgaḥ
 hīnapraṇidhiḥ 
 kathaṃ ca bodhisattvo hīnācāro bhavati
 ihaikatyo duḥśīlo bhavati
 kāyavāṅmanasā cāsaṃvṛtacārī bhavati
 śrāvakapratyekabuddhayānikaiḥ sārdhaṃ saṃsargacārī bhavati
 na ca sarvaparityāgī na sarvatraparityāgī bhavati
 devamanuṣyaśrīsukhābhilāṣī dānaṃ dadāti
 na cādhyāśayena buddhakṣetraguṇavyuhān pratigṛhṇāti vaineyamanavekṣya praṇidhānaṃ pratigṛhṇāti 
 ebhiścaturbhirdharmaiḥ samanvāgataḥ kuśīdo bodhisattvaḥ ciraṃ saṃsāracārake duḥkhamanubhavati
 na ca kṣipramanuttarāṃ samyaksaṃbodhimanuprāpnoti 
 caturbhirdharmaiḥ samanvāgato bodhisattvaḥ kṣipramanuttarāṃ samyaksaṃbodhimabhisaṃbudhyate 
 katamaiścaturbhiḥ
 śīlavān bhavati kāyavāṅmanaḥ saṃvṛtacārī
 mahāyānasaṃprasthitaiḥ sārdhaṃ saṃsargacārī bhavati
 sarvaparityāgī sarvatraparityāgī sattvānāṃ duḥkhaparimocanārthaṃ karuṇācittotpādaṃ dadāti
 adhyāśayena buddhakṣetraguṇavyūhānvaineyaṃ avekṣya praṇidhānaṃ pratigṛhṇāti 
 ebhiścaturbhirdharmaiḥ samanvāgato bodhisattvaḥ kṣipramanuttarāṃ samyaksaṃsaṃbodhimabhisaṃbudhyate 
 catvāra ime dharmā bodhisattvamārgasyopastambhakarāḥ 
 katame catvāraḥ 
 pāramitāsvabhiyogaḥ
 sattvānāṃ saṃgrahavastūtsargaḥ
 brahmavihārābhiniṣpādanatā
 abhijñāvikrīḍanātā 
 caturbhirdharmairbodhisattvenātṛptavihāriṇā bhavitavyaṃ
 dānātṛptatayā dharmaśravaṇātṛptatayā bhāvanātṛptatayā sattvebhyaḥ saṅgrahavastvatṛptatayā viharatavyaṃ 
 catvāra ime bodhisattvenākṣayā nidhayaḥ paripūrayitavyāḥ 
 katame catvāraḥ
 śraddhā bodhisattvenākṣayo nidhiḥ paripūrayitavyaḥ
 dharmadeśanā pariṇāmanā daridrasattvaparigrahaścākṣayo nidhiḥ paripūrayitavyaḥ 
 catasra imā bodhisattvapariśuddhiḥ 
 katamāścatasraḥ
 nairātmyatayā śīlapariśuddhiḥ
 niḥsattvatayā samādhipariśuddhiḥ
 nirjīvatayā prajñāpariśuddhiḥ
 niṣpudgalatayā vimuktipariśuddhiḥ vimuktijñānadarśanatayā ca 
 catvāro dharmā bodhisattvena paripūrayitavyāḥ
 yairbodhisattvāḥ kṣipramanuttarāṃ samyaksaṃbodhimabhisaṃbudhyanti
 ākāśacakraṃ pravartayanti
 acintyacakramatulyacakraṃ anabhilāpyacakraṃ nairyāṇikacakraṃ nairvedhikacakraṃ apravṛtticakraṃ pravartayanti 
 bhaviṣyasi tvaṃ vimalavaiśāyanānāgate'dhvanyatikrānta ekagaṅgānadīvālikāsame'saṃkhyeye'cirapraviṣṭe bhadrake kalpe praśānte pañcakaṣāye kāle vardhamāne āyuṣi aśītivarṣasahasrikāyāṃ prajāyāmanuttarāṃ samyaksaṃbodhimabhisaṃbhotsyase
 maitreyo nāma bhaviṣyasi tathāgato yāvadbuddho bhagavān 
 atha vimalavaiśāyano brāhmaṇo ratnagarbhasya tathāgatasya pañcamaṇḍalena pādābhivandanaṃ kṛtvaikānte sthitvā puṣpamālyacurṇairbhagavataḥ pūjodyukto gāthābhirabhiṣṭauti 
 bhava nātha lalāṭaviśālā rucirorṇā himavarṇā
 kanakagirikūṭā sadṛśāstu manāthā 
 kaste na nayu muni vṛṣabhā lokapradīpā guṇaśatabharitā kālo'yaṃ me uktaṃ bhavahi buddhajage 
 sarve samudrareṇunā brāhmaṇena purohitena sahasraṃ vedapāṭhakānāṃ bodhau samādāpitāṃ 
 yathā krakutsandaḥ kanakamuniḥ kāśyapo maitreyo vyākṛta evaṃ siṃhaḥ pradyotaḥ yāvaddvirūnaṃ sahasraṃ vedapāṭhakānāṃ māṇavakānāṃ sarve'smin bhadrake kalpe'nuttarāyāṃ samyaksaṃbodhau praṇidhānaṃ kṛtavantaḥ
 sarve ratnagarbheṇa tathāgatenāsminneva bhadrake kalpe'nuttarāyāṃ samyaksaṃbodhau vyavasthāpitāḥ 
 yasteṣāṃ sarvakanyasaḥ purohitena saṃcoditaḥ 
 kiṃ bho mahābalavegadhārī dīrghaṃ nirīkṣase 
 utpādayasva sattveṣu mahākaruṇāṃ 
 imābhiśca gāthābhirvijñāpayati 
 ye sattvā jarāvyādhimṛtyubhirbhayā
 tṛṣṇā nadī patitā 
 prakṣiptā bhavacārake pratibhayaṃ
 skandhe niviṣṭā narāḥ 
 pītvā kleśaviṣaṃ parasparavadhaṃ
 duḥkhārṇave saṃsthitā 
 mohe andhe praṇaṣṭamārge
 aśubhasaṃsārayantre bhraman 
 duḥkhena jālitabhūta sarvatribhaveya
 mithyāya dṛṣṭi sthitāḥ 
 sarvaprāṇa bhramanti pañcagati
 bhiścakraṃ yathā vartate 
 dharmā cakṣu vihīna pañcagati
 bhiratrāṇa sattvān smarī 
 bhāve prajña jahitvā kaṅkṣavimati
 bodhāya candaṃ jane 
 tṛṣṇāśokanudo bhavāhi jagato
 sattvāna bandhurbhavā 
 kleśabandhanamokṣaṇārthaṃ jagato
 bodhāya cittaṃ name 
 dharmacakṣurvihīna mohavigata
 mārgaṃ ca śreṣṭa dada 
 saṃsārabhavacārakeṣu jvalitāṃ
 dharmarasena tarpayā 
 tvaṃ śīghraṃ upasaṃkramya hitakara
 pādā nipatyaṃ mune 
 sarvā bho praṇidhi praśastra sudṛḍha
 buddho bhava nāyakaḥ 
 sattvaśvāsakaro bhavāhi jagataḥ
 sattvārṇavā uddhare 
 mokṣamārgapraṇīta indriyabala
 bodhyaṅgadātā bhavet 
 dharmavarṣamutsṛja dharmajaladaṃ
 sattvāna duḥkhaṃ śamet 
 sa ca kulaputra mahābalavegadhārī māṇavaka āha 
 nāhaṃ bho upādhyāya saṃsārābhirāmāṃ śrīmākāṅkṣāmi
 na ca punaḥ śrāvakapratyekabuddhayānābhilāśī
 anuttarayānamākāṅkṣāmi 
 muhūrtaṃ bho upādhyāya pratīkṣāhi
 śṛṇuṣva yathāhaṃ siṃhanādaṃ nadāmi 
 atha khalu kulaputra samudrareṇurbrāhmaṇastato'bhiniṣkramya svakāṃ pañcabrāhmaṇadārakānupasthāyakānāmantrayitvovāca  bho dārakā utpādayatānuttarāyāṃ samyaksaṃbodhau cittaṃ 
 te'pyāhuḥ 
 nāsmākaṃ kiñcid asti yad vayaṃ buddhapramukhasya bhikṣusaṅghasya niryātayāmaḥ 
 kathaṃ ca vayamanavaruptakuśalamūlā bodhicittamutpādayāmaḥ
 atha khalu kulaputra samudrareṇurbrāhmaṇo'grapurohitaḥ prathamaḥ karabhujo nāmopasthāyakaḥ tasya saptaratnamayaṃ karṇavibhūṣaṇaṃ datvā
 dvitīyaḥ sthālabhujo nāmopasthāyakaḥ tasya dvitīyaṃ saptaratnamayaṃ karṇaveṭhakaṃ datvā
 tṛtīyaḥ jalabhujo nāmopasthāyakastasya saptaratnamayaṃ pīṭhaṃ dadāti
 ceturthaḥ vegabhujo nāmopasthāyakastasya saptaratnamayaṃ daṇḍaṃ dadāti
 pañcamaḥ sārabhujo nāmopasthāyakastasya sarvasauvarṇabhṛṅgāraṃ datvovāca 
 gacchata yūyaṃ māṇavakā imāni vastūni buddhapramukhasya bhikṣusaṅghasya niryātayitvānuttarāyāṃ samyaksaṃbodhau cittamutpādayatha 
 atha te pañcopasthāyakā gatvā bhagavatsakāśaṃ tāni vastuni yathā nikṣiptāni buddhapramukhasya bhikṣusaṅghasya niryātayitvaivamāhuḥ 
 vyākarotvasmākaṃ bhagavānanuttarāyāṃ samyaksaṃbodhau
 tasmiṃśca bhadrake kalpe vayemanuttarāṃ samyaksaṃbodhimabhisaṃbudhyamahi 
 peyālaṃ vyākṛtāḥ kulaputra ratnagarbheṇa tathāgatena karabhujo māṇavako bodhāya bhadrakalpe dṛḍhasvaro nāma bhaviṣyati tathāgataḥ
 sthālabhujastadantare sukhendriyamatirnāma bhaviṣyati tathāgataḥ
 tasyānantare jalabhujaḥ sārthavādirnāma bhaviṣyati tathāgataḥ
 tasyānusaṃdheḥ vegabhujaḥ priyaprasanno nāma bhaviṣyati tathāgataḥ
 tasyānusaṃdheḥ sārabhujo nāma māṇavako haripatracūḍo nāma bhaviṣyati tathāgataḥ 
 samanantaravyākṛtāste pañcabhadrakalpikā māṇavakāḥ purohitaḥ punarapi mahābalavegadhāriṇamāha  mahābalavegadhārī gṛhṇāhi buddhakṣetraguṇavyūhān
 karohi praṇidhānaṃ bhagavataḥ sakāśādyādṛśamākāṅkṣasi
 nimantrayāhi sarvasattvān dharmarasena
 carāhi ca dṛḍhavīryeṇa svakaṃ bodhicārikāṃ 
 mā bhūyo dīrghaṃ nirīkṣasva 
 bāhunā ca gṛhītvā bhagavato'ntikamupanītaḥ 
 sa ca kulaputra mahābalavegadhārī māṇavako bhagavataḥ purato niṣaṇṇaścāha  kiyadbahavo bhagavannanāgate'dhvani munibhāskarā asmin bhadrakalpe
  ratnagarbhastathāgata āha  tasmin māṇavaka bhadrake kalpe caturuttaraṃ sahasraṃ munibhāskarāṇāṃ udayaḥ 
 māṇavaka āha  yāvatteṣāṃ bhadanta bhagavan bhadrake mahākalpe nirvṛtānāṃ jinasūryāṇāṃ paścimako sārabhujo nāma māṇavako'nuttarāṃ samyaksaṃbodhimabhisaṃbhotsyate haripatracūḍo nāma bhaviṣyati tathāgata
 tāvacciramahaṃ bodhisattvacārikāṃ cariṣyāmi vividhavratatapacaryādānadamasaṃyamaśrutavīryakṣāntisauratyapuṇyaprajñāsaṃbhāraṃ samudānayamānaḥ
 sarveṣāṃ ca bhadrakalpikānāmacirābhisaṃbuddhānāṃ prathamaṃ piṇḍapātaṃ dadyāṃ
 parinirvṛtānāṃ ca śarīrapūjāṃ kuryāṃ
 teṣāṃ ca saddharmadhārako bhaveyaṃ 
 śīlavirahitān sattvān śīlasaṃpadi samādāpayeyaṃ niveśayeyaṃ pratiṣṭhāpayeyaṃ
 dṛṣṭivirahitān saṅkaṭaprāptān sattvān samyakdṛṣṭyāṃ samādāpayeyaṃ niveśayeyaṃ pratiṣṭhāpayeyaṃ
 evamāśayavirahitān samyagāśaye pratiṣṭhāpayeyaṃ
 evamācāravirahitānācāre pratiṣṭhāpayeyaṃ
 nānāvidhānāṃ sattvānāṃ kuśalacaryāṃ nidarśayeyaṃ 
 teṣāṃ ca buddhānāṃ bhagavatāmacirāstāṅgate saddharme punarahaṃ saddharmanetrī saddharmaparigrahaṃ saddharmasyotpādaṃ saddharmapradīpaṃ loke jvālayeyaṃ 
 śastrāntarakalpakālasamaye sattvān prāṇātipātavairamaṇyāṃ pratiṣṭhāpayeyaṃ yāvat samyagdṛṣṭyāṃ
 daśākuśalakarmapathebhyaḥ sattvān kumārgāduddhṛtya samyakpathe sthāpayeyaṃ
 duṣcaritāndhakāraṃ ca nāśayeyaṃ
 sucaritālokaṃ ca nidarśayeyaṃ
 kalpakaṣāyaṃ yāvaccāyurdṛṣṭikleśakaṣāyaṃ ca loke nāśayeyaṃ 
 durbhikṣāntarakalpakālasamaye'haṃ sattvāṃ dānapāramitāyāṃ niyojayeyaṃ yāvat prajñāpāramitāyāṃ samādāpayeyaṃ niveśayeyaṃ
 ṣaṭpāramitāsvahaṃ sattvān niyojayamānaḥ sarvadurbhikṣāndhakārakalikaluṣaraṇavairavigrahavivādaṃ śamayeyaṃ
 sattvānāṃ santatau kleśānalaṃ śamayeyaṃ 
 rogāntarakalpakālasamaye cāhaṃ sattvāṃ ṣaṭpārāyaṇīyeṣu samādāpayeyaṃ
 caturṣu saṅgrahavastuṣu niyojayeyaṃ pratiṣṭhāpayeyaṃ
 rogāndhakāraṃ ca sattvānāṃ vidhvaṃsayeyaṃ
 yāvat sattvānāṃ santatau kleśaṃ praśamayeyaṃ 
 sarve sahe buddhakṣetre bhadrakalpe sattvānevaṃrūpairvyasanaiḥ parimocayeyaṃ 
 yadā caturuttaraṃ sahasraṃ buddhā bhagavanto bhadrake mahākalpe utpannā nirvṛtāśca bhaveyuḥ
 sarveṇa sarvaṃ ca saddharmanetrī antarhitā bhavet
 tataḥ paścādahamanuttarāṃ samyaksaṃbodhimabhisaṃbudhyeyaṃ 
 yāvāṃścaturuttarasahasrāṇāṃ bhadrakalpikānāṃ buddhānāṃ bhagavatāmāyurbhavet tāntakam mama bodhiprāptasya dīrghamāyurbhavet
 yāvāṃśca teṣāṃ śrāvakasaṅgho bhavet tāvān mamaikasya śrāvakasaṅghaḥ syāt
 yāvataśca te kalpaiścaturuttaraṃ buddhasahasraṃ sattvān viniyet tāvataḥ sattvān ahaṃ vinayeyaṃ 
 ye ca teṣāṃ buddhānāṃ bhagavatāṃ śrāvakaśikṣāyāṃ skhaleyurdṛṣṭiprapāte vā prapateyurbuddhānāṃ bhagavatāṃ sakāśe'gauravacittāḥ praduṣṭacittā
 dharme saṅghe ca skhalitacittā bhaveyuḥ
 rāgacittā āryāpavādāḥ ānantaryakārāśca bhaveyurbodhiprāptaścāhaṃ sarvān saṃsārapaṅkāduddhareyaṃ
 abhayapure ca nirvāṇanagare prāveśayeyaṃ 
 yāvan mama parinirvṛtasya saddharmakṣayo na bhavet tāvad bhadrakamahākalpe'kṣayo bhaveyaṃ
 niṣṭhite mama saddharme niṣṭhite bhadrakalpe
 ye mama dhātavo janmaśarīraḥ te'prameyāsaṃkhyeyāstathāgatavigrahāḥ saṃtiṣṭheran dvātriṃśadbhirmahāpuruṣalakṣaṇaiḥ samalaṅkṛtagātrāḥ
 ekaikaṃ lakṣaṇamaśītibhiranuvyañjanaiḥ samalaṅkṛtaṃ bhavet 
 te ca tathāgatavigrahā daśasu dikṣvaprameyebhyo'saṃkhyeyebhyaḥ śūnyebhyo buddhakṣetrebhyo gatvā ekaiko buddhavigraho'prameyāsaṃkhyeyāṃ tribhiryānaiḥ sattvān samādāpayet niveśayet pratiṣṭhāpayed
 yatra buddhakṣetre'ntarakalpe na nāśo bhavet tatra tathāgatavigrahaḥ sattvān paritrāyedyathā pūrvoktaṃ tathā paścāccintāmaṇiḥ prādurbhavet
 yeśu buddhakṣetreṣu sattvā ratnavirahitā bhaveyuḥ teṣu buddhakṣetreṣu gatvā ratnavṛṣṭiḥ pravarṣānnidhayaśca saṃdarśayeyuḥ
 yeṣu ca buddhakṣetreṣu sattvāḥ kuśalakriyāvirahitā bhaveyuḥ vyādhibhīḥ kliṣṭāsteṣu buddhakṣetresu gośīrṣoragasārakālānusārī gandhavṛṣṭiḥ pravarṣeyuḥ
 sā ca gandhavṛṣṭiḥ sattvānāṃ kleśavyādhīrdṛṣṭivyādhīḥ kāyavyādhīśca praśamayet
 tataste sattvāḥ puṇyakriyāvastuṣvabhiyuktā bhaveyuḥ svargaparāyaṇā bhaveyuḥ 
 evaṃrūpamahaṃ bhadanta bhagavan bodhicārikāṃ caramāṇaḥ sattvān paritrāyeyaṃ 
 bodhiprāptaścāhamevaṃrūpaṃ buddhakāryaṃ kuryāṃ
 parinirvṛtaścāhamevānantāparyantebhyo buddhakṣetrebhyaḥ sattvān paritrāyeyaṃ 
 yadi me bhadanta bhagavannaivaṃrūpā āśā paripūryetā na ca sattvānāṃ bhaiṣajyabhūto bhaveyaṃ
 visaṃvāditā me buddhā bhagavanto bhaveyurye daśasu dikṣvanatāparyanteṣu lokadhātuṣu tiṣṭhanti dhriyanti yāpayanti sattvānāṃ dharmaṃ deśayanti
 mā me bhagavān vyākuryādanuttarāyāṃ samyaksaṃbodhau 
 ye'pi te saṃpratipannāṃ bhagavan bahuprāṇakoṭyo'nuttarāyāṃ samyaksaṃbodhau vyākṛtāḥ sattvāstān ahaṃ buddhān bhagavato virādhayeyaṃ
 mā cārādhayeyaṃ
 mā ca me bhūyo bodhihetoḥ saṃsāre saṃsāramāṇasya buddhaśabdo dharmaśabdaḥ saṅghaśabdaḥ kuśalaśabdaḥ kuśalakarmakriyāśabdaḥ śrotrapatheṣu nipatet
 nityamahamavīciparyāpanno bhaveyaṃ
 yadi me bhagavannaivaṃrūpā āśā paripuryeta 
 atha ratnagarbhastathāgato mahābalavegadhāriṇo māṇavakasya sādhukāramadāt 
 sādhu sādhu satpuruṣa
 bhaviṣyasi tvaṃ satpuruṣa sattvānāṃ bhaiṣajyabhūtaḥ duḥkhebhyaśca parimocakastena tvaṃ satpuruṣa bhaiṣajyarājajyotirvimalo nāma bhavasva 
 bhaviṣyasi tvaṃ bhaiṣajyarājajyotirvimalānāgate'dhvanyekasmin gaṅgānadīvālikāsame'saṃkhyeye'tikrānte'nupraviṣṭe dvitīye gaṅgānadīvālikāsame'saṃkhyeye bhadrake kalpe caturuttarasya buddhasahasrasyācirābhisaṃbuddhānāṃ piṇḍapātaṃ dāsyasi yāvadyathā svayaṃ praṇidhānaṃ kṛtaṃ
 nirvṛtasya ca haripatracūḍabhadrasya tathāgatasya saddharme'ntarhite'nuttarāṃ samyaksaṃbodhimabhisaṃbhotsyase
 rocaśca nāma tathāgato bhaviṣyasi yāvadbuddho bhagavān 
 ardhakalpaṃ ca te āyurbhaviṣyati
 yāvacca tasya caturuttarasya buddhasahasrasya bhadrakalpikānāṃ śrāvakasaṅgho bhaviṣyati tāvacca tavaikasya śrāvakasaṅgho bhaviṣyati
 tāvataśca sattvān vinayiṣyasi 
 parinirvṛtasya ca saddharmāntardhānaṃ bhadrakasya mahākalpasya kalpakṣayo na bhaviṣyati
 etāvantaśca buddhavigrahā bhaviṣyanti
 yāvacchūnyeṣu buddhakṣetreṣu gandhavṛṣṭiḥ sattvānāṃ kleśavyādhirdṛṣṭivyādhīḥ kāyavyādhīśca śamayiṣyati
 triṣu caiva puṇyakriyāvastuṣu sattvān pratiṣṭhāpayiṣyanti svargaparāyaṇāṃśca 
 atha khalu kulaputra bhaiṣajyarājajyotirvimalo bodhisattva āha  yadi me bhadanta bhagavannevaṃrūpā āśā paripūryeta tathā me bhagavān satapuṇyalakṣaṇālaṅkṛtena pāṇinā mūrdhānāṃ sparśatu 
 atha khalu kulaputra ratnagarbhastathāgataḥ śatapuṇyalakṣaṇālaṅkṛtena pāṇinā bhaiṣajyarājajyotirvimalasya bodhisattvasya mūrdhānaṃ parimārjayitvā tasthau 
 atha khalu kulaputra bhaiṣajyarājajyotirvimalo bodhisattvastuṣṭa udagra āttamanāḥ pramuditacitto ratnagarbhasya tathāgatasya pañcamaṇḍalena pādau śirasā vanditavaikānte'tikramya sthitaṃ 
 samudrareṇurbrāhmaṇo divyena kauśikavastreṇācchādayitvovāca 
 sādhu sādhu satpuruṣa
 śobhanaṃ praṇidhānaṃ kṛtaṃ 
 na bhūyastvayā mamopasthānaṃ kartavyaṃ 
 yathā sukhameva viharasva 
 atha khalu kulaputra samudrareṇorbrāhmaṇasyaitadabhavat  mayā bahavaḥ prāṇakoṭīnayutaśatasahasrāṇyanuttarāyāṃ samyaksaṃbodhau samādāpitāni
 yathedaṃ sarvāvantaṃ parṣadaṃ paśyāmi sarvaiścemairmahāsattvairudārodārāṇi praṇidhānāni kṛtāni prasannāni ca buddhakṣetrāṇi parigṛhītāni sthāpayitvā vāyuviṣṇunānyairbodhisattvaiḥ kaliyugaṃ parivarjitaṃ 
 mayāpi kaliyugakāle vartamāne sattvā dharmarasena tarpayitavyā
 dṛdhaśca vyavasāyaḥ kartavyaḥ 
 tathārūpeṇa ca mayā praṇidhānena siṃhanādo naditavyaḥ 
 yatheyaṃ sarvā bodhisattvaparṣadāścaryaprāptā bhavet
 sarvāvatī ceyaṃ parṣā sadevagandharvamāṇuṣāsuraśca loko'yaṃ māṃ prāñjalībhūto namasyeta pūjāṃ ca kuryād 
 ayaṃ ca me buddho bhagavān sādhukāramanuprayacchet vyākuryāt
 tathā ye ca daśasu dikṣu buddhā bhagavantaḥ tiṣṭhanti yāpayanti sattvānāṃ dharmaṃ deśayanti te'pi buddhā bhagavanto mama siṃhanādaṃ nadataḥ sādhukāraṃ pradadyuḥ
 vyākuryuścānutarāyāṃ samyaksaṃbodhau
 dūtāṃśca preṣayeyuryat sarvāvatīyaṃ parṣat śṛṇuyāt tāṃśca dūtān paśyet 
 ye'pi ca tasyāṃ paścātkāle mahākaruṇāsamanvāgatā bodhisattvāste'pyevaṃrūpaṃ kliṣṭaṃ buddhakṣetraṃ mahākaliyugakāle bodhiṃ praṇidhānena pratigṛhṇīyurdharmadurbhikṣakāntāre kleśaughairuhyamānān sattvān paritrāyeyuḥ
 buddhakāryaṃ ca kuryuḥ
 sattvānāṃ dharmaṃ deśayeyuḥ 
 yāvat parinirvṛtasyāpi me'cintyāḥ kalpakoṭīnayutaśatasahasrātikrānte daśasu dikṣvatulyebhyo'parimāṇebhyaśca buddhakṣetrebhyo'parimāṇā buddhā bhagavanto mama parinirvṛtasya varṇaṃ bhāṣeran
 yaśaśca ghoṣaṃ ca cārayeyuḥ
 bodhisattvānāṃ cāgrato mama praṇidhānanetrīmudbhāvayeyuḥ 
 te ca bodhisattvā mama karuṇāparibhāvitādhiṣṭānaṃ praṇidhānaṃ śrutvā paramāścaryaprāptā bhaveyuḥ
 te'pi sattvebhyo mahākaruṇāṃ sarjayeyuḥ
 tataśca te evaṃrūpaṃ eva praṇidhānaṃ pratigṛhṇīyuryathāhametarhi pratigṛhṇāmi
 te'pyevaṃrūpe kliṣṭe buddhakṣetre bodhimabhisaṃbudhyeyuḥ 
 caturbhiroghaiḥ sattvān pratyuhyamānānuttārayeyuḥ
 tribhiśca yānairvinayeyuḥ
 yāvannirvāṇapathe sthāpayeyuḥ 
 evaṃrūpaṃ kulaputra samudrareṇurbrāhmaṇo agrapurohito mahākaruṇāparibhāvaṃ praṇidhānaṃ sarjayitvā
 ekāṃśaṃ cīvaraṃ prāvṛtya yena ratnagarbhastathāgatastenopasaṃkrāmati sma 
 tena khalu punaḥ samayena bahudevakoṭīniyutaśatasahasrāṇi gaganatale divyāni tūryakoṭīniyutaśatasahasrāṇi vādyanti puṣpavṛṣṭiśca pravarṣitā
 ekakaṇṭhena codāharanti 
 sādhu sādhu satpuruṣa
 upasaṃkrama tvaṃ bhagavataḥ sakāśaṃ 
 gṛhṇa tvaṃ pravarapraṇidhānaṃ 
 kleśavyākule loke praśamayiṣyasi duḥkhaskandhaṃ sattvānāṃ jñānatoyena praśamayiṣyasi 
 sarvāvatī sā parṣatprāñjalībhūtā abhimukhā ekakaṇṭhena vadati 
 sādhu sādhu satpuruṣa
 pravarapaṇḍitāsmākaṃ hitakara kuruṣva dṛḍhapraṇidhānaṃ pravarabuddhimayaṃ śṛṇomaḥ 
 purohitaścopasaṃkrāmati yadā ca nikṣiptaṃ purohitena bhagavataḥ sakāśe jānumaṇḍalaṃ
 tāvaccāyaṃ trisāhasramahāsāhasro lokadhātuḥ sarvāvatīdaṃ saṃtaraṇaṃ buddhakṣetraṃ kaṃpati prakaṃpati calati pracalati kṣubhyati prakṣubhyati vedhati pravedhati
 aghaṭṭitāni tūryāni pravādyanti
 ye ca mṛgapakṣiṇaste sarve manojñaṃ snigdhaṃ ca śabdamudīrayanti
 vṛkṣāśca puṣpāṇi pramuñcanti 
 ye kecidasmiṃstrisāhasramahāsāhasre lokadhātau pṛthivīṃ niśritya bhūtāḥ prativasanti ye bodhau samādāpitā ye na ca samādāpitāḥ
 sthāpayitvā nairāyikāṃ yāmalaukikāṃ ca
 sarve hitacittāḥ kalyāṇacittā avairacittā akaluṣacittā maitricittā āścaryacittā babhūvuḥ 
 ye sattvāḥ svargacarāste khe sthā evaṃ paramaprītimanasaḥ
 puṣpairmālyairgandhairvādyai ratnacchatrairdhvajaiḥ patākābhirvastraduṣyaiḥ snigdhamanojñaṃ śabdaṃ brāhmaṇasya praṇidhānaṃ śravaṇāyodyuktāḥ pūjākarmaṇe 
 caivaṃ yāvadakaniṣṭhabhavanaparyantā devā jambūdvīpaṃ avatīrya gaganatale sthitvā divyairgandhairyāvadduṣyairbrāhmaṇasya praṇidhānaṃ śravaṇārthamudyuktāḥ pūjākarmaṇe 
 brāhmaṇaścāñjaliṃ pragṛhyābhirgāthābhī ratnagarbhaṃ tathāgatamabhituṣṭāva 
 dhyānebhirvikrīḍasi brahmarivā
 rūpeṇa prabhāvasi śakrarivā 
 dhanadhānya prayacchasi rājarivā
 ratanāgravaro muniśreṣṭhirivā 
 giri saumya vinardasi siṃharivā
 na ca kaṃpase dṛḍhamerurivā 
 na ca kṣobhyase udadhīṣarivā
 guṇadoṣavahī samudravāririvā 
 mala sarva pravāhasi toyurivā
 dahi kleśvanaṃ muniragnirivā 
 na ca sajjase kvacidvāyurivā
 muni tattve nidarśaka devurivā 
 muni dharma pravarṣasi nāgurivā
 jaga sarvaṃ tarpayasi vṛṣṭirivā 
 anyatīrthaṃ pramardasi siṃharivā
 guṇagandha pramuñcasi puṣparivā 
 madhuragira bhāṣasi brahmarivā
 jaga duḥkhapramuñcaka vaidyarivā 
 samacittamupasthihi mātarivā
 jaga nityānugṛhṇasi mitrarivā 
 kira māna arī dṛḍha vajrarivā
 chindi tṛṣṇalatā muniśatrurivā 
 jaga tārayase naditārurivā
 dahi jñānatṛṇāṃ munināgarivā 
 dadi śītaprabhā municandrarivā
 nara padma vibodhayi sūryarivā 
 caturagraphalān dadhi vṛkṣarivā
 riṣisaṅghavṛto munipakṣirivā 
 jinabuddha viṣāla samudrarivā
 samacitta jage tṛṇakāṣṭharivā 
 śūnyadharma nirīkṣasi svapnarivā
 samalokānuvartasi vāririvā 
 muni bodhiya vyākṛta sattva tvayā
 varalakṣaṇadhāri sukāruṇikā 
 tvayi sattva vinīta anantabahū
 mama vyākari bodhiya agravare 
 varaprajñā mahāriṣi satyaruceḥ
 mama vyākari bodhiya chindi matīṃ 
 bhavi buddha jage kalikleśaraṇiḥ
 sthapi sattvaśatāṃśi viśāntapathe 
 yadā kulaputra samudrareṇurbrāhmaṇo'grapurohito ratnagarbhaṃ tathāgatamābhirgāthābhiḥ stutvā tasthau
 tāvadeva sā sarvāvatī parṣā sadevagandharvamāṇuṣā sādhukāramadāt 
 purohita āha  mayā bhadanta bhagavan bahuprāṇakoṭyo'nuttarāyāṃ samyaksaṃbodhau samādāpitāstaiśca svakasvakodārodārāṇi buddhakṣetrāṇi parigṛhītāni pariśuddhāśayāvaruptakuśalamūlāḥ suvinītāḥ sattvā vaineyāḥ parigṛhītāḥ 
 ime ca jyotipālapūrvaṃgamānāṃ caturuttarasahasraṃ vedapāṭhakāṇaṃ ye tathāgatena bhadrakalpikā vyākṛtāḥ
 te'pi satpuruṣā rāgadveṣamohamānacaritāṃstribhiryānairvinayanti
 tadapi taistīvrakleśāvaraṇakaliyugakaṣāyāḥ parivarjitāstairutsṛṣṭā ānantaryakārakāḥ saddharmapratikṣepakāḥ āryāpavādakā mithyādṛṣṭaya āryasaptadhanavirahitā amātṛjñā apitṛjñā aśrāmaṇyā abrāhmaṇyā akṛtyakārakā apuṇyakarāḥ paralokabhayādarśino viparītatattvabodhino'nāthakāstriṣu sucariteṣu
 tathā devamānuṣikābhiḥ śrīsaṃpattibhirudyuktāḥ triṣu duścariteṣu saṃpratipannāḥ daśasu kuśaleṣu karmapatheṣu virahitāḥ sarvakalyāṇamitrai riñcitāḥ sarvapaṇḍitaiḥ prakṣiptā bhavacārake'nuśrotamuhyantaḥ kṣāranadyāṃ sīdantaḥ saṃsārapaṅkairmohāndhakārāvirahitā nirmuktāḥ sarvakuśalakriyāyāṃ sarve śūnyeṣu buddhakṣetreṣūjjhitāḥ sakuśalamūlasamavadhānagatāḥ kumārgavihanyanto mahāsaṅkaṭaprāptāstasmin kāle sahe buddhakṣetre daśavarṣāyuṣkā bhadrakalpe manuṣyā bhaviṣyanti
 sarva ime satpuruṣaiḥ paṇḍitairutsṛṣṭā ujjhitāḥ 
 tatkālaṃ bhavāvartake saṃsāracakre'trāṇā aśaraṇā aparāyaṇā duḥkhabhājanabhūtāḥ sattvāstāṃ parivarjayitvā svakasvakā buddhakṣetrāḥ pradhānapradhānāḥ
 suvinītāśca pariśuddhāśayāḥ avaruptakuśalamūlāḥ ārabdhavīryā bahubuddhakṛtādhikārā vaineyāḥ parigṛhītāḥ 
 na evaṃ bhadanta bhagavan
  ratnagarbhastathāgata āha  evaṃ
 brāhmaṇa
 yathābhiprāyāḥ sattvāḥ praṇidhānaṃ kurvanti buddhakṣetraguṇavyūhāśca parigṛhītāstatraiva ca mayā vyākṛtāḥ 
 brāhmaṇaḥ prāha  mamāpi bhadanta bhagavan hṛdayaṃ kaṃpati tadyathāpi kiṃśukapatraṃ paramadīnamānaso'haṃ sarvaśarīraṃ ca me āyāsitaṃ
 yadi me bhadanta bhagavan sattvāḥ karuṇāspadabhūtā bodhisattvaistatkālamutsṛṣṭā mahākaliyugāndhakāraprakṣiptāḥ sarvaparivarjitāḥ 
 ahamapi bhadanta bhagavannanāgate'dhvani atikrānte ekagaṅgānadīvālikāsame'saṃkhyeye'vaśiṣṭe dvitīye gaṅgānadīvālikāsame'saṃkhyeye tasmiṃśca bhadrake mahākalpe daśavarṣaśatāyuṣkāyāṃ prajāyāṃ kālaṃ pratīkṣamāṇāstāvacciramahaṃ saṃsāre na parikhidyeyaṃ bodhicārikāṃ caramāṇa
 utsahāyi cāhaṃ samādhānabalena cirapācanayānvaineyān pratigṛhṇāmi
 ṣaṭpāramitāścaramāṇo vaineyān pratigṛhṇāmi 
 śrutaṃ ca mayā bhagavataḥ sakāśād vastunimittaṃ parityāgeyaṃ dānapāramitā 
 tathārūpamahaṃ dānapāramitāṃ cariṣyāmi yathā janmāntareṣvaprameyāḥ sattvā yācanakā āgamiṣyanti teṣāṃ tathārūpāṃ parityāgaṃ parityajeyaṃ
 tadyathānnapānakhādyabhojyapeyalehyavastraśayyāsanāśrayapratiśrayamālyagandhavilepanaglānapratyayabhaiṣajyadānaṃ chatradhvajapatākādhanadhānyahastyaśvarathasuvarṇarūpyahiraṇyamaṇimuktāvaiḍūryaśaṅkhaśilāpravāḍarajatajātarūpadakṣiṇāvartasarvāmahamevaṃ parityāgaṃ paramaprāsādakāruṇyamānasaḥ sattvānāṃ datvāphalābhikāṅkṣī sattvaparipācanārthaṃ vaineyasattvānugrahārthaṃ tyāgasaṃbhāraṃ parityajeyaṃ ye ca punaḥ sattvā atityāgayācanakā āgatvā yācayeran tadyathā dāsadāsīgrāmanagararājyabhāryāputraduhitṛhastaparityāgapādaparityāgakarṇanāsānayanajihvā
 carmarudhirāsthikāyajīvitaśiraḥparityāgaṃ
 evaṃrūpāḥ parityāgāḥ paramaprasannaḥ kāruṇyamānasaḥ aphalābhikāṅkṣī sattvānāṃ dānaṃ dadyāṃ vaineyānukaṃpārthaṃ 
 tathārūpāyāmahaṃ dānapāramitāyāṃ cariṣyāmi
 yanna kadācit pūrvaṃ kenacit sattvena evaṃrūpāḥ parityāgāḥ parityaktāḥ syurna ca punaḥ paścāt kaścid bodhisattvaḥ anuttarāyāṃ samyaksaṃbodhau cārikāṃ caramāṇaḥ evaṃrūpāḥ parityāgāḥ parityājet 
 yadahaṃ teṣu janmāntareṣu aprameyāsaṃkhyeyeṣu kalpakoṭīnayutaśatasahasreṣvanuttarāyāṃ samyaksaṃbodhau cārikāṃ caramāṇaḥ dānapāramitāyāṃ careyaṃ
 yadahaṃ mahākaruṇāsamanvāgatānāṃ paścimakānāṃ bodhisattvānāṃ parityāganetrīguṇān sthāpayeyaṃ 
 yā praśamā raṇikleśānāmiyaṃ śīlapāramitā 
 tathāhamanuttarāyāṃ samyaksaṃbodhau cārikāṃ caramāṇo vividhaśīlavratanirantaraduṣkaracārikāṃ careyaṃ
 yathā pūrvoktaṃ 
 yā viṣayeṣvakṣaṇyanatā ātmapratyavekṣaṇā iyaṃ kṣāntipāramitā 
 tathārūpamahaṃ kṣāntiṃ bhāvayamāno
 yathā pūrvoktaṃ 
 yā vivekatā sarvasaṃskṛtā bhāvanā udyujyanā sarvāsaṃskṛtaśāntamanuttaracaryayā avivartanā iyaṃ vīryapāramitā 
 yā sarvasaṃskāreṣu viparyāsaprahāṇāya śūnyatā samudācāraḥ iyaṃ dhyānapāramitā 
 yā prakṛtyanutpattikadharmakṣāntiriyaṃ prajñāpāramitā 
 yā aprameyāsaṃkhyeyeṣu kalpakoṭīnayutaśatasahasreṣu dṛḍhotsāhabalavegacaryā
 yathā pūrvoktaṃ
 na kaścid bodhisattvo'nuttarāyāṃ samyaksaṃbodhau cārikāṃ caramāṇaḥ evaṃ dṛḍhotsāhabalavegena prajñāpāramitāyāṃ cīrṇaḥ syāṃ
 na ca punaḥ paścāt kaścid bodhisattvo'nuttarāyāṃ samyaksaṃbodhau cārikāṃ caramāṇaḥ evaṃ dṛḍhotsāhabalavegena prajñāpāramitāyāṃ caret
 tathāhaṃ careyaṃ
 paścimakānāṃ bodhisattvānāṃ mahākaruṇāsamanvāgatānāṃ netrīguṇaṃ sthāpayeyaṃ 
 prathamacittotpādenāhaṃ paścimakānāṃ bodhisattvānāṃ mahākaruṇāṃ nivartayeyaṃ
 yāvadanuttaraparinirvāṇena bodhisattvāścāścaryaprāptā bhaveyurityarthamahaṃ tyāgasyāmanyanatā careyaṃ
 śīlāniśrayatā kṣāntyāmanyanatā vīrye'nāyūhanatā dhyāneṣvapratiṣṭhitatā prajñāyāmadvayatāṃ careyaṃ 
 aphalākāṅkṣī āryasaptadhanavirahitānāṃ sattvānāṃ sarvaśūnyabuddhakṣetrojjhitānāmānantaryakārakānāṃ saddharmapratikṣepakānāmāryāparvādakānāṃ mithyādṛṣṭikānāmakuśalamūlasamavadhānasaṅkaṭaprāptānāṃ kumārge vihanyamānānāṃ sattvānāmarthāyāhaṃ pāramitāstīvrabalavegotsāhena careyaṃ 
 ekaikasya sattvasyārthe cāhaṃ kuśalamūlabījasaṃtatyāḥ pratiṣṭhāpanārthaṃ daśamahākalpān avīcinarake duḥkhāṃ vedanāmutsaheyaṃ
 evaṃ tiryakpreteṣu yakṣadaridreṣu manuṣyadaridreṣu duḥkhāṃ vedanāmutsaheyaṃ 
 yathā caikasattvasya santatyāṃ kuśalamūlabījaṃ pratiṣṭhāpayeyaṃ tathā sarvasattvānāṃ evaṃrūpāṃ riktamuṣṭisadṛśasantānāṃ vaineyāṃ pratigṛhṇīyaṃ
 yāvat kalpaparyantenāhamanārthako divyasukhopapattibhiḥ
 sthāpayitvā ekajātipratibaddhatuṣitabhavanakālāparikṣīcaramabhaviko bodhyabhisaṃbodhanārthaṃ
 tāvacciramahaṃ saṃsāre buddhakṣetraparamāṇurajaḥsamān buddhān bhagavataḥ paryupāsitvā ekaikasya ca buddhasyāhaṃ buddhakṣetraparamāṇurajaḥsamāṃ vividhāṃ pūjāṃ kuryāṃ
 ekaikasya ca buddhasya sakāśādbuddhakṣetraparamāṇurajaḥsamān guṇān adhigaccheyaṃ
 buddhakṣetraparamāṇurajaḥsamāṃśca sattvān bodhau samādāpayeyaṃ 
 evaṃ pratyekabuddhayānikānāmevaṃ śrāvakayānikānāṃ yathābhiprāyāṃśca sattvān tathāhaṃ samādāpayeyaṃ 
 asati buddhotpāde loka ṛṣivratenāhaṃ sattvāṃ daśakuśalakarmapatheṣu niyojayeyaṃ samādhāvabhijñāsu ca niyojayeyaṃ
 dṛṣṭivyasanamaheśvarabhaktāṃ maheśvararūpeṇāhaṃ sattvān kuśaleṣu niyojayeyaṃ
 nārāyaṇabhaktāṃścandrasūryabhaktāṃ yāvadbrahmabhaktān brahmarūpeṇāhaṃ sattvān kuśaladharmeṣu niyojayeyaṃ 
 evaṃ garuḍarūpeṇa garuḍapakṣiṇaḥ kuśalacaryāsu niyojayeyaṃ
 yāvacchakrarūpeṇa 
 bubhūkṣitān sattvān svamāṃsarudhireṇa saṃtarpayeyaṃ
 vyasanagatāṃśca sattvāṃ svakena kāyena jīvitena ca paritrāyeyaṃ 
 tāvacciramahaṃ bhadanta bhagavan dagdhasantānānāṃ kuśalamūlaparihīnānāmarthāyātibalavegena cārikāṃ caraṃ
 tāvacciraṃ cāhaṃ saṃsāre sattvahetorvividhacaṇḍaghoradāruṇāṃ duḥkhāṃ praticcheyaṃ
 yāvadatikrāntānekagaṅgānadīvālikāsamānāmasaṃkhyeyānāṃ nirgatānām avaśiṣṭe dvitīye gaṅgānadīvāikāsame'saṃkhyeye'nupraviṣṭe bhadrake mahākalpe yadā jyotipālo māṇavako'nuttarāṃ samyaksaṃbodhimabhisaṃbudhyati krakutsando nāma tathāgato bhaviṣyati tadāhaṃ tasmin samaye āryeṇa prajñācakṣuṣā daśasu dikṣu sahasrabuddhakṣetraparamāṇurajaḥsamāsu lokadhātuṣu pravartitadhārmikaṃ dharmacakraṃ tiṣṭhato yāpayato buddhān bhagavataḥ paśyeyaṃ ye mayā dagdhasantānā akuśalamūlasamādhānāḥ saptadhanavirahitāḥ sarvaiḥ śūnyairbuddhakṣetrairujjhitā ānantaryakārakāḥ saddharmapratikṣepakā āryāpavādakā yāvatkumārge vihanyantaḥ mayā saṅkaṭaprāptāḥ prathamamanuttarāyāṃ samyaksaṃbodhau samādāpitā niveśitāḥ pratiṣṭhāpitāḥ 
 mayā te sattvāḥ prathamaṃ dānapāramitāyāṃ samādāpitā yāvatprajñāpāramitāyāṃ niveśitāḥ syurmayā ca teṣāṃ sattvānāṃ tatkuśalamūlabījamanuttare nirvāṇe prakṣiptaṃ syāt
 apāyebhyaśca parimocitāḥ syuḥ
 prajñāpuṇyasaṃbhāre ca niyojitāḥ syustiṣṭhanto yāpayantasteṣu ca buddhakṣetresu buddheṣu bhagavatasūpanītāḥ syuryadānuttarāyāṃ samyaksaṃbodhau vyākaraṇapratilabdhā bhaveyuḥ
 samādhidhāraṇīkṣāntipratilabdhāśca syurbhūmyavakrāntāśca syurmayā ca te sattvā buddhakṣetraguṇavyūhā praṇidhānaṃ samādāpitāḥ śikṣāpitāśca syuryathārūpaṃ ca te buddhakṣetraguṇavyūhāṃ pratigṛhṇeyuste ca tān ahaṃ tasmin samaye'nupraviṣṭe bhadrakalpe krakutsande jinasūrya udgate daśasu dikṣu buddhakṣetraparamāṇurajaḥsameṣu buddhakṣetreṣu buddhān bhagavataḥ tiṣṭhato yāpayataḥ sattvānāṃ dharmaṃ deśayataḥ paśyeyaṃ
 tadāhaṃ krakutsandasya tathāgatasyārhataḥ samyaksaṃbuddhasyācirābhisaṃbuddhasya sakāśamupasaṃkrameyaṃ
 upasaṃkramya vividhāṃ pūjāṃ kuryāṃ
 praśnaṃ ca pṛccheyaṃ
 pravrajeyaṃ
 śīlaśrutasamādhāvabhiyujyeyaṃ
 agradharmadeśakaśca bhaveyaṃ 
 ye ca tasmin samaye dagdhasantānāḥ sattvā akuśalamūlasamavadhānagatā dṛṣṭimārgasaṃpratipannā ānantaryakārakāḥ kumārgavihanyamānāsteṣāṃ mahāsaṅkaṭaprāptānāṃ sattvānāṃ dharmaṃ deśayeyaṃ
 tāṃścāhaṃ vaineyāṃ pratigṛhṇīyāṃ 
 astāṃgate jinasūrye tadāhamanābhogena buddhakāryaṃ kuryāṃ yāvadvarṣaśatāyuṣkāyāṃ prajāyāṃ triṣu puṇyakriyāvastuṣu sattvānniyojayeyaṃ 
 tasmiṃśca kāle'tikrānte devalokaṃ gatvā devānāṃ dharmaṃ deśayeyaṃ
 vaineyāṃśca pratigṛhṇīyāṃ
 yāvadviṃśativarṣaśataṃ sattvānāmāyurbhaviṣyati 
 sattvā aiśvaryakularūpamadamattā matsariṇo bhaviṣyanti 
 pañcakaṣāyāndhakāraprakṣiptāḥ sattvāḥ tīvrarāgāstīvradveṣāstīvramohāstivramānāstīvrapāperṣyāmatsariṇo'dharmarāgaraktā adharmabhogaparyeṣṭino mithyādṛṣṭayo viparītadarśanā āryasaptadhanavirahitā amātṛjñā apitṛjñā aśrāmaṇyā abrāhmaṇyā akṛtyakarā apuṇyakarā aparalokabhayadarśino'nabhiyuktāstriṣu puṇyakriyāvastuṣu anarthikāstribhiryānairanabhiyuktāstriṣu sucariteṣu abhiyuktāstriṣu duścariteṣu anabhiyuktā daśasu kuśaleṣu karmapatheṣu abhiyuktā daśasvakuśaleṣu karmapatheṣu caturviparyāsopahatāścaturvipattisaṃsthānāścaturmāravaśagatāścaturbhiroghairuhyamānāḥ pañcanīvaraṇavaśagatāḥ sattvā bhaviṣyanti 
 ṣaḍindriyamadamattā aṣṭamithyātvapratipannāḥ kāmasaṅkaṭaprāptā anuśayasamutthāpakā anarthikā devamanuṣyaśrīsaṃpattibhirviparītadṛṣṭikāḥ kumārge vihanyamānā ānantaryakārakāḥ saddharmapratikṣepakā āryāpavādakāḥ sarvakuśalamūlaparihīṇā dhvāṅkṣāmukharā akṛtajñā muṣṭasmṛtayaḥ kuśalajugupsakā duḥprajñā alpaśrutā duḥśīlāḥ kuhakā matsariṇaḥ parasparābhāṣakā anyonyāgauravāḥ kuśīdā vikalendriyā durbalāścīvaravirahitā akalyāṇamitrasaṃgṛhītā garbhāśayasmṛtipraṇaṣṭā vividharogapahatāḥ kliṣṭā durvarṇā avahoṭimakā ahrīkā anapatrāpyāḥ parasparabhītā ekapūrvabhaktena bahukāyavācā manasā duścaritaṃ samācaranti te praśaṃsitaśāśvatadṛṣṭikāḥ sattvā bhaviṣyanti 
 pañcaskandhābhiniviṣṭacittāḥ pañcakāmaguṇāgṛddhacittā duṣṭacittā vyāpannacittā vairacittā vihiṃsācittāḥ kaluṣacittā rukṣacittāḥ kṣubhitacittā adāntacittā ahitacittā uddhatacittā adharmābhiniviṣṭacittā anavasthitacittāḥ parasparasārambhacittāḥ parasparavadhakacittā dharmavivarjitacittā avipakvacittā dharmeṣu sārambhacittā akuśala utpāditacittāḥ śāntanirvāṇāparyeṣṭicittā adakṣiṇiyacittāḥ sarvasaṃyojanabandhanasamudānanacittā vyādhijarāmaraṇāsaṃpratyayacittāḥ sarvasaṃyojanādhiṣṭhitacittāḥ sarvanīvaraṇaparigrahacittā dharmadhvajaprapātanacittā dṛṣṭidhvajocchrayaṇacittāḥ parasparāvarṇacittā anyonyabhakṣaṇacittāḥ parasparapīḍanaiśvaryacitta dveṣasamudgrahaṇacittā anyonyāghātacittāḥ kāmebhyo'tṛptacittāḥ sarvaparigrahamātsaryacittā akṛtajñacittāḥ paradārākramaṇacittā vyāpādavihiṃsanacittā apraṇidhānacittāḥ sattvāstatkāle bhaviṣyanti 
 ime cātra śabdāḥ parasparāntikācchṛṇvanti
 narakaśabdastiryagyoniśabdo yamalokaśabdo vyādhiśabdo jarāśabdo maraṇaśabdo vadhakaśabdo'kṣaṇaśabdo nityāriśabdo haḍinigaḍabandhanacārakaśabdo daṇḍapīḍanāśabdo'varṇakrośanaparibhāṣaṇāśabdaḥ saṃdhicchedanaśabdo gaṇacchedanaśabdaścauryaśabdaḥ paracakraśabdo durbhikṣaśabdaḥ kāmamithyācāraśabdo mṛṣāvādaśabda utpātaśabdaḥ paiśunyaśabdaḥ paruṣaśabdaḥ saṃbhinnapralāpaśabda īrṣyāmātsaryaśabda āgrahaparigrahaśabdo'haṅkāramamakāraśabdaḥ priyāpriyaśabda iṣṭāniṣṭaśabdaḥ priyaviprayogaśabdaḥ krayavikrayaśabdo'nyonyadāsaviheṭhanāśabdo garbhavāsaśabdo durgandhaśabdaḥ śītaśabda uṣṇaśabdo jighatsāpipāsāśabdaḥ śrāntaklāntavedanāśabdaḥ kṛṣikarmāntaśabdo vividhakarmaśilpaparikhinnaśabdo vividharogopahataśabdaḥ
 imāṃśca te sattvāḥ parasparasyāntikācchṛṇvanti 
 evaṃrūpaiḥ parihīṇakuśalamūlaiḥ parihīṇakalyāṇamitrairduṣṭacittaiḥ sattvaistasmin kāle sahālokadhāturākīrṇā bhaviṣyati 
 ujjhitāśca te sattvā bhaviṣyanti sarvajñaiḥ śūnyairbuddhakṣetrairyathānnapānadamasaṃyamakuśalakarmakriyākuśalasamavadhānā āryāṣṭāṅgena mārgeṇa virahitāstamastamaḥparāyaṇāḥ pragāḍhakarmapratyayena te sattvāstasmin samaye bhadrakalpe viṃśottaravarṣaśatāyuṣkeṣu pratyājāyiṣyanti 
 teṣāṃ sattvānāṃ karmapratyayena sahabuddhakṣetraṃ hīnaṃ bhaviṣyati
 sarvairavaruptakuśalamūlaiḥ sattvaiḥ parivarjitaṃ
 salavaṇā ca pṛthivī bhaviṣyati
 pāṣāṇaśarkarapāṃśuśīlā parvatotkūlā ca dharaṇī bhaviṣyati
 paruṣadaṃśamaśakāśīviṣacaṇḍamṛgapakṣibhirākīrṇā bhaviṣyati
 viṣamakālakaluṣā vāyavo vāsyanti
 viṣamakālavirasalavaṇavimiśrā aśanivarṣā patiṣyanti
 tathārūpāḥ pṛthivyāṃ śaṣpauṣadhitṛṇavṛkṣā patrapuṣpaphalā dhānyarasāḥ sattvānāmannapānabhogaparibhogaviṣamāḥ kaluṣaparuṣarukṣaviṣasaṃsṛṣṭā bhaviṣyanti
 te sattvāḥ paribhaktyā bhūyasyā mātrayā rukṣā duṣṭāścaṇḍā raudrāḥ paruṣāḥ kadaryāḥ paribhāṣakā anyonyāgauravā bhītena cittenāghātacittā vadhakacittā
 māṃsabhojanarudhirāhārā mṛgacarmaprāvaraṇāḥ praharaṇādhiṣṭhānāḥ prāṇivadhodyuktā rūpakulavaṃśaiśvaryaśāstralipyaśvārohaṇadhanurgrahāyudhaparivārā mātsaryadarpitā bhaviṣyanti
 vividhalūhatapavratābhiyuktā bhaviṣyanti lokāḥ 
 tatkālamahaṃ tuṣitabhavanādavatīrya viśiṣṭe cakravartikulavaṃśe īśvare rājakule agramahiṣyāḥ kukṣau vaineyasattvakuśalamūlaparipācanārthaṃ garbhavāsamupagṛhṇīyāṃ
 sarvāvantaṃ tasmin samaye sahe buddhakṣetre udāreṇāvabhāsena sphureyaṃ
 ūrdhvaṃ yāvadakaniṣṭhabhavanaparyanto'haṃ heṣṭhaṃ yāvat kāñcanacakraparyantamudāreṇāvabhāsena sphureyaṃ 
 ye ca tasmin samaye sattvā sahe buddhakṣetre pratyājātā narakeṣu vā tiryagyonau vā yamaloke vā devamanuṣye vā te sarve tamavabhāsaṃ paśyeyuḥ spṛśeyuḥ saṃjāneyuḥ
 teṣāṃ saṃsāre vimṛśatāṃ duḥkhodvignānāṃ nirvāṇābhilāṣamantaśaḥ kleśaśamacittānyutpādayeyuḥ 
 idaṃ prathamamagramārgabījamavaropayeyaṃ
 yadāhaṃ sarvadharmanayavipaścitaṃ sarvasamādhinirdeśamekadharmamukhamaparāntakalpanirdeśena samāhitacitto daśamāsāṃ mātuḥ kukṣau nivaseyaṃ
 yāvāṃścāhaṃ prāpte buddhatve sattvāṃ parikhinnāṃ saṃsāre parimocayeyaṃ 
 te sattvā mātuḥ kukṣigataṃ daśamāsāṃ maṇigarbhasaṃdarśanasamāhitacittaṃ paryaṅkena niṣaṇṇaṃ paśyeyuḥ 
 nirgate ca daśamāse sarvapuṇyasaṃcayenāhaṃ samādhinā sarvāvantaṃ sahabuddhakṣetraṃ ṣaḍvikāraṃ dharaṇīṃ cālayeyaṃ
 ūrdhvaṃ yāvadakaniṣṭhabhavanaparyantaṃ heṣṭimena ca yāvat kāñcanacakraparyantaṃ ṣaḍvikāreṇa cālayeyaṃ 
 ye ca tasmin samaye sahe buddhakṣetre sattvāḥ pratyājātā narakeṣu vā yāvan manuṣyeṣu vā tān prabodhayeyaṃ 
 yadāhaṃ māturdakṣiṇe kukṣāvabhiniṣkrameyaṃ
 punarapi ca sarvāvantaṃ sahaṃ buddhakṣetramudāreṇāvabhāsena aphureyaṃ
 tadāpi tasmin samaye sarvān sahe buddhakṣetre sattvān saṃcodayeyaṃ
 anavaruptakuśalamūlānāṃ sattvānāṃ santāne nirvāṇabījaṃ prakṣipeyaṃ
 avaropitanirvāṇabījasantatīnāṃ sattvānāṃ samādhyaṅkuramavaropayeyaṃ 
 yadā cāhaṃ caraṇatalena dharaṇīṃ spṛśeyaṃ sarvāvatī tasmin samaye sahe buddhakṣetre ṣaḍvikāraṃ dharaṇīṃ cālayeyaṃ prakaṃpayeyaṃ kṣobhayeyaṃ yāvat kāñcanacakraparyantena
 tadāhaṃ tasmin samaye sattvān jalaniśritāṃ kṣitiniśritāṃ khaniśritāṃ caturyoniparyāpannāṃ pañcagatisaṃniśritāṃ tān sarvān ahaṃ pratibodhayeyaṃ
 yeṣāṃ santāne sattvānāmanutpannaṃ samādhānāṅkuraṃ ropayeyaṃ
 dṛḍhasamādhānāṅkurāṃ tribhiryānairavaivartikāṃ sthāpayeyaṃ 
 sahajātamātrasya ca me yāvadeva tasmin sahe buddhakṣetre mahābrahmāṇo vā mārā vā śakrā vā candrā vā sūryā vā lokapālā vā mahānāgarājā vāsurendrā vā aupapādukā vā maharddhikā vā yakṣarākṣasanāgāsurā vā sarve mama pūjākarmaṇe upasaṃkrāmeyuḥ 
 sahajātamātraścāhaṃ saptapadāni prakrāmeyaṃ 
 sarvapuṇyasamuccayenāhaṃ samādhinā tathārūpaṃ dharmaṃ deśayeyaṃ yattatsarvāvatī sā parṣattribhiryānaiḥ prasādaṃ pratilaṃbhayet 
 ye ca tatra parṣadi sattvāḥ śrāvakayānikā bhaveyuste caramabhavikā mama vaineyā bhavikā
 ye ca tatra sattvāḥ pratyekabuddhayānikā bhaveyuste vairocanakusumāṃ kṣāntiṃ pratilabheyuḥ
 ye ca tatra sattvā anuttaramahāyānikā bhaveyuste sarve vajradharasamudrasaṃkopitaṃ samādhiṃ pratilabheran
 tena ca samādhinā tisrā bhūmīḥ samatikrāmeyuḥ 
 yadahaṃ snāpanamiccheyaṃ ye ca tatra mahānāgarājāno viśiṣṭatarā bhaveyuḥ te māṃ snāpayeyuḥ
 ye ca sattvā māṃ snāpayamānaṃ paśyeyuste sarve tribhiryānairevaṃrūpān guṇānadhigaccheyuḥ yathā proktaṃ 
 ye ca māṃ sattvā rathamabhirohantaṃ samanupaśyeyurvistareṇa kumārakrīḍavividhaśilpasthānakarmasthānāsanāni ca dadarśa śikṣāpanayogyaṃ stryagāre pañca kāmaguṇaratikrīḍārdharātrāvudvignaniṣkramaṇālaṅkāravibhūṣaṇacchoraṇaṃ lohitavastrābhīkṣṇaṃ kāṣāyavastraparyeṣaṇabodhivṛkṣopasaṃkramaṇaṃ
 ye ca sattvā māmupasaṃkrāmantaṃ paśyeyuḥ
 teṣāṃ cāhaṃ sattvānāṃ sarvapuṇyasamuccayena samādhinā tathārūpaṃ dharmaṃ deśayeyaṃ yathā te sattvāstribhiryānaistīvracchandā udyujyeyuḥ 
 ye ca tatra sattvāḥ pratyekabuddhayānikāste sarve vairocanakusumāṃ kṣāntiṃ pratilabheyuḥ
 yaiśca mahāyānabījaṃ prakṣiptaṃ bhavet te sarve vajradharasamudrasaṃkopitaṃ samādhiṃ pratilabheyustena ca samādhinā tisro bhūmiratikrāmeyuḥ
 svayaṃ cāhaṃ tṛṇasaṃstaraṇaṃ gṛhṇīyāṃ bodhivṛkṣamūlavajrāsane prajñapayeyaṃ niṣīdeyaṃ paryaṅkamābadhvā ṛjukena kāyena
 tathārūpamahamāsphānakaṃ dhyānaṃ dhyāyeyaṃ
 āśvāsapraśvāsā vyupaśameyaṃ
 ekavāraṃ divasena dhyānādvyuttiṣṭheyaṃ
 vyutthāya cāhamardhatilakaphalamāhāramāhareyaṃ
 ardhaṃ pratigrāhakasyānuprayaccheyaṃ 
 tāvacciraṃ cāhamevaṃrūpāṃ duṣkaracārikāṃ careyaṃ
 yāvadakaniṣṭhabhavanaparyantena sarve devā ye sahe buddhakṣetre paryāpannāsta upasaṃkrāmeyurmama ca pūjāṃ kurvāṇāḥ
 sarve me sākṣiṇaḥ syurduṣkaracaryāyāṃ 
 yaiśca tatra śrāvakayāne bījamavaruptaṃ syātteṣāṃ bhadanta bhagavan kleśavyupaśamāya santāne bhaveyaṃ
 caramabhavikāśca mama vaineyā bhaveyuḥ
 ye pratyekabuddhayānikā yāvadyathā pūrvoktaṃ 
 evaṃ nāgayakṣāsuragaruḍakinnaramahoragapretapiśācakumbhāṇḍāḥ pañcābhijñā ṛṣaya upasaṃkrāmeyurmama pūjākarmaṇe
 sarve ca me sākṣiṇo bhaveyurduṣkaracaryāyāṃ
 ye ca śrāvakayānikā yāvadyathā pūrvoktaṃ 
 ye ca tatra cāturdvīpikāyāmanyatīrthikā lūhatapo vrataduṣkaracārikāṃ caranti
 teṣāṃ cāmānuṣā ārocayeyuḥ 
 na yūyaṃ duṣkarakārakā
 yathāsmin pradeśe caramabhaviko bodhisattvo duṣkaracārikāṃ carati
 tathārūpaṃ dhyāyati hṛdaye manaskāraṃ badhnāti praśrabdhakāyasaṃskāraḥ praśrabdhavāksaṃskāraḥ praśāntāścāsya praśvāsāśvāsāḥ
 dinedine caikāṃ velāṃ dhyānādvyutthitvārdhatilakaphalamāhāramāharati 
 sā duṣkaracaryā maharddhikā sā mahāphalā mahāvistārā
 na cireṇāsau anuttarāṃ samyaksaṃbodhimabhisaṃbhotsyate 
 sacenna śraddhadhvaṃ gacchata svayaṃ paśyata 
 te ca tāṃ duṣkaracaryāmutsṛjya mama duṣkaracaryāṃ dṛṣṭvā yeṣāṃ śrāvakayānasantānabījāṅkuraṃ pratiṣṭhitaṃ syāt
 yāvad yathā pūrvoktaṃ 
 ye manuṣyarājā vā bhaṭṭā vā naigamajānapadā gṛhasthapravrajitā gṛhāgārasaṃpannāste'pi mama duṣkaracaryāmupasaṃkrāmeyuryāvacchrāvakayānikā yathā pūrvoktaṃ 
 yaśca mātṛgrāmo mama darśanayopasaṃkramet
 sa tasya paścimako mātṛgrāmapratilābho bhaved iti
 ye śrāvakayānikā yathā pūrvoktaṃ 
 ye mṛgapakṣiṇo duṣkaraṃ caramāṇaṃ niṣaṇṇaṃ paśyeyussa teṣāṃ paścimakastiryagyonipratilābho bhaved iti
 yaiśca mṛgapakṣibhiḥ śrāvakayāne bījānyavaropitāni tenaikajātipratibaddhā mama caiva vaineyā bhaveyurye pratyekabuddhayānā yāvad yathā pūrvoktaṃ
 evaṃvidhāḥ kṣudrakāstiryagyonikā vaktavyā
 evaṃ pretā vaktavyāstāvacciraṃ cāhamevaṃrūpāṃ duṣkaracaryāṃ careyaṃ ekaparyaṅkena yāvad bahusattvakoṭīnayutaśatasahasrāṇi duṣkaracaryāyāṃ sākṣibhūtā bhaveyuḥ āścaryaprāptāśca
 teṣāṃ ca santāne'prameyāsaṃkhyeyānāṃ mokṣabījāṃ praropayeyaṃ 
 tathārūpāmahaṃ duṣkaracaryāṃ careyaṃ yathā na pūrvaṃ kenacit sattvasaṃkhyātena anyatīrthikena vā śrāvakayānikena vā pratyekabuddhayānikena vā anuttaramahāyānikena vā evaṃ duṣkaracaryācīrṇapūrvaḥ syāt
 na ca punaḥ paścāt kaścit sattvasaṃkhyātaścaret anyatīrthikā vā evaṃrūpāṃ duṣkaracārikāṃ śaktāṃścarantu yathāhaṃ careyaṃ 
 aprāptāyāmanuttarāyāṃ samyaksaṃbodhau tadāhaṃ puruṣakāraṃ kuryāṃ sabalakāyaṃ māraṃ parājayeyaṃ
 sāvaśeṣakarmaphalaṃ cādhiṣṭhiheyaṃ
 kleśamāraṃ jineyaṃ
 anuttarāṃ ca samyaksaṃbodhimabhisaṃbudhyeyaṃ 
 tadahamekasattvasya santāne'rhatvaṃ pratiṣṭhāpayeyaṃ
 tathā dvitīyasya tathā tṛtīyasya tathā caturthasya dharmaṃ deśayeyaṃ
 santāne cārhatvaṃ pratiṣṭhāpayeyaṃ 
 ekaikasya sattvasyārthamahaṃ śatasahasraśaḥ prātihāryāṇi darśayeyaṃ
 tasya ca santāne samyagdṛṣṭiṃ pratiṣṭhāpayeyaṃ
 bahuni ca dharmārthavyañjanasahasrāṇi bhāṣayeyaṃ
 yathā śaktyā ca phale pratiṣṭhāpayeyaṃ 
 vajramayāṃśca sattvānāṃ santāne kleśaparvatāṃ jñānavajreṇa bhindyāṃ triyānena vyavasthānena dharmaṃ deśayeyaṃ 
 ekasattvasyārthāyāhaṃ bahuyojanaśatāni padbhyāṃ gaccheyaṃ dharmadeśanārthamabhayapade pratiṣṭhāpanārthaṃ 
 apratiṣedhaśca me śāsane bhavet pravrajyāyāḥ
 durbalasya muṣṭasmṛteḥ vibhrāntacittasya mukharapragalbhacittasya praduṣṭacittasya duḥprajñacittasya bahukleśākulacittasya mātṛgrāmasya mama śāsane pravrajyopasaṃpadbhavet 
 catasraśca me parṣāḥ syurbhikṣubhikṣuṇyupāsakopasikāḥ 
 bahujanaprabhūtaṃ me śāsanaṃ bhavet devānāṃ satyadarśanaṃ yakṣāṇāṃ nāgānāmasurāṇāmāryāṣṭāṅgasamanvāgata upoṣadhavāsaḥ
 yāvattiryagyonigatānāmapi brahmacaryāvāso bhavet 
 bodhiprāptasya ca me bhadanta bhagavan ye sattvā mama praduṣṭacittā vadhakacittāḥ śastreṇa vāgninā vā śaktyā va vividhena vā praharaṇenopasaṃkrāmeyuḥ
 rukṣaiḥ paruṣairvacanairākrośeyuḥ paribhāṣeyurdigvidikṣu vāyaśaḥśabdaṃ cāreyuḥ
 viṣasaṃsṛṣṭaṃ vāhārapānamupanāmayeyuḥ
 evaṃrūpāṃ karmaphalānaparikṣīṇānadhiṣṭhihitvānuttarāṃ samyaksaṃbodhimabhisaṃbudhyeyaṃ 
 yathā bodhiprāptasya me sattvāḥ pūrvaṃ vaireṇa vadhakopakaraṇaprayogena paruṣavacanavividhapraharaṇaviṣānnapānasaṃsṛṣṭenopasaṃkrāmeyuḥ rudhiraṃ ca me utpādayeyuḥ
 teṣāṃ sattvānāmahaṃ śīlaśrutasamādhimahākaruṇābhāvitena brahmasvaraghoṣadundubhinarditena svareṇa tathārūpaṃ dharmaṃ deśayeyaṃ
 yatteṣāṃ cittāni prasādayeyaṃ kuśale ca niyojayeyaṃ
 yathā te sattvāḥ karmāvaraṇaṃ deśayeyuḥ
 āpatyāṃ saṃvaramāpadyeyuḥ
 na ca teṣāṃ sattvānāṃ svarge mokṣaphale vairāgye āśravakṣaye vā āvaraṇakarma bhaved iti
 mama cātrāparikṣīṇakarmaphalakṣīṇavyantīkṛtaṃ bhavet 
 bodhiprāptasya ca me bhadanta bhagavan yāvanto mama romakūpā bhaveyustāvanto divasaṃ buddhavigrahānnirmiṇuyāṃ dvātriṃśadbhirmahāpuruṣalakṣaṇaiḥ samalaṅkṛtānaśītibhiranuvyañjanaistāṃścāhaṃ buddhavigrahān śūnyeṣu buddhakṣetreṣu preṣayeyaṃ
 aśūnyeṣu ca preṣayeyaṃ
 pañcakaṣāyeṣu buddhakṣetreṣu preṣayeyaṃ 
 ye cāpi teṣu buddhakṣetreṣvānantaryakārakāḥ sattvā bhaveyuḥ saddharmapratikṣepakāḥ āryāpavādakā yāvadakuśalamūlasamavadhānakāḥ
 ye'pi tatra sattvāḥ śrāvakayānasaṃprasthitāḥ pratyekabuddhayānasaṃprasthitā mahāyānasaṃprasthitāḥ śikṣāyāṃ kalmāṣakāriṇaḥ chidracāriṇaḥ mūlāpattimāpannāḥ dagdhasantānāḥ śubhamārgapraṇaṣṭāḥ saṃsārāṭavīsaṃprasthitāḥ kumārgavihanyamānā mahāsaṅkaṭaprāptāḥ
 tathārūpāḥ sattvāḥ sattvakoṭīnayutaśatasahasrādeko buddhavigraha ekadivase sattvānāṃ dharmaṃ deśayet 
 ye sattvā maheśvarabhaktikāsteṣāṃ sattvānāṃ maheśvararūpeṇa dharmaṃ deśayeyaṃ 
 sahe ca buddhakṣetre mama varṇaṃ bhāṣayeyustatra ca sattvānāṃ praṇidhānamudyojayeyaṃ 
 te ca sattvā mama varṇaṃ śrutvā mamaiva buddhakṣetre praṇidhānaṃ kurvīran
 upapattiṃ cākāṅkṣeyuḥ 
 yādyahaṃ bhadanta bhagavan teṣāṃ sattvānāṃ maraṇakālasamaye purataḥ na tiṣṭheyaṃ dharmaṃ na deśayeyaṃ cittaṃ na saṃprasādayeyaṃ
 mā cāhamanuttarāṃ samyaksaṃbodhimabhisaṃbudhyeyaṃ 
 yadi me sattvāḥ kālaṃ kṛtvā durgatīṣūpapadyeyurna ca mama buddhakṣetre manuṣyapratilābhaṃ labheyuḥ
 sarve mama dharmā saṃmoṣaṃ gaccheyurmā ca me pratibhāyeyurmā cāhaṃ śakyaṃ sakalaṃ buddhakāryaṃ niṣpādayituṃ 
 ye sattvā nārāyaṇabhaktikā yāvatte sattvāḥ kālaṃ kṛtvā durgatiṃ prapateyustanmā cāhaṃ śakyaṃ sakalaṃ buddhakāryaṃ niṣpādayituṃ 
 bodhiprāptasya ca me sarvabuddhakṣetreṣu sattvā ānantaryakārakā yāvat kumārge vihanyamānā mahāsaṅkaṭaprāptāḥ sattvāḥ kālaṃ kṛtvā mama buddhakṣetra
 idaṃ teṣāṃ nimittaṃ pāṃśuvarṇāste sattvā bhaviṣyanti
 piśācamukhī muṣṭasmṛtayo durgandhā duḥśīlā alpāyuṣkā vividharogopahatā vividhapariṣkāraparihīṇāśca te sattvā bhaviṣyanti
 teṣām sattvānāmarthe'haṃ yāvattasmin samaye sahe lokadhātau cāturdvīpikā bhaveyuḥ
 sarvatra ca cāturdvīpikāyāṃ saṃtuṣitabhavanāvataraṇaṃ māturgarbhe cāhaṃ jātumupadarśayeyaṃ
 vistareṇa kumārakrīḍāśilpakarmasthānaduṣkaracaryāmāradharṣaṇabodhyabhisaṃbudhyanadharmacakrapravartanaṃ
 sarvatra ca cāturdvīpikāsu sakalaṃ buddhakāryamupadarśayeyaṃ
 parinirvāṇaṃ yāvaccharīravibhāgamupadarśayeyaṃ 
 bodhiprāptaścāhaṃ ekapadavyāhareṇa dharmaṃ deśayeyaṃ 
 ye sattvāḥ śrāvakayānikāste śrāvakayānakathāpiṭakaṃ dharmaṃ deśitamājānīyuḥ
 ye sattvāḥ pratyekabuddhavaineyāste pratyekabuddhayānakathādharmaṃ deśitamājānīyurye sattvā anuttaramahāyānikāste'nuttaramahāyānakathādharmaṃ deśitamājānīyuḥ 
 ye sattvāḥ saṃbhāravirahitāste dānakathādharmaṃ deśitamājānīyurye sattvāḥ puṇyavirahitāḥ sukhasvargābhilāṣināste śīlakathādharmaṃ deśitamājānīyuḥ
 ye parasparabhītakaluṣacittāḥ praduṣṭacittāste maitryāvyāhārakathādharmaṃ deśitamājānīyuḥ
 prāṇātipātikāḥ karuṇādharmaṃ deśitamājānīyuḥ
 ya īrṣyāmātsaryābhibhūtāste muditāvyāhārakathādharmaṃ deśitamājānīyuḥ
 ye rūpārūpyamadamattacittāste upekṣāvyāhārakathādharmaṃ deśitamājānīyuḥ 
 ye kāmarāgamadamattacittā aśubhavyāhāreṇa dharmaṃ deśitamājānīyuḥ
 ye ca sattvā mahāyānikauddhatyavyākulacittopagatāste ānāpānasmṛtivyāhāreṇa dharmaṃ deśitamājānīyuḥ
 ye duḥprajñā vā pradīpapratītyasamutpādavyāhāreṇa dharmaṃ deśitamājānīyuḥ
 ye'lpaśrutavādinaste'saṃpramoṣaśrutadhāraṇīvipraṇāśavyāhāreṇa dharmaṃ deśitamājānīyuḥ
 kudṛṣṭisaṅkaṭaprāptāḥ śūnyatāvyāhāreṇa dharmaṃ deśitamājānīyuḥ
 vitarkasamudācāropahatā animittavyāhāreṇa dharmaṃ deśitāmājānīyurapraṇihitāpariśuddhopahatā apraṇihitavyāhāreṇa dharmaṃ deśitamājānīyuḥ
 āśayāpariśūddhāḥ pariśuddhāśayavyāhāreṇa dharmaṃ deśitamājānīyuḥ
 vyavakīrṇasamudācāropahatā bodhicittāsaṃpramoṣavyāhāreṇa dharmaṃ deśitamājānīyuḥ
 kṣamaprayogoṣmopahatā akṛtrimavyāhāreṇa dharmaṃ deśitamājānīyuḥ
 adhyāśayapraśrabdhopahatā aniśritavyāhāreṇa dharmaṃ deśitamājānīyuḥ
 kliṣṭacittāḥ peyālaṃ kalpacittavyāhāreṇa
 kuśalasaṃpramoṣacittā vairocanavyāhāreṇa
 mārakarmodyuktāḥ śūnyatāvyāhāreṇa
 paravadhe saṃpratipannā abhyudgatavyāhāreṇa
 vividhakleśopahatacittā vigatavyāhāreṇa
 viṣamamārgasaṃpratipannā āvartavyāhāreṇa
 mahāyānakautuhalacittā vivartavyāhāreṇa
 saṃsārodvignānāṃ bodhisattvānāṃ rativyāhāreṇa
 kuśalabhūmijñānavagatā amūḍhavyāhāreṇa
 parasparāsaṃtuṣṭakuśalamūlānāṃ śrutavyāhāreṇa
 parasparāsamacittānāmapratihataraśmivyāhāreṇa
 viṣamakarmasaṃpratipannānāṃ kriyāvatāraṇavyāhāreṇa
 parṣadbhayopagatānāṃ siṃhaketuvyāhāreṇa
 caturmārābhibhūtacittānāṃ śūravyāhāreṇa
 buddhakṣetrānavabhāsagatānāṃ sattvānāṃ prabhāvyūhavyāhāreṇa
 anunayapratighānāṃ śailoccayavyāhāreṇa
 buddhadharmālokanābhibhūtānāṃ dhvajāgrakeyūravyāhāreṇa
 mahāprajñāvirahitānāmulkāpātavyāhāreṇa
 mohāndhakāragatānāṃ bhāskarapradīpavyāhāreṇa
 kṣayāniruktiprayuktānāṃ guṇākaravyāhāreṇa
 phenapiṇḍopamātmābhikāṅkṣiṇāṃ nārāyaṇavyāhāreṇa
 calācalabuddhīnāṃ sārānugatavyāhāreṇa
 avalokitamūrdhānāṃ merudhvajavyāhāreṇa
 pūrvapratijñotsṛṣṭānāṃ sāravativyāhāreṇa
 cyutābhijñānāṃ vajrapadavyāhāreṇa
 bodhimaṇḍābhikāṅkṣiṇāṃ vajramaṇḍavyāhāreṇa
 sarvadharmajugupsitānāṃ vajropamavyāhāreṇa
 sattvacaritamaprajānatāṃ cāritravativyāhāreṇa
 indriyaparāparānabhijñānāṃ prajñāpradīpavyāhāreṇa
 paraspararutamaprajānatāṃ rutapraveśavyāhāreṇa
 dharmakāyamapratilabdhānāṃ saddharmakāyavibhāvanavyāhāreṇa
 tathāgatadarśanavirahitānāmanimiṣavyāhāreṇa
 sarvālaṃbanavigopitānāmaraṇyavyāhāreṇa
 dharmacakrapravartanābhikāṅkṣiṇāṃ cakravimalavyāhāreṇa
 ahetuvidyāsaṃprasthitānāṃ vidyāpratītyānulomavyāhāreṇa
 ekabuddhakṣetraśāśvatadṛṣṭīnāṃ sukṛtavicayavyāhāreṇa
 lakṣaṇānuvyañjanānavaruptabījānāmalaṅkāravativyāhāreṇa
 vācārutaprabhedāsamarthānāṃ nirhāravativyāhāreṇa
 sarvajñajñānābhikāṅkṣiṇāṃ dharmadhātvavikopanavyāhāreṇa
 pratyutpannāvartanadharmāṇāṃ dṛḍhavyāhāreṇa
 dharmadhātumaprajānatāṃ abhijñāvyāhāreṇa
 prajñotsṛṣṭānāmacyutavyāhāreṇa
 mārgavigopitānāmavikāravyāhāreṇa
 ākāśasamajñānābhikāṅkṣiṇāṃ niṣkiñcanavyāhāreṇa
 pāramitāparipūrṇānāṃ pariśuddhapratiṣṭhāvyāhāreṇa
 aparipūrṇāsaṃgrahavastūnāṃ susaṃgṛhītavyāhāreṇa
 brahmavihāravimārgitānāṃ samaprayogavyāhāreṇa
 bodhipakṣaratnāparipūrṇānāmavyavasthitaniryāṇavyāhāreṇa
 subhāṣitajñānāṃ pramuṣṭacittānāṃ sāgaramudravyāhāreṇa
 anutpattikadharmakṣāntikautūhalacittānāṃ niścitavyāhāreṇa
 yathāśrutadharmapramuṣṭacittānāmasaṃpramoṣavyāhāreṇa
 parasparasubhāṣitāsaṃtuṣṭānāṃ vitimiravyāhāreṇa
 triratnāpratilabdhaprasādānāṃ puṇyotsadavyāhāreṇa
 dharmamukhapravarṣaṇāsaṃtuṣṭānāṃ dharmameghavyāhāreṇa
 triratnocchedadṛṣṭīnāṃ ratnavyūhavyāhāreṇa
 jñānārditakarmābhiyuktānāmanupamavyāhāreṇa
 sarvasaṃyojanabandhanagatānāṃ gaganamukhavyāhāreṇa
 sarvadharmānanyacittānāṃ jñānamudravyāhāreṇa
 tathāgataguṇāparipūrṇānāṃ lokavidyāsaṃmukhībhāvavyāhāreṇa
 pūrvabuddhāsukṛtādhikāriṇāṃ viniścitaprātihāryavyāhāreṇa
 ekadharmamukhāparāntakakalpānirdiṣṭānāṃ sarvadharmanayavyāhāreṇa
 sarvasutrāntāviniścitānāṃ dharmasvabhāvasamatāviniścitavyāhāreṇa
 ṣaṭpārāyaṇīyadharmaparivarjitānāṃ sarvadharmanayavyāhāreṇa
 vimokṣacittāśayānabhiyuktānāṃ vikriḍitābhijñāvyāhāreṇa
 tathāgataguhyānupraveśavimarśitānāṃ aparapraṇeyavyāhāreṇa
 bodhisattvacaryānabhiyuktānāṃ jñānāgamavyāhāreṇa
 jñātikāmasaṃdarśikānāṃ sarvatrānugatavyāhāreṇa
 sāvaśeṣabodhisattvacārikānāmabhiṣekavyāhāreṇa
 daśatathāgatabalāparipūrṇānāmanavamardavyāhāreṇa
 caturvaiśāradyāpratilabdhānāmaparyādīnavavyāhāreṇa
 āveṇikabuddhadharmāpratilabdhānāmasaṃhāryavyāhāreṇa
 amoghaśravaṇadarśanānāṃ praṇidhānavyāhāreṇa
 sarvabuddhadharmasaṃmukhānubodhāya śrotāvilānāṃ vimalasamudravyāhāreṇa
 sāvaśeṣasarvajñajñānānāṃ suvibuddhavyāhāreṇa
 aprāptasarvatathāgatakāryābhiprāyānāmaparyantaniṣṭhāvyāhāreṇa dharmaṃ deśitamājānīyuriti 
 ye bodhisattvā aśaṭhā amāyāvino ṛjukā ṛjuka jātīyāśca teṣāṃ caturaśītidharmamukhasahasrāṇi caturaśītisamādhimukhasahasrāṇi pañcasaptatidhāraṇīmukhasahasrāṇi aprameyāsaṃkhyeyānāṃ mahāyānasaṃprasthitānāṃ ekapadavyāhāreṇa ime guṇāḥ santāne pratiṣṭhāpayeyaṃ
 yena bodhisattvā mahāsattvā mahāsaṃnāhasaṃnaddhā bhaveyuḥ
 acintyapraṇidhānaviśeṣābhyudgatā bhaveyuracintyajñānadarśanabodhisadguṇālaṅkṛtā bhaveyuḥ
 tadyathā kāyālaṅkṛtā lakṣaṇānuvyañjanaiḥ
 vāgalaṅkṛtā bhaveyuryathābhiprāyāḥ
 sattvāḥ subhāṣitena saṃtoṣayeyuḥ
 śrutālaṅkṛtāḥ samādhyavacanatayā
 smṛtyālaṅkṛtā dhāraṇyasaṃpramoṣatayā
 mano'laṅkṛtā nirvṛtyālaṅkṛtāḥ kugatyavabudhyanatayā
 āśayālaṅkṛtā dṛḍhapratijñātayā
 prayogālaṅkṛtāḥ pratijñottāraṇatayā
 adhyāśayālaṅkṛtā bhūmyā bhūmisaṃkramaṇatayā
 dānālaṅkṛtāḥ sarvavastuparityāgatayā
 śīlālaṅkṛtāḥ suśrutāvitavimalatayā
 kṣāntyalaṅkṛtāḥ sarvasattvāpratihatacittatayā
 vīryālaṅkṛtāḥ sarvasaṃbhāropacitatayā
 dhyānālaṅkṛtāḥ sarvasamāpattivikrīḍitābhijñā bhaveyuḥ
 prajñālaṅkṛtāḥ kleśavāsanaparijñāvino
 maitryālaṅkṛtāḥ sarvasattvasya trāyānugatāḥ
 karuṇālaṅkṛtāḥ sarvasattvāparityāgasthitā
 muditālaṅkṛtāḥ sarvadharmākathaṃkathāprāptā
 upekṣālaṅkṛtā unnāmāvanāmadvayavigatāḥ
 abhijñālaṅkṛtāḥ sarvavikrīḍitābhijñāḥ
 puṇyālaṅkṛtā akṣayabhogaratnapāṇitāpratilabdhā
 jñānālaṅkṛtāḥ sarvasattvacittacaritābhijñā
 buddhyālaṅkṛtāḥ sarvasattvakauśalyadharmavibodhayitāraḥ
 ālokālaṅkṛtāḥ prajñācakṣurālokaṃ pratilabheyuḥ
 pratisaṃvidalaṅkṛtā arthadharmaniruktipratibhānapratisaṃvitpratilabdhā bhaveyurvaiśāradyālaṅkṛtāḥ sarvamāraparapravādinabhibhūtā
 guṇālaṅkṛtā buddhānāṃ guṇānuprāptā
 dharmālaṅkṛtāḥ satatasamitamasaṅgapratibhānena sattvānāṃ dharmaṃ deśayeyuḥ
 ālokālaṅkṛtāḥ sarvabuddhadharmāvabhāsagatāḥ
 prabhālaṅkṛtāḥ sarvabuddhakṣetrāvabhāsagatā
 ādarśanaprātihāryālaṅkṛtā akṣuṇavyākaraṇā
 anuśāsanīprātihāryālaṅkṛtā yathāvadanuśāsanīpradāyakā
 ṛddhiprātihāryālaṅkṛtāścaturṛddhipādaparamapāramitāprāptāḥ
 sarvatathāgatādhiṣṭhānālaṅkṛtāstathāgataguhyānupraviṣṭā
 dharmaiśvaryālaṅkṛtā aparādhīnajñānapratilabdhāḥ
 sarvakuśaladharmapratipattisārālaṅkṛtā yathāvāditathākārisarvato'navamarditā bhaveyuriti 
 apramāṇāsaṃkhyeyānāṃ mahāyānasaṃprasthitānāṃ sattvānāmekapadavyāhāreṇāhaṃ mahatā kuśalaviśodhanasaṃnicayena saṃtarpayeyaṃ 
 tataste bodhisattvā mahāsattvāḥ sarvadharmeṣvaparapratyayajñānaṃ pratilabheyuḥ
 mahatā ca dharmāvabhāsena samanvāgatā bhaveyuḥ
 kṣipraṃ cānuttarāṃ samyaksaṃbodhimabhisaṃbudhyeyuriti 
 ye'pi te bhadanta bhagavan sattvā bhaveyuranyeṣu lokadhātuṣvānantaryakārakā yāvanmūlāpattisāparādhikā dagdhasantānāḥ śrāvakayānikā vā pratyekabuddhayānikā vā anuttaramahāyānikā vā praṇidhānavaśena mama buddhakṣetre pratyājāyeyuḥ 
 akuśalamūlasamavadhānā rukṣāḥ pāpecchāḥ krūrakhaṭuṅkasantānā viparītabuddhaya āgṛhītasantānāḥ teṣāṃ cāhaṃ caturaśītiścittarutasahasrāṃ deśayeyuḥ
 yāvat kuśīdacittānāṃ sattvānāmahaṃ caturaśītidharmaskandhasahasrāṇi vistareṇa deśayeyaṃ 
 ye ca tatra sattvā anuttaramahāyānikā bhaveyuḥ teṣāṃ cāhaṃ vistareṇa ṣaṭpāramitādharmaṃ deśayeyaṃ
 dānapāramitāṃ vistareṇa deśayeyaṃ yāvatprajñāpāramitāṃ vistareṇa deśayeyaṃ 
 ye ca punastatra sattvāḥ śrāvakayānikā vā pratyekabuddhayānikā vā bhaveyuḥ
 anavaruptakuśalamūlā bhaveyuḥ
 śāstārābhikāṅkṣiṇaḥ
 tāṃścāhaṃ triśaraṇagamanena vyavasthāpayeyaṃ
 paścāt pāramitāsu niyojayeyaṃ
 vihiṃsāratānāṃ prānātipātavairamaṇyāṃ vyavasthāpayeyaṃ
 viṣamalobhābhibhūtānāmadattādānavairamaṇyāṃ vyavasthāpayeyaṃ
 adharmarāgaraktāṃ kāmamithyācāravairamaṇyāṃ vyavasthāpayeyaṃ
 parasparaparuṣavacanabhāṣiṇo mṛṣāvādavairamaṇyāṃ vyavasthāpayeyaṃ
 unmattābhiratān surāmaireyamadyapramādavairamaṇyāṃ vyavasthāpayeyaṃ 
 yeṣāṃ ca sattvānāṃ sarvapañcadoṣā bhaveyustāṃ pañcadoṣavairamaṇyopāsakasaṃvare vyavasthāpayeyaṃ 
 ye sattvā anabhiratāḥ kuśaleṣu dharmeṣu tāṃścāhaṃ rātriṃdivasamaṣṭāṅge śīle pratiṣṭhāpayeyaṃ 
 ye sattvāḥ parīttakuśalamūlābhiratacittāstāṃścāpyahaṃ svākhyāte dharmavinaye upaśleṣayeyaṃ
 pravrajyāsaṃvare daśaśikṣāpade brahmacarye sthāpayeyaṃ 
 ye sattvāḥ kuśalān dharmān paryeṣṭukāmāstānapyahaṃ kuśaleṣu dharmeṣu samādāpya sakale brahmacaryavāse pratiṣṭhāpayeyaṃ 
 evaṃrūpānāmānantaryakārakānāṃ yāvad āgṛhītasantānānāṃ sattvānāmarthe cāhaṃ bahuvividhanānārthapadavyañjanaprātihāryairdharmaṃ deśayeyaṃ
 anityaduḥkhānātmaśūnyaskandhadhātvāyatanāni darśayeyaṃ
 kuśale kṣeme śive śānte'bhayapure nirvāṇe pratiṣṭhāpayeyaṃ 
 evamahaṃ caturṇāṃ parṣadāṃ bhikṣubhikṣuṇyupāsakopāsikānāṃ dharmaṃ deśayeyaṃ
 ye ca vādārthino bhaveyusteṣāṃ ahaṃ dharmavādaśāstraṃ prakāśayeyaṃ
 ye ca nābhiratāḥ kuśaleṣu dharmeṣu teṣāṃ cāhaṃ vaiyāvṛtyakarmāṇi nirdiśeyam
 svādhyāyābhiratānāmekāṃśena śūnyatāṃ dhyānavimuktigāmināṃ nirdeśayeyaṃ 
 ekaikasya sattvasyārthāyāhaṃ bahuyojanaśatasahasrāṇi pradbhyāṃ gaccheyaṃ
 bahuvividhanānāprakārārthapadavyañjanopāyaprātihāryairakhedamutsaheyaṃ
 yāvannirvāṇe sthāpayeyaṃ
 yāvat samādhānabalenāhaṃ pañcamabhāgamāyuḥsaṃskārāṇāmavasṛjeyaṃ
 parinirvāṇakālasamaye cāhaṃ svayameva svaśarīrasarṣapaphalapramāṇamātraṃ bhindeyaṃ
 sattvānāṃ kāruṇyārthe cāhaṃ paścāt parinirvāpayeyaṃ
 parinirvṛtasya ca me varṣasahasraṃ saddharmastiṣṭhet
 pañcapunarvarṣaśatāni saddharmapratirūpakastiṣṭhet 
 ye ca sattvā mama parinirvṛtasya śarīreṣu pūjautsukyamāpadyeyū ratnairyāvadvādyairantaśa ekabuddhanāmaikavandanā ekapradakṣinīkaraṇena ekāñjalikarmaṇā ekapuṣpeṇa pūjāṃ kurvīran
 sarve te'vaivartikā bhaveyuryathābhiprāyāstribhiryānaiḥ 
 ye ca sattvā mama parinirvṛtasya śāsane'ntaśa ekaśikṣāpadamapi gṛhṇīyuryathoktaṃ samādāya varteyuryāvaccatuṣpadagāthāṃ paryavāpnuyurvācayeyuḥ
 pareṣāṃ ca deśayeyuḥ
 ye'pi śṛṇuyuścittaṃ vā prasādayeyurdharmabhāṇakasya vā pūjāṃ kuryurantaśa ekapuṣpeṇāpi ekavandanenāpi
 sarve te'vaivartikā bhaveyustribhiryānairyathābhiprāyā
 yāvat saddharme'ntarhite saddharmolkāyāṃ nirvāpitāyāṃ dharmadhvaje patite te ca mama janmaśarīramavatareyuryāvat kāñcanacakre tiṣṭheyuryasmin kāle sahe buddhakṣetre ratnadurbhikṣaṃ bhavet tasmin samaye ketumatirnāma maṇivaiḍuryamayaṃ agninirbhāsaṃ tiṣṭhet 
 tacca tato'bhyudgamyorddhvaṃ yāvadakaniṣṭhabhavane sthitvā vividhāṃ puṣpavṛṣṭiṃ pravarṣet
 māndāravamahāmāndāravapārijātakamañjuṣakamahāmañjuṣakarocamahārocamānapūrṇācandravimalāśatapatrasahasrapatraśatasahasrapatrasamantaprabhāsamantagandhāsurucirasadāphalāhṛdayanayanābhiramyājyotiprabhājyotirasānantavarṇānantagandhānantaprabhānāṃ evaṃrūpānāṃ puṣpavarṣaṃ abhipravarṣet 
 tataśca puṣpavarṣādvividhā śabdā niścareyustadyathā buddhaśabdo dharmaśabdaḥ saṅghaśabda upāsakasaṃvaraśabda āryāṣṭāṅgasamanvāgatopoṣadhopavāsaśabdo daśapravrajyāśikṣāpadasaṃvaraśabdo dānaśabdaḥ śīlaśabdaḥ sakalabrahmacaryaparipūrṇopasaṃpadāśabdo vaiyāvṛttiśabdo'dhyayanaśabdaḥ pratisaṃlayanaśabdaḥ yoniśomanasikāraśabdo'śubhaśabdo ānāpānasmṛtiśabdo naivasaṃjñānāsaṃjñāyatanaśabda ākiñcanyāyatanaśabdo vijñānānantyāyatanaśabda ākāśānantyāyatanaśabdo'bhibhavāyatanaśabdaḥ kṛtsnāyatanaśabdaḥ śamathavipaśyanāśabdaḥ śūnyatāpraṇihitaśabdo'nimittaśabdaḥ pratītyasamutpādaśabdaḥ sakalaśrāvakapiṭakaśabdaśca niścaret
 sakalapratyekabuddhayānapiṭakaśabdo niścaret
 sakalamahāyānakathāṣaṭpāramitāśabdaḥ te puṣpā avakireyuḥ 
 sarve ca rūpāvacarā devāḥ śṛṇuyuḥ svakasvakāni pūrvakṛtāni kuśalamūlānyanusmareyuḥ
 sarvakuśaleṣu dharmeṣu mahāsattvā ajugupsanīyāste tato'vatareyuḥ sarve sahe lokadhātau manuṣyāṃ daśakuśaleṣu karmapatheṣu niyojayeyuḥ pratiṣṭhāpayeyuḥ
 evameva sarve kāmāvacarā devāḥ śṛṇuyusteṣāṃ ca tṛṣṇāsaṃyojanaratikrīḍāsaumanasyābhiratāṃścittacaitasikāṃ sarvān praśrambhayeyuḥ
 te sarve svakāni pūrvakṛtāni kuśalamūlānyanusmareyuḥ
 te ca devalokādavatīrya sarve sahe lokadhātau manuṣyāṃ daśakuśaleṣu karmapatheṣu samādāpayeyuḥ pratiṣṭhāpayeyuḥ 
 te ca puṣpā ākāśe vividhā ratnāḥ prādurbhaveyuḥ
 tadyathā bhadanta bhagavan rūpyahiraṇyasuvarṇamaṇimuktāvaiḍūryaśaṅkhaśilāpravāḍarajatajātarūpāśmagarbhadakṣiṇāvartāḥ
 sarve sahe buddhakṣetre evaṃrūpāṃ ratnavṛṣṭiṃ abhipravarṣeyuḥ 
 sarve ca sahe buddhakṣetre kalikalahavivādadurbhikṣarogaparacakraparuṣavāgrukṣaviṣaṃ sarveṇa sarvaṃ praśameyuḥ
 kṣemārogyā akalahābandhanavigrahāḥ subhikṣāḥ sarve sahe buddhakṣetre saṃsthiheyuḥ 
 yāni ca sattvāni tāni ratnāni paśyeyuḥ spṛśyeyuḥ upabhogakarma vā kurvīran te sarve tribhiryānairavaivartyā bhaveyuste ca punaradho yāvat kāñcanacakre sthiheyurevameva bhadanta bhagavan śastrāntarakalpakāle samaye punasta indranīlamaṇiratnāḥ saṃsthiheyurūrdhvaṃ yāvadakaniṣṭhabhavanaparyante
 sthitvā vividhāṃ puṣpavṛṣṭimabhipravarṣeyuḥ
 tadyathā māndāravamahāmāndāravapāriyātrā yāvadevānantaprabhāstasmācca puṣpavarṣādvividhā manojñāḥ śabdā niścareyustadyathā buddhaśabdo dharmaśabdaḥ saṅghaśabdo yāvatpūrvoktaṃ 
 te punaḥ śarīrā adho yāvat kāñcanacakre sthiheyuḥ 
 evaṃ tasmiṃ samaye durbhikṣāntarakalpakāle punaste śarīrā ūrdhvamudgaccheyuryāvadakaniṣṭhabhavanaparyantaṃ puṣpavṛṣṭiryāvat pūrvoktaṃ 
 yāvad rogāntarakalpaṃ yathā pūrvoktaṃ 
 yathā bhadrake mahākalpe mama parinirvṛtasya śarīrāstṛkāryaṃ kuryuḥ
 gaṇanātikrāntānvaineyāṃ tribhiryānairavaivartikān sthāpayeyaṃ 
 evaṃ pañcabuddhakṣetraparamāṇurajaḥsamairmahākalpe vartamānairmama śarīrāḥ sattvān vineyustribhiryānairavaivartikāṃ sthāpayeyuḥ
 yadā paścāt sahasragaṅgānadīvālikāsamairasaṃkhyeyairatikrāntairdaśasu dikṣvaprameyairasaṃkhyeyairanyonyebhyo lokadhātubhyaste buddhā bhagavanta utpadyeyurye mayā bodhisattvabhūtenānuttarāyāṃ samyaksaṃbodhau caryāṃ caratā prathamamanuttarāyāṃ samyaksaṃbodhau samādāpitāḥ syuḥ pratiṣṭhāpitā
 mayā ca ṣaṭpāramitāsu samādāpitā niveśitāḥ pratiṣṭhāpitāḥ syuḥ 
 bodhiprāptaścāhamapi sattvānanuttarāyāṃ samyaksaṃbodhau samādāpayeyaṃ niveśayeyaṃ pratiṣṭhāpayeyaṃ
 ye ca punaḥ parinirvṛtasya śarīravikurvaṇenāpi sattvā anuttarāyāṃ samyaksaṃbodhau cittamutpādayeyuste'pi paścāt sahasragaṅgānadīvālikāsamairasaṃkhyeyairvartamānairasaṃkhyeyairatikrāntairdaśasu dikṣvaprameyeṣvasaṃkhyeyeṣu lokadhātuṣu bodhisattvā mahāsattvā anuttarāṃ samyaksaṃbodhimabhisaṃbuddhā mama varṇaṃ bhāṣyayeyuḥ śrāvayeyurghoṣaṃ codīrayeyuryacciraṃ bhadrako nāma kalpo babhūva
 tasmiṃśca bhadrake mahākalpe'nupraviṣṭe caturthe jinabhāskara evaṃnāmā tathāgato babhūva
 yena vayaṃ prathamamanuttarāyāṃ samyaksaṃbodhau samādāpitā niveśitāḥ pratiṣṭhāpitāḥ
 dagdhasantānā akuśalasamavadhānagatā ānantaryakārakā yāvanmithyādṛṣṭikāstena vayaṃ ṣaṭpāramitāsu samādāpitā niveśitāḥ pratiṣṭhāpitāḥ 
 yena vayametarhi sarvajñāḥ sarvākāradhārmikaṃ dharmacakraṃ pravartayāmaḥ
 nirvarte tu gaticakre bahusattvakoṭīnayutaśatasahasrān svarge mokṣaphale ca pratiṣṭhāpayāmaḥ syuḥ 
 ye ca sattvā bodhyarthikāsteṣāṃ tathāgatānāṃ sakāśe mama varṇakīrtiyaśaśca śṛṇuyuste taṃ tathāgataṃ pṛccheyuḥ
 kamarthavaśaṃ sampaśyamānaḥ sa bhagavāṃstathāgata evaṃ pañcakaṣāye kaliyuge vartamāne'nuttarāṃ samyaksaṃbodhimabhisaṃbuddhaḥ
  te ca tathāgatāsteṣāṃ bodhyarthikānāṃ kulaputrāṇāṃ kuladuhitṝṇāṃ vā imaṃ mama mahākaruṇāsamanvāgataṃ prathamacittotpādaṃ buddhakṣetraguṇavyūhaṃ praṇidhānapūrvayogaṃ ca bhāṣeyuste ca bodhyarthikāḥ kulaputrāḥ kuladuhitaro vā āścaryaprāptā bhaveyuste'pyudārādhimuktikā bhaveyuste'pyevaṃrūpāṃ mahākaruṇāṃ sattveṣūtpādayeyurevaṃrūpaṃ ca praṇidhānaṃ kurvīran
 evaṃrūpe tīvrapañcakaṣāye kleśakaṣāye kaliyuge buddhakṣetre ānantaryakārakāṃ yāvadakuśalasamavadhānāṃ vaineyāṃ pratigṛhṇīyuste ca buddhā bhagavantastān mahākaruṇāsamanvāgatāṃ bodhyarthikāṃ kulaputrān vā kuladuhitṝn vā evaṃrūpeṇa vyākareṇana vyākuryuryathābhiprāyāṃ taiḥ kulaputraiḥ kuladuhitṛbhirvā tīvrapañcakaṣāye kleśe kaliyuge praṇidhānaṃ kṛtaṃ 
 apare buddhā bhagavanto mama śarīravivartanebhiḥ pūrvayogaiḥ sattvānāṃ bodhyarthikānāṃ kulaputrāṇāṃ kuladuhitṝṇāṃ vā vistareṇa bhāṣayeyuḥ
 evaṃ ciramevaṃnāmā jinasūryo babhūva
 parinirvṛtasya śarīrebhirevaṃ ciramevaṃrūpaṇāṃ duḥkhitānāṃ sattvānāmarthāya evaṃrūpāṇi vividhāni prātihāryāṇi vividhā ca nānāprakārā vikurvaṇākṛtāstasya śarīravikurvaṇābhirvayaṃ prathamamanuttarāyāṃ samyaksaṃbodhau saṃcoditāḥ
 anuttarāyāṃ samyaksaṃbodhau vayaṃ kuśalamūlasamavadhānān prathamacittotpādādidaṃ pāramitāsu codyogaḥ kṛtaḥ
 yāvadyathā pūrvoktaṃ vistareṇa 
 atha khalu samudrareṇurbrāhmaṇo'grapurohito ratnagarbhasya tathāgatasya purataḥ sadevagandharvamānuṣikāyāḥ prajāyāḥ imāṃ mahākaruṇāsamanvāgatāṃ pañcaśatāni praṇidhānāni kṛtavān
 sa evamāha  yadi me bhadanta bhagavannevaṃrūpā āśā paripūryeta tathā cāhamanāgate'dhvani bhadarake kalpe tīvrakleṣe raṇakaṣāye kaliyuge vartamāṇe'ndhaloke'nāyake'pariṇāyake dṛṣṭivyasanāndhakāraprakṣipte loke ānantaryakārakānāṃ yāvat pūrvoktaṃ
 yadi cāhaṃ śaktaḥ sakalamevaṃ buddhakāryaṃ niṣpādayituṃ yathā ca me praṇidhānaṃ kṛtaṃ
 na ca visarāmi bodhau praṇidhānaṃ
 na cānyakṣetre kuśalamūlaṃ pariṇāmayāmi
 evameva bhadanta bhagavan vyavasāyaṃ 
 na ca punarahaṃ anena kuśalamulena pratyekabuddhayānaṃ prārthayāmi
 na ca śrāvakayānaṃ prārthayāmi
 na devamanuṣyaloke rājatvaṃ prārthayāmi
 na devamanuṣyaloke aiśvaryaṃ prārthayāmi
 na pañcakāmaguṇaparibhogārthaṃ
 na devopapattiṃ prārthayāmi
 na gandharvāsurayakṣarākṣasanāgagarūḍopapattiṃ prāthayāmi
 na cātra kuśalamūlaṃ pariṇāmayāmi 
 yacca bhagavān evamāha  dānaṃ mahābhogatāyai saṃvartate
 śīlaṃ svargopapattaye śrutaṃ mahāprajñatāyai bhāvanā visaṃyogāya 
 uktaṃ caitatpunarbhagavatā
 ṛdhyati āśayo'bhiprāyaḥ kuśalamūlapariṇāmanā puṇyavataḥ sattvasya 
 yacca mayā bhadanta bhagavan dānamayaṃ vā śīlamayaṃ vā śrutamayaṃ vā bhāvanāmayaṃ vā puṇyamārjitaṃ syāt 
 yadi naivaṃrūpā āśā paripūryeta yathā me praṇidhānaṃ kṛtaṃ tadahaṃ tatsarvaṃ kuśalamūlaṃ nairayikānāṃ sattvānāṃ pariṇāmayāmi
 ye sattvāḥ pracaṇḍamaṇḍaghore'vīcau narake duḥkhānyanubhavanti te cānena kuśalamūlena tato vyuttiṣṭhantu
 iha ca buddhakṣetre manuṣyapratilābhaṃ pratilabhantu
 tathāgatapraveditaṃ ca dharmavinayamārāgayeyuḥ
 agratve ca parinirvāyeyuḥ 
 yacca teṣāṃ sattvānāmaparikṣīṇakarmaphalaṃ syāttadahametarhi kālaṃ kṛtvāvicau mahānarake upapadyeyaṃ
 buddhakṣetraparamāṇurajaḥsamādhyagamaṇīyāśca me kāyāḥ prādurbhaveyuḥ 
 ekaikaśca me kāyaḥ sumeruparvatarājapramāṇo mahān saṃbhavet
 ekaikaśca me kāya evaṃrūpāḥ suduḥkhā vedanā jānīyādyathaitarhi eṣa ekaḥ śarīraḥ suduḥkhāṃ vedanāṃ saṃjānāti
 ekaikaśca me ātmabhāvo buddhakṣetraparamāṇurajaḥsamāṃ tīvrāṃ caṇḍāṃ kharāṃ nairayikāṃ kāraṇāṃ anubhaveyurye caitarhi buddhakṣetraparamāṇurajaḥsameṣu daśasu dikṣvanyeṣu lokadhātuṣu sattvā ānantaryakārakā yāvadavīciparāyaṇāni karmāṇi samudānītāni syuryacca yāvadbuddhakṣetraparamāṇurajaḥsameṣu mahākalpeṣvatikrānteṣu daśasu dikṣu buddhakṣetraparamāṇurajaḥsameṣvanyeṣu buddhakṣetreṣu gatvānantaryakarmāṇi kṣipeyuḥ samutthāpayeyurvā
 sarveṣāṃ arthāyāhaṃ tatkarmāvīcau mahānarake sthito'nubhaveyaṃ
 mā ca me sattvā narakeṣūpapadyeyuḥ
 sarve ca te sattvā buddhā bhagavanta ārāgayeyuḥ
 saṃsārāccottārayeyuḥ
 nirvāṇanagaraṃ praveśayeyuḥ
 tadāhametaccireṇa narakāt parimucyeyaṃ 
 yāvaddaśasu dikṣu buddhakṣetraparamāṇurajaḥsameṣvanyeṣu buddhakṣetreṣu sattvaistathārūpaṃ karmasamutthāpitaṃ ākṣiptaṃ niyatavedanīyaṃ pratāpane narake upapadyitavyaṃ
 yāvadyathā pūrvoktaṃ 
 evaṃ santāpane mahāraurave saṅghāte kālasūtre saṃjīvane
 evaṃ nānāvidhā tiryagyonirvācyāḥ
 evaṃ yamaloke vaktavyaḥ
 evaṃ yakṣadāridre vaktavyaṃ
 evaṃ kumbhāṇḍapiśācāsuragaruḍā vācyāḥ 
 yadā buddhakṣetraparamāṇurajaḥsameṣu daśasu dikṣvanyeṣu lokadhātuṣu sattvairevaṃrūpaṃ karmākṣiptaṃ syāt
 ye ca manuṣyāndhabadhirā ajihvākā ahastakā apādakāḥ smṛtipramuṣṭacittairutpādyitavyaṃ aśucibhakṣayitavyaṃ
 peyālaṃ yathā pūrvoktaṃ 
 punarevamahamavīcau mahānarake upapadyeyaṃ
 yāvacciraṃ saṃsāre dhātvāyatanaskandhaṃ pratigṛhṇīyustāvacciramahaṃ evaṃrūpāṃ vividhe narakatiryakpreteṣu yakṣāsurarākṣaseṣu yāvan manuṣyaduḥkhopapattibhirevaṃ
 yathā pūrvoktaṃ
 yadi me evaṃrūpā anuttarāyāṃ samyaksaṃbodhau āśā na paripūryeta 
 atha khalu ca punarme evaṃrūpānuttarāyāṃ samyaksaṃbodhau āśā paripūryeta yāvat pūrvoktaṃ
 sākṣībhūtā me buddhā bhagavanto bhavantu 
 ye daśasu dikṣvaprameyāsaṃkhyeyeṣu anyeṣu lokadhātuṣu buddhā bhagavantastiṣṭhanti yāpayanti dharmaṃ ca deśayanti te mama buddhā bhagavantaḥ sākṣībhūtā bhaviṣyanti
 jñānabhūtā bhaviṣyanti 
 vyākarotu me bhadanta bhagavannanuttarāyāṃ samyaksaṃbodhau
 bhadrake kalpe bhaveyamahaṃ viṃśottaravarṣaśatāyuṣkāyāṃ prajāyāṃ tathāgato'rhan samyaksaṃbuddho vidyācaraṇasampanno yāvadbuddho bhagavān
 śakto'hamevaṃrūpaṃ buddhakāryamabhiniṣpādayituṃ yā me pratijñā kṛtāḥ 
 atha tāvadeva sarvāvatī parṣā sadevagandharvamānuṣāsuraśca lokaḥ kṣitigaganasthitāḥ
 sthāpayitvā tathāgataṃ te sarve'śrūṇi pravartayamānāḥ pañcamaṇḍalena pādau vanditvāhuḥ 
 sādhu sādhu mahākāruṇika
 gaṃbhīrā te smṛtirgaṃbhīreṣu sattveṣu mahākaruṇotpannā
 gaṃbhīraṃ ca mahāpraṇidhānaṃ kṛtaṃ 
 tadādhyāśayena sarvasattvā mahākaruṇayā saṃcchāditāya bhūyasānantaryakārakā yāvadakuśalamūlasamavadhānagatā vaineyāḥ pratigṛhītā
 etena praṇidhānena jñāyate yathā tvaṃ prathamacittotpādenānuttarāyāṃ samyaksaṃbodhau sattvānāṃ bhaiṣajyabhūtastrāṇaṃsvayaṃ ca rājā amṛtaśuddhaḥ prarudamāno brāhmaṇasya pañcamaṇḍalena pādau vanditvāha 
 aho paramagambhīra
 sukheṣu tvamanāsritaḥ 
 sattveṣu tvaṃ dayāpannaḥ
 asmākaṃ tvaṃ nidarśakaḥ 
 peyālaṃ avalokiteśvara āha 
 sattveṣu sakteṣu bhavānasakta
 atīndriyārtheṣu atīndriyāśca 
 karoṣi caiśvaryamihendriyāṇāṃ
 bhāṣiṣyase dhāraṇi jñānakośaṃ 
 peyālaṃ mahāsthāmaprāptastvāha 
 bahukoṭīsahasrasattvānāṃ
 kuśalārthaṃ samāgatāḥ 
 rudante tvayi kāruṇya
 mahāparamaduṣkaraṃ 
 mañjuśrīrbodhisattva āha 
 dṛḍhavīryasamādhāna
 varaprajñāvicakṣaṇa 
 tvamasmān arhase pūjāṃ
 mālyagandhavilepanaiḥ 
 gaganamudro bodhisattva āha 
 evaṃ dattaṃ tvayā dānaṃ
 sattvebhyo mahatī kṛpā 
 kṣīṇakāle'smiṃ tvaṃ
 nātha bheṣyase varalakṣaṇaḥ 
 vajracchedaprajñāvabhāso bodhisattvo'pyevamāha 
 yathākāśaṃ suvistīrṇam
 evaṃ tvaṃ karuṇāśrayaḥ 
 tvayā sattvebhyo'yaṃ panthā
 bodhicaryā pradarśitaḥ 
 vegavairocano bodhisattva āha 
 na cānye kṛpā sattveṣu
 sthāpayitvā tathāgataṃ 
 yastvaṃ sarvaguṇopeto
 varaprajñāvicakṣaṇaḥ 
 siṃhagandhastvāha 
 anāgate ya adhvāne
 bhadrake kleśamārake 
 yaśaḥ kīrtiṃ tvamāpnoṣi
 sattva mocayi duḥkhitān 
 samantabhadro bodhisattva āha 
 janmakāntāra udyuktā
 mithyāmāśraya saṅkaṭā 
 gṛhītā dagdhasantānā
 māṃsarudhirabhojanā 
 akṣobhya āha 
 avidyāṇḍakaprakṣiptā
 kleśapaṅke samutthitāḥ 
 gṛhītā dagdhasantānā
 ānantaryakārakāḥ 
 gandhahasto'pyāha 
 tvamanāgatabhayaṃ dṛṣṭvā
 yathā ādarśamaṇḍale 
 gṛhītā dagdhasantānāḥ
 saddharmapratikṣepakāḥ 
 ratnaketurapyāha 
 jñānaśīlasamādhānaḥ
 kṛpākaruṇabhūṣitaḥ 
 gṛhītā dagdhasantānā
 āryāṇāmapavādakāḥ 
 vigatabhayasaṃtāpa āha 
 tvaṃ duḥkhaṃ dṛṣṭvā
 sattvānāṃ tryapāyagatimadhvani 
 gṛhītā dagdhasantānāḥ
 tucchamuṣṭitvayāśritāḥ 
 utpalahasto'pyāha 
 kṛpājñānena vīryeṇa
 parṣā tvayi marditā 
 gṛhītā dagdhasantānā
 janmāmaraṇapīḍitāḥ 
 jñānakīrtirāha 
 bahurogopahatā
 kleśavāyusamīritāḥ 
 śamesi jñānatoyena
 mārabalaṃ pramardasi 
 dharaṇīmudro'pyāha 
 na vīryaṃ dṛḍhamasmābhiḥ
 kṣīṇe kleśavimokṣaṇe 
 yathā tvaṃ śūrasūryeva
 kleśajālaṃ pramardasi 
 utpalacandro'pyāha 
 dṛḍhavīryasamutsāha
 yathā guṇakṛpāśrayaḥ 
 mocesi tvaṃ trayaṃ lokyaṃ
 prabaddhaṃ bhavabandhanaiḥ 
 vimalendra āha 
 mahākāruṇi nirdiṣṭa
 bodhisattvāna gocaraḥ 
 vayaṃ hi tvāṃ namasyāmaḥ
 kṛpāhetusamutthitaḥ 
 balavegadhāryapyāha 
 kleśayoge kaliyuge
 yā bodhistvayā samāśritā 
 chinda kleśe samūlāṃstvaṃ
 sidhyate praṇidhirdṛḍhā 
 jyotipālo'pyāha 
 jñānakośasamaṃ tulyaṃ
 kṛtā praṇidhi nirmalā 
 vartase bodhicaryāya
 sattvauṣadhistavāśrayaḥ 
 balasandarśano bodhisattvo mahāsattvaḥ prarudamāno brāhmaṇasya pañcamaṇḍalena pādau vanditvāñjaliṃ pragṛhītavānāha 
 aho jñānolka sattvebhyaḥ
 kleśarogaviśāṭanī 
 kṛpālu prajvālitā te
 sattvān mocesi duḥkhitān 
 sarvāvatī ca kulaputra sā parṣā sadevagandharvamāṇuṣā brāhmaṇasya pañcamaṇḍalena pādau vanditvā kṛtāñjaliḥ sthitvā vicitrābhiranvayapadayuktābhirgāthābhisabhistavitvā tasthau 
 yadā ca kulaputra samudrareṇurbrāhmaṇo ratnagarbhasya tathāgatasyāgrato dakṣiṇaṃ jānumaṇḍalaṃ pṛthivyāṃ pratiṣṭhāpayati 
 atha tāvadeva mahāpṛthivicālaḥ prādurbhūtaḥ samantācca daśasu dikṣu buddhakṣetraparamāṇurajaḥsameṣu buddhakṣetreṣu pṛthivī calati pracalati saṃpracalati kṣubhati prakṣubhati saṃprakṣubhati vedhati pravedhati saṃpravedhati raṇati praraṇati saṃpraraṇati 
 punarapi mahān avabhāsaḥ prādurbhūtā
 vividhā ca puṣpavṛṣṭiḥ pravarṣitāstadyathā māndāravamahāmāndāravaṃ yāvadanantaprabhā evaṃrūpā puṣpavṛṣṭiḥ pravarṣitavatī 
 yaddaśasu diśāsu buddhakṣetraparamāṇurajaḥsameṣu lokadhātuṣu buddhā bhagavantastiṣṭhanti dhriyanti yāpayanti pariśuddheṣu buddhakṣetreṣu apariśuddheṣu vā sattvānāṃ dharmaṃ deśayanti 
 ye ca tatra bodhisattvā mahāsattvāsteṣāṃ buddhānāṃ bhagavatāmantike niṣaṇṇā dharmaśravaṇāya te bodhisattvā mahāsattvāstaṃ pṛthivīcālaṃ dṛṣṭvā punaste bodhisattvāstāṃ buddhāṃ bhagavataḥ paripṛcchanti 
 ko bhagavan hetuḥ kaḥ pratyayo mahataḥ pṛthivīcālasya loke prādurbhāvāya
 mahatyāśca puṣpavṛṣṭerabhipravarṣatu 
 tena khalu punaḥ samayena pūrvasyāṃ diśi ito buddhakṣetrādekagaṅgānadīvālikāsamāni buddhakṣetrāṇyatikramya ratnavicayā nāma lokadhātustatra ratnavicaye buddhakṣetre ratnacandro nāma tathāgato'rhan samyaksaṃbuddho bhagavāṃstiṣṭhati yāpayati aprameyebhyo'saṃkhyeyebhyo bodhisattvebhyaḥ puraskṛtaḥ parivṛto dharmaṃ deśayati sma yaduta buddhakṣetre mahāyānakathā 
 tatra buddhakṣetre ratnaketurnāma bodhisattvo mahāsattvāścandraketuśca
 tau dvau bodhisattvau yena ratnacandrastathāgatastenāñjaliṃ praṇamya ratnacandraṃ tathāgatametadavocatāṃ  ko bhadanta bhagavan hetuḥ kaḥ pratyayo mahataḥ pṛthivīcālasya loke prādurbhāvāya
 mahatyāśca puṣpavṛṣṭeḥ pravarṣaṇatāyai 
 ratnacandrastathāgata āha  asti kulaputra paścimāyāṃ diśīto buddhakṣetrādekagaṅgānadīvālikāsamān buddhakṣetrānatikramya tatra santīraṇo nāma lokadhātuḥ 
 tatra santīraṇe buddhakṣetre ratnagarbhastathāgato yāvadbuddho bhagavāṃstiṣṭhati yāpayati bahubodhisattvakoṭirvyākarotyanuttarāyāṃ samyaksaṃbodhau bodhisattvaviṣayasaṃdarśanapraṇidhānavyūhasamādhiviṣayadhāraṇīmukhavyūhaṃ dharmaparyāyaṃ bhāṣamāṇa
 ekaścātra mahākāruṇiko bodhisattvo mahāsattvastenaivaṃrūpaṃ praṇidhānaṃ kṛtaṃ mahākaruṇāparibhāvitā vāgbhāṣitā anuttarāyāṃ samyaksaṃbodhau vyākaraṇanirdeśaṃ bodhisattvānāṃ tathārūpā praṇidhānā udbhāṣitā yadbahubhiḥ prāṇakoṭibhirbodhau praṇidhānaṃ kṛtaṃ
 buddhakṣetraguṇavyūhāśca parigṛhītā vaineyasattvāśca parigṛhītāḥ
 sarvataśca sa eko mahākaruṇāsamanvāgato mahābodhisattvo yaḥ sarvāvatīṃ tāṃ parṣadamabhibhūya kliṣṭaṃ pañcakaṣāyaṃ kleśaraṇikaliyugaṃ buddhakṣetraṃ sarva ānantaryakārakā yāvadakuśalamūlasamavadhānagatā dagdhasantānā vaineyāḥ parigṛhītāḥ
 sarvāvatī ca sā parṣat sadevagandharvamāṇuṣāsuraśca lokastaṃ ratnagarbhaṃ tathāgatamapahāya tasya mahākāruṇikasya paścimakasya pūjāyodyuktāḥ pañcamaṇḍalena ca vanditvā prāñjalībhūtāḥ sthitāstasya varṇaṃ bhāṣate 
 sa ca mahāsattvastasya bhagavato ratnagarbhasya tathāgatasya purato niṣaṇṇo vyākaraṇaṃ śṛṇvānaḥ 
 yadā ca sa mahāsattvastasya bhagavataḥ purato dakṣiṇaṃ jānumaṇḍalaṃ pṛthivyāṃ nikṣiptavāṃstadā sa bhagavāṃstathārūpaṃ smitaṃ prādurakārṣidyathā daśasu dikṣu buddhakṣetraparamāṇurajaḥsamā lokadhātavaścalitāḥ puṣpavarṣaṃ cābhipravarṣitaṃ 
 sarvatra ca teṣu buddhakṣetreṣu te bodhisattvā mahāsattvāḥ prabodhanārthaṃ mahākaruṇābodhisattvapraṇidhānacaryānidarśanārthaṃ bodhisattvānāṃ ca mahāsattvānāṃ buddhakṣetraparamāṇurajaḥsamebhyo digbhyo buddhakṣetrebhyaḥ sannipatanārthaṃ bodhisattvānāṃ ca mahāsattvānāṃ samādhānamukhanirdeśacaryāvaiśāradyadharmaparyāyāṃ bhāṣaṇārthaṃ tena tathāgatena evaṃrūpāṇi prātihāryāṇi darśitāni 
 tau ca kulaputra dvau bodhisattvau taṃ ratnacandraṃ tathāgataṃ paripṛcchate sma 
 kiyaccirotpāditaṃ bhadanta bhagavāṃstena mahākāruṇikena bodhisattvena mahāsattvena bodhicittaṃ
  kiyacciraṃ bodhicārikāṃ cīrṇavān
 yena pañcakaṣāye loke tīvrakleśaraṇe kaliyuge vartamāne kālaḥ parigṛhīta ānantaryakārakā yāvadakuśalamūlasamavadhānagatā dagdhasantānāḥ sattvā vaineyāḥ parigṛhītāḥ 
 ratnacandrastathāgata āha  sāṃprataṃ kulaputra tena mahākāruṇikena prathamacittamutpāditaṃ anuttarāyāṃ samyaksaṃbodhau 
 gacchata kulaputra yūyaṃ tat santīraṇaṃ buddhakṣetraṃ tasya ratnagarbhasya tathāgatasyārhataḥ samyaksaṃbuddhasya darśanāya vandanāya paryupāsanāya
 taṃ ca samādhānamukhanirdeśaṃ caryāvaiśāradyadharmaparyāyaṃ śroṣyatha 
 taṃ ca mahākāruṇikaṃ bodhisattvaṃ mahāsattvaṃ madvacanān pṛcchatha
 evaṃ ca vadatha
 ratnacandrastathāgatastvāṃ satpuruṣaṃ pṛcchati 
 idaṃ ca candrarocavimalaṃ puṣpaṃ preṣitavān
 sādhukāraścānupradatta 
 evaṃ ca prathamacittotpādena tvaṃ satpuruṣa mahākāruṇikavyāhāreṇa daśasu dikṣu buddhakṣetraparamāṇurajaḥsamāsu lokadhātuṣu buddhakṣetrāṇi śabdenāpūritāni
 tena tvayā sarvatra mahākāruṇika nāma pratilabdhaṃ 
 tena tvaṃ satpuruṣa sādhu bhūyaḥ paścimakānāṃ mahākāruṇikānāṃ bodhisattvānāṃ mahāsattvānāṃ mahākaruṇāvyāhāreṇa praṇidhānanetrīdhvajamucchrayaṇaṃ
 tena tvaṃ satpuruṣa bhūyo buddhakṣetraparamāṇurajaḥsamān anāgatānasaṃkhyeyān kalpān buddhakṣetraparamāṇurajaḥsamān daśadiśi lokadhātuṣu yaśaḥkīrtiśabdenāpūraya
 yena tvayā bahvasaṃkhyeyasattvakoṭīnayutaśatasahasrāṇyanuttarāyāṃ samyaksaṃbodhau samādāpitāni niveśitāni pratiṣṭhāpitāni bhagavataḥ sakāśamupanītāni
 avaivartikāni sthāpitānyanuttarāyāṃ samyaksaṃbodhau 
 bhaviṣyanti kecittatra praṇidhānena buddhakṣetraguṇavyūhāṃ parigṛhīṣyanti
 ye paścād vyākaraṇaṃ lapsyante
 ye tvayā bodhau samādāpitāḥ sarve te paścād yāvad buddhakṣetraparamāṇurajaḥsamāsaṃkhyeyakalpairdaśasu dikṣu buddhakṣetraparamāṇurajaḥsameṣu anyeṣu lokadhātuṣu buddhatvaṃ prāpya dharmacakraṃ pravartayitvā tvāṃ ārabhya varṇaṃ bhāṣiṣyante 
 anena tṛtīyena kāraṇena te sādhu satpuruṣa 
 tena khalu punaḥ samayena dvānavatibodhisattvakoṭya ekakaṇṭhena vadanti 
 vayamapi bhadanta bhagavan santīraṇaṃ buddhakṣetraṃ gacchemaḥ tasya ratnagarbhasya tathāgatasyārhataḥ samyaksaṃbuddhasyāntikaṃ darśanāya vandanāya
 taṃ ca satpuruṣaṃ darśanāya vandanāya
 yasya tathāgatena tribhiraṅgaiḥ sādhukāraḥ preṣita
 imaṃ ca candrarocavimalaṃ puṣpaṃ preṣitaṃ 
 sa ca kulaputra ratnacandrastathāgata āha  gacchata kulaputrā yasyaitarhi kālaṃ manyadhve
 tatra ca ratnagarbhasya tathāgatasya sakāśāt samādhānamukhanirdeśaṃ caryāvaiśāradyadharmaparyāyaṃ śroṣyadhve 
 atha tau dvau kulaputrau ratnaketuścandraketuśca ratnacandrasya tathāgatasya sakāśāccandrarocavimalaṃ puṣpaṃ gṛhītvā sārdhaṃ dvānavatibhirbodhisattvakoṭībhī ratnavicayāyāṃ lokadhātau saṃprasthitau 
 tadyathāpi nāma vidyutā evameva tato bodhisattvaparṣād ratnavicaye buddhakṣetre'ntarhitau
 iha saṃtīraṇe buddhakṣetre jambūvanodyāne ca sthitau 
 yena ratnagarbhastathāgatastenopasaṃkrāme taṃ upetya ratnagarbhasya tathāgatasya pādau śirasā vanditvā vividhābhirbodhisattvavikurvaṇābhiḥ pūjāṃ kṛtvā ratnagarbhasya tathāgatasyāgrato brāhmaṇaṃ dṛṣṭvā sarvāvatīṃ ca bodhisattvaparṣāṃ prāñjalībhūtāṃ varṇaṃ bhāṣamāṇāṃ tayorbodhisattvayoretadabhavad ayaṃ sa mahākaruṇāsamanvāgato yasya ratnacandreṇa tathāgateneme candrarocavimalāḥ puṣpāḥ preṣitāḥ 
 atha tau dvau bodhisattvau bhagavataḥ sakāśāt parivartitvā brāhmaṇasya puṣpaṃ upanāmayitvā etadavocatāṃ  imaṃ te satpuruṣa ratnacandreṇa tathāgatena candrarocavimalaṃ puṣpaṃ preṣitaṃ
 sādhukāraśca te satpuruṣaḥ preṣitaḥ
 yāvadyathoktaṃ pūrvaṃ 
 peyālaṃ aprameyāsaṃkhyeyebhyaḥ pūrvāyāṃ diśāyāṃ buddhakṣetrebhyo bodhisattvā mahāsattvāḥ santīraṇaṃ buddhakṣetraṃ saṃprāptāḥ
 candrarocavimalapuṣpāṃ gṛhītvā brāhmaṇasya puṣpāḥ preṣitāḥ
 tribhiścāṅgaiḥ sādhukāraḥ preṣito
 yathā pūrvoktaṃ 
 evaṃ dakṣiṇāyāṃ diśāyāmito buddhakṣetrāt saptanavatibuddhakṣetrakoṭīnayutaśatasahasrānatikramitvā tatra niryūhavijṛṃbhito nāma lokadhātustatra niryūhavijṛṃbhite buddhakṣetre siṃhavijṛṃbhiteśvararājā nāma tathāgato'rhan samyaksaṃbuddhastiṣṭhati yāpayati śuddhānāṃ bodhisattvānāṃ mahāsattvānāṃ śuddhāṃ mahāyānakathāṃ dharmaṃ deśayati sma 
 tasmiṃśca parṣadi dvau bodhisattvau mahāsattvau
 eko jñānavajraketurnāma dvitīyaḥ siṃhavajraketustau dvau bodhisattvau siṃhavijṛṃbhiteśvararājaṃ tathāgataṃ paripṛcchataḥ sma  ko bhadanta bhagavan hetuḥ kaḥ pratyayo mahataḥ pṛthivīcālasya loke prādurbhāvāya mahataśca puṣpavarṣasya
  yāvad yathā pūrvoktaṃ 
 peyālaṃ yāvad aprameyāsaṃkhyeyā dakṣiṇasyāṃ diśyanyebhyo buddhakṣetrebhyo'prameyāsaṃkhyeyā bodhisattvakoṭīnayutaśatasahasrāḥ saṃtīraṇaṃ buddhakṣetramanuprāptāḥ
 yāvad yathā pūrvoktaṃ 
 tena khalu punaḥ samayena paścimāyāṃ diśīto buddhakṣetrādekonanavatibuddhakṣetrakoṭīnayutaśatasahasrabuddhakṣetrānatikramitvā tatra jayāvatirnāma
 tatra jitendriyaviśālanetro nāma tathāgatastiṣṭhati yāpayati
 caturṇāṃ parṣadāṃ tribhiryānairdharmaṃ deśayati sma 
 tatra bhadravairocano nāma bodhisattvo mahāsattvaḥ siṃhavijṛṃbhitakāyaśca nāma dvitīyo bodhisattvo mahāsattvastau dvau satpuruṣau jitendriyaviśālanetraṃ tathāgatametamarthaṃ paripṛcchataḥ  kuto'yaṃ mahāpṛthivīcālaprādurbhāvo
 mahātaśca puṣpavṛṣṭipravarṣaṇasya
  yāvad yathā pūrvoktaṃ 
 tena khalu punaḥ samayenottarasyāṃ diśīto buddhakṣetrādbuddhakṣetrakoṭīnayutaśatasahasrāṇyatikramya tatra jamburnāma lokadhātustatra lokeśvararāja nāma tathāgato yāvadbuddho bhagavān śuddhānāṃ mahāyānasaṃprasthitānāṃ bodhisattvānāṃ śuddhāṃ mahāyānakathāṃ dharmaṃ deśayati sma 
 tatra dvau bodhisattvau
 eko'calasthāvaro nāma dvitīyaḥ prajñādharo nāma
 tau lokeśvararājaṃ tathāgataṃ paripṛcchataḥ sma  ko bhadanta bhagavan hetuḥ kaḥ pratyayo mahataḥ pṛthivīcālasya loke prādurbhāvasya
 mahatyāśca puspavṛṣṭer
 yāvad yathā pūrvoktaṃ 
 tena khalu punaḥ samayenādho diśīto buddhakṣetrādaṣṭānavatibuddhakṣetranayutānatikramya tatra vigatatamo'ndhakārā nāma lokadhātustatra vigatabhayaparyutthānaghoṣo nāma tathāgatastiṣṭhati yāpayati
 caturṇāṃ parṣadāṃ tribhiryānairdharmaṃ deśayati sma 
 tatra buddhakṣetre dvau bodhisattvau mahāsattvāveko'rajavairocano nāma dvitīyaḥ svargavairocano nāma
 yāvadyathā pūrvoktaṃ 
 tena khalu punaḥ samayenopariṣṭhāyāṃ diśīto buddhakṣetrāddve śatasahasre buddhakṣetrāṇāmatikramitvā tatra saṃkusumitā nāma lokadhātustatra saṃkusumite buddhakṣetre prasphulitakusumavairocano nāma tathāgata yāvad buddho bhagavāṃstiṣṭhati yāpayati
 caturṇāṃ parṣadāṃ tribhiryānairdharmaṃ deśayati sma 
 tatra buddhakṣetre dvau bodhisattvau mahāsattvau prativasata
 ekaḥ svaviṣayasaṃkopitaviṣayo nāma dvitīyo dhāraṇīsaṃpraharṣaṇavikopito nāma bodhisattvastau dvau satpuruṣau prasphulitakusumavairocanaṃ tathāgataṃ pṛṣṭavantau 
 ko bhadanta bhagavan hetuḥ kaḥ pratyayo mahataḥ pṛthivīcālasya loke prādurbhāvāya mahatyāśca puṣpavṛṣṭeḥ 
 prasphulitakusumavairocanastathāgata āha  asti kulaputrādho diśīto buddhakṣetrāt dve śatasahasre buddhakṣetrāṇāmatikramya tatra saṃtīraṇo nāma lokadhātustatra ratnagarbho nāma tathāgato yāvadbuddho bhagavāṃstiṣṭhati dharmaṃ ca deśayati sma 
 bahusattvakoṭyo vyākarotyanuttarāyāṃ samyaksaṃbodhau bodhisattvaviṣayakṣetrasandarśanapraṇidhānaviṣayavyūhasamādhiviṣayadhāraṇīmukhaniryūhaṃ dharmaparyāyaṃ bhāṣamāṇa 
 ekaśca tatra mahākāruṇiko bodhisattvo mahāsattvaḥ sa evaṃrūpaṃ praṇidhānaṃ kṛtavān
 mahākaruṇāparibhāvitā vācā bhāṣitā
 anuttarāyāṃ samyaksaṃbodhau vyākaraṇanirdeśaṃ bodhisattvānāṃ mahāsattvānāṃ
 yathārūpā praṇidhānanetryudbhāvitā yathā bahubodhisattvakoṭībhirbuddhakṣetrapraṇidhānaṃ kṛtaṃ
 buddhakṣetraguṇavyūhā vaineyasattvāśca parigṛhītāḥ
 sa caiko mahākaruṇāsamanvāgato bodhisattvaḥ sarvāvatiṃ parṣadamabhibhūya kliṣṭaṃ pañcakaṣāyaṃ kleśāraṇikaliyugaṃ buddhakṣetraṃ parigṛhītaṃ
 sarve cānantaryakārakā yāvad akuśalamūlasamavadhānagatā dagdhasaṃtānā vaineyāḥ parigṛhītāḥ 
 sarvāvatīrca sā parṣā sadevagandharvāsuramānuṣaśca loko ratnagarbhasya tathāgatasya pūjāmapahāya tasya mahākāruṇikasya pūjākarmaṇe udyuktāḥ pañcamaṇḍalena vanditvā prāñjalibhūtāḥ sthitvā varṇaṃ bhāṣante sma 
 sa ca mahāsattvo ratnagarbhasya tathāgatasya purato niṣaṇṇo vyākaraṇaṃ śṛṇvānaḥ 
 yadā ca tena mahāsattvena tasya bhagavataḥ purato dakṣiṇaṃ jānumaṇḍalaṃ pṛthivyāṃ nikṣiptaṃ tadā tena bhagavatā tathārūpaṃ smitaṃ prāviṣkṛtaṃ
 yadā daśasu dikṣu buddhakṣetraparamāṇurajaḥsameṣu lokadhātuṣu mahāpṛthivī ṣaḍvikāraṃ calitā pracalitā saṃpracalitā kaṃpitā yāvat puṣpavṛṣṭiḥ pravarṣitā 
 sarvebhyaśca tebhyo buddhakṣetrebhyo bodhisattvā mahāsattvāḥ prabodhanārthaṃ
 mahākāruṇyā bodhisattvapraṇidhānacaryā nidarśanārthaṃ
 bodhisattvā mahāsattvā buddhakṣetraparamāṇurajaḥsamebhyo lokadhātubhyo daśabhyo digbhyastatra buddhakṣetre sannipatanārthaṃ
 bodhisattvānāṃ ca mahāsattvānāṃ samādhānamukhanirdeśacaryāvaiśāradyaṃ dharmaparyāyaṃ bhāṣaṇārthaṃ tena tathāgatenaivaṃrūpāṇi prātihāryāṇi darśitāni
 tau ca kulaputra dvau bodhisattvau mahāsattvau svaviṣayasaṃkopitaviṣayaśca dhāraṇīsaṃpraharṣaṇavikopitaśca taṃ prasphulitakusumavairocanaṃ tathāgataṃ paripṛcchataḥ sma 
 kiyaccirotpāditaṃ bhadanta bhagavaṃstena mahākāruṇikena bodhisattvena mahāsattvena bodhāya cittaṃ
  kiyacciraṃ vā sa mahākāruṇiko bodhisattvo mahāsattvo bodhicārikāṃ cīrṇaṃ
 yena pañcakaṣāye loke tīvrakleśaraṇike kaliyuge vartamāne kālaḥ parigṛhīta ānantaryakārakā yāvad akuśalamūlasamavadhānagatā dagdhasaṃtānā vaineyāḥ parigṛhītāḥ 
 prasphulitakusumavairocanastathāgata āha  saṃprati kulaputra tena mahākāruṇikena prathamamanuttarāyāṃ samyaksaṃbodhau cittamutpāditaṃ 
 gacchata kulaputrā yūyaṃ santīraṇaṃ lokadhātuṃ tasya ratnagarbhasya tathāgatasyārhataḥ samyaksaṃbuddhasya darśanāya vandanāya paryupāsanāya taṃ ca samādhānamukhanirdeśaṃ caryāvaiśāradyaṃ dharmaparyāyaṃ śravaṇāya 
 taṃ ca mahākāruṇikaṃ bodhisattvaṃ mahāsattvaṃ mama vacanena pṛcchatha evaṃ ca vaktavyaḥ
 prasphulitakusumavairocanastathāgatstvāṃ satpuruṣa pṛcchate candrarocavimalaṃ puṣpaṃ preṣitaṃ sādhukāraścānupradattaḥ 
 evaṃ ca tvayā satpuruṣa prathamacittotpādena mahākaruṇāvyāhāreṇa daśasu dikṣu buddhakṣetraparamāṇurajaḥsamā lokadhātavaḥ śabdenāpūritāḥ
 mahākaruṇāśabdaśca pratilabdhastena tvaṃ satpuruṣa sādhu bhūyaḥ
 paścimakānāṃ mahākaruṇāmahāyānasaṃprasthitānāṃ bodhisattvānāṃ mahāsattvānāṃ mahākaruṇāvyāhāreṇa praṇidhānanetrīdhvajāmucchrepayasi
 tena tvaṃ satpuruṣa sādhu bhūyastvaṃ satpuruṣa buddhakṣetraparamāṇurajaḥsamānāgatā asaṃkhyeyakalpabuddhakṣetraparamāṇurajaḥsamā daśadiśa lokadhātavo yaśaḥkīrtiśabdenāpūritāstena tvaṃ satpuruṣa bahvasaṃkhyeyasattvakoṭīnayutaśatasahasrā anuttarāyāṃ samyaksaṃbodhau samādāpitā niveśitāḥ pratiṣṭhāpitā
 bhagavataḥ sakāśamupanītā
 avaivartikāśca sthāpitā anuttarāyāṃ samyaksaṃbodhau 
 kaiścittatraiva bhagavataḥ sakāśe praṇidhānena buddhakṣetraguṇavyūhāḥ parigṛhītā vaineyāḥ sattvāḥ svakaruṇāraśmibhirācchāditā
 ye tvayānuttarāyāṃ samyaksaṃbodhau samādāpitā na ca vyākaraṇapratilabdhaṃ
 te'pi paścādvyākaraṇaṃ pratilapsyante
 sarve te paścādyāvadbuddhakṣetraparamāṇurajaḥsamairasaṃkhyeyaiḥ kalpairdaśasu dikṣu buddhakṣetraparamāṇurajaḥsameṣvanyeṣu lokadhātuṣu buddhatvaṃ prāpya dhārmikaṃ dharmacakraṃ pravartayitvā tvāmevārabhya varṇaṃ bhāṣiṣyanti 
 etena tṛtīyena kāraṇena tvaṃ satpuruṣa sādhu 
 tena khalu punaḥ samayena bahubodhisattvakoṭya evamūcurvayamapi bhadanta bhagavaṃstatra saṃtīraṇe buddhakṣetre gacchema
 tasya ratnagarbhasya tathāgatasyārhataḥ samyaksaṃbuddhasya darśanāya vandanāya paryupāsanāya
 taṃ ca satpuruṣaṃ darśanāya vandanāya paryupāsanāya
 yasya tathāgatena tribhiraṅgaiḥ sādhukāro'nupreṣita
 ime ca candrarocavimalāḥ puṣpāḥ preṣitāḥ 
 sa ca kulaputra prasphulitakusumavairocanastathāgatastānāha  gacchata yūyaṃ kulaputrā yasyaitarhi kālaṃ manyadhve 
 tatra yūyaṃ kulaputrā ratnagarbhasya tathāgatasya sakāśāt samavadhānamukhanirdeśacaryāvaiśāradyaṃ dharmaparyāyaṃ śroṣyatha 
 atha khalu kulaputra tau dvau bodhisattvau svaviṣayasaṃkopitaviṣayaśca dhāraṇīsaṃpraharṣaṇavikopitaśca tasya prasphulitakusumavairocanasya tathāgatasya sakāśāccandrarocavimalāṃ puṣpāṃ gṛhītvā bahubodhisattvakoṭībhiḥ sārdhaṃ saṃkusumitādbuddhakṣetrāt prasthāpitā iha buddhakṣetra ekakṣaṇena saṃprāptā jambūvanodyāne tasthuryena ca ratnagarbhastathāgatastenopasaṃkrāntaḥ 
 tena khalu punaḥsamayena sarvāvantaṃ saṃtīraṇaṃ buddhakṣetraṃ evaṃrūpaṃ paripūrṇaṃ mahāyānikairbodhisattvaiḥ pratyekabuddhayānikaiḥ śrāvakayānikaiḥ kulaputrairdevairyāvan mahoragaistadyathāpi nāma ikṣuvanaṃ vā naḍavanaṃ vā tilavanaṃ vā śālivanaṃ vā saṃpannaṃ sphuṭaṃ bhavet 
 evameva tasmin samaye saṃtīraṇaṃ buddhakṣetraṃ paripūrṇaṃ sphuṭaṃ mahāyānikaiḥ kulaputrairyāvan mahoragaiste ca bodhisattvā ratnagarbhasya tathāgatasya pādau śirasā vanditvā vividhasamādhānabalena bodhisattvavikurvaṇena pūjāṃ kṛtvā ratnagarbhasya tathāgatasya purataḥ brāhmaṇaṃ dṛṣṭvā sarvāvatyaśca tāḥ parṣāḥ prāñjalibhūtāḥ sthitvā varṇaṃ bhāṣamāṇāḥ 
 teṣāṃ bodhisattvānāmetadabhavat  ayaṃ mahākāruṇiko bodhisattvo mahāsattvo yasya prasphulitakusumavairocanena tathāgatena ime candrarocavimalāḥ puṣpā visarjitās  
 te ca bodhisattvā bhagavataḥ sakāśāt parāvṛtya tasya brāhmaṇasya te candrarocavimalāḥ puṣpā upanāmayitvāhuḥ 
 ime te satpuruṣa prasphulitakusumavairocanena tathāgatena candrarocavimalāḥ puṣpāḥ preṣitāḥ
 sādhukāraśca te satpuruṣānupradattaḥ 
 yāvatpūrvoktaṃ tribhiraṅgaiḥ sādhukāraṃ niveditamiti 
 yāni ca tāni puṣpāṇi śūnyeṣu buddhakṣetreṣu pravarṣitāni
 vividhaśca kuśalaśabdaistāvadbuddhakṣetrāṇyāpūritāni
 tadyathā buddhaśabdena dharmaśabdena saṅghaśabdenāvabhāsaśabdena pāramitāśabdena balaśabdena vaiśāradyaśabdena abhijñāśabdenānabhisaṃskāraśabdenānutpādaśabdenānirodhaśabdena śāntaśabdenopaśāntaśabdena praśāntaśabdena mahāmaitrīśabdena mahākaruṇāśabdena 
 yaddaśasu diśāsu teṣu śūnyeṣu buddhakṣetreṣu tenāvabhāsenāvabhāsitāstatra ye kecit sattvā manuṣyā vāmanuṣyāste sarve ye kecit sattvā yamasadṛśāḥ kecidudakasadṛśāḥ kecicchikharasadṛśāḥ kecidbrahmasadṛśāḥ kecicchakrasadṛśāḥ kecit puṣpasadṛśāḥ kecidgaruḍasadṛśāḥ kecit siṃhasadṛśāḥ kecit sūryasadṛśāḥ keciccandrasadṛśāḥ kecit tārakasadṛśāḥ kecidgṛdhrasadṛśāḥ śṛgālakāyāḥ saṃdṛśyante
 yathārūpeṇa kuśalapakṣamanaskāreṇa te sattvāḥ sanniṣaṇṇā dharmaśravaṇāya
 tathārūpeṇa kāyena saṃdṛśyante 
 tathārūpāśca kulaputra tatra sattvāḥ svakaṃ kāyaṃ paśyanti
 tathārūpāśca te sattvā ratnagarbhasya tathāgatasya kāyaṃ samanupaśyanti 
 sa ca kulaputra samudrareṇurbrāhmaṇo'grapurohito ratnagarbhaṃ tathāgataṃ purataḥ sahasrapatre saptaratnamayapadmakeśare niṣaṇṇaṃ samanupaśyati
 sarve cātra kulaputra sattvā niṣaṇṇā vā sthitvā vā kṣitau vā ambare vā ekaikaḥ sattvo ratnagarbhaṃ tathāgatamevaṃ paśyanti
 agrato ratnagarbhastathāgato niṣaṇṇo'haṃ sarvacetasā samanvāharanti
 māmekamārabhya dharmaṃ deśayati 
 sa ca kulaputra ratnagarbhastathāgato'rhan samyaksaṃbuddhaḥ samudrareṇorbrāhmaṇasya sādhukāramanupradattaḥ 
 sādhu sādhu mahākāruṇika mahābrāhmaṇa
 gaṇanātikrāntānāṃ sattvānāṃ tvaṃ asi kāruṇikahitakaraḥ prabhāsakaro loke saṃdṛśyase 
 tadyathāpi nāma brāhmaṇa saṃpannaṃ puṣpakṣetraṃ nānāvarṇaṃ nānāgandhaṃ nānāsparśaṃ nānāpatraṃ nānādaṇḍaṃ nānāmūlaṃ nānābhaiṣajyopakaraṇasthānaṃ
 kecidatra puṣpā yojanaśataṃ pramāṇena varṇena gandhena tapanti virocanti
 keciddviyojanaśataṃ kecittriyojanaśataṃ
 peyālaṃ
 kecidatra puṣpā yāvat sarvacāturdvīpikāṃ lokadhātuṃ varṇena gandhena tapanti virocanti 
 ye ca tatra sattvāścakṣurhīnāste puṣpagandhaṃ ghrātvā cakṣuṃsi pratilabhante
 badhirāḥ śrotrāṇi pratilabhante
 yāvat sarvāṅgavihīnāḥ sarvāṅgāni pratilabhante 
 ye ca tatra sattvāścaturuttararogaśatopadrutāste taṃ gandhaṃ ghrātvā sarvarogebhyaḥ parimucyeyuḥ 
 ye ca tatra sattvā mattonmattaparamattāḥ suptacittā vikṣiptacittāḥ smṛtipraṇaṣṭāsteṣāṃ puṣpāṇāṃ gandhamāghrātvā sarve smṛtiṃ pratilabheyuḥ 
 evaṃ ca tatra madhye puṣpakṣetre puṇḍarīkamutpannaṃ
 dṛḍhasāraṃ vajramayaṃ vaidūryadaṇḍaṃ śatakomalaṃ kanakapatramaśmagarbhakiṃśukaṃ lohitamuktikeśaraṃ
 caturaśītiryojanasahasrāṇyuccatvena yojanaśatasahasraṃ vistāreṇa 
 tacca puṇḍarīkaṃ daśasu dikṣu buddhakṣetraparamāṇurajaḥsamāllokadhātuṃ varṇena gandhena sphuritvā virocate 
 ye ca brāhmaṇa teṣu daśasu dikṣu buddhakṣetraparamāṇurajaḥsameṣu lokadhātuṣu sattvā dhātuviruddhāḥ kāyā vyādhyupahatā aṅgavihīnā vā mattapramattonmattāḥ suptasmṛtipraṇaṣṭā vikṣiptacittāsteṣāṃ sattvānāṃ tasya puṇḍarīkasyāvabhāsaṃ dṛṣṭvā gandhaṃ ghrātvā sarvavyādhayaḥ praśamaṃ gaccheyuḥ smṛtiṃ ca pratilabheyuḥ 
 ye ca tatra buddhakṣetreṣu sattvā mṛtā acirakālagatā avikṣiptaśarīrāsteṣāṃ kuṇapebhyaḥ tasya puṇḍarīkasya raśmayo nipatitvā gandhena vā spṛṣṭvā punaste kuṇapā jīvitendriyaṃ pratilabheyuḥ
 punaścottiṣṭheyurmitrasālohitāṃśca dṛṣṭvā te sarve udyānaṃ praviśya pañcabhiḥ kāmaguṇaiḥ samarpitāḥ samaṅgībhūtā vihareyusye ca punastataścyaveyusteṣu dve brahmavihāra upapadyeyuḥ
 ye ca tatra cirasthāyino bhaveyuraparīttāyuṣkā
 na ca tatra cyūtvā anyatropapadyeyuḥ 
 yathā brāhmaṇāstaṃ puṣpakṣetramevamayaṃ mahāyānasannipāto draṣṭavyaḥ 
 yathā sūryodgamanakāle pratyupasthite te puṣpā visaritā prasphulitā bhavanti tapanti virocanti kecidyojanaśatamuccatvena kecid yāvad yojanasahasramuccatvena
 bahunāṃ sattvānāṃ vividharogāḥ praśamanti
 evameva satpuruṣāḥ tathāgato buddhasūryo loka udapādi 
 yathā te puṣpāḥ sūryoditasya asya raśmibhirvikasitā bhāsanti tapanti virocanti
 vividharogopahatānāṃ sattvānāṃ rogopaśamo bhavati 
 evamevāhaṃ satpuruṣa loka utpannaḥ sattvāṃ kāruṇyaraśmibhiḥ chādayitvā vikasitvā bhūyaḥ sattvāṃstriṣu puṇyakriyāvastuṣu niyojayāmi
 tvayāpyaprameyāsaṃkhyeyāḥ sattvā anuttarāyāṃ samyaksaṃbodhau samādāpitā niveṣitāḥ pratiṣṭhāpitā mama ca sakāśamupanītāstaiśca sattvairmama sakāśe svakasvakāni praṇidhānāni kṛtāni buddhakṣetrāṇi ca parigṛhītāni
 kecit pariśuddhā buddhakṣetrāḥ parigṛhītāḥ kecidapariśuddhāḥ
 tathā caivaṃ mayā vyākṛtāḥ 
 yaiḥ satpuruṣairmama sakāśāt pariśuddhā buddhakṣetrāḥ parigṛhītāstaiḥ śuddhāśayāḥ suvineyā avaruptakuśalamūlā vaineyāḥ sattvāḥ parigṛhītā
 na te bodhisattvā mahāsattvā ucyante
 na ca teṣāṃ mahāpuruṣakāryaṃ
 na ca teṣāṃ mahākaruṇācittacaitasikeṣu pravartate
 na ca te bodhisattvāḥ sarvasattvānāṃ karuṇārthāyānuttarāṃ samyaksaṃbodhiṃ paryeṣante 
 ye'pi te pariśuddhaṃ buddhakṣetraṃ parigṛhṇanti
 utsṛṣṭakṛpāste bodhisattvā
 ye śrāvakapratyekabuddhayānikaiḥ parivarjitaṃ buddhakṣetramākāṅkṣanti
 na ca te bodhisattvāḥ kuśalajñānāśayabhūtā 
 yeṣāmevaṃ praṇidhānaṃ kṛtaṃ yathā vayaṃ śrāvakapratyekabuddhavarjitā akuśalamūlasamavadhānagatairmātṛgrāmairvivarjite narakatiryagyoniyamalokavivarjite buddhakṣetre'nuttarāṃ samyaksaṃbodhimabhisaṃbudhyeyurmahāyānasaṃprasthitānāṃ bodhisattvānāṃ śrāvakapratyekabuddhaparivarjitāṃ śuddhāṃ mahāyānakathāṃ dharmaṃ deśayeyaṃ
 bodhiprāptaścāhaṃ dīrghāyuṣko bhaveyaṃ cirasthāyī
 bahūni kalpāni śūddhāśayānāṃ suvinītānāṃ kuśalamūlasamavadhānagatānāṃ dharmaṃ deśayeyaṃ 
 tena te bodhisattvā na kuśalajñānāśayasaṃbhūtā
 na mahāsattvā ityucyate 
 sa ca kulaputra ratnagarbhastathāgato bāhuṃ prasārayitvā pañcabhiraṅgulībhirnānāvarṇā anekavarṇā anekaśatasahasravarṇā raśmayaḥ prāmuñcan
 te gatvā raśmayo'prameyāsaṃkhyeyā purimāyāṃ diśīto buddhakṣetrān avabhāsayitvā
 tatrāṅguṣṭhā nāma lokadhātuḥ
 tatrāṅguṣṭhāyāṃ lokadhātau daśavarṣāyuṣkā manuṣyā durvarṇā drohoḍimakā akuśalamūlasamavadhānagatā aṅguṣṭhamātramuccatvena 
 tatra jyotīraso nāma tathāgato'rhan samyaksaṃbuddhaḥ 
 sa ca kaliyugapramāṇānāṃ manuṣyāṇāṃ hastapramāṇena hastamekaṃ tathāgata ūrdhvatvena hastaśca
 aṅguṣṭhapramāṇānāṃ puruṣānāṃ pramāṇena saptāṅguṣṭhāni 
 sa ca tathāgatastiṣṭhati dhriyati yāpayati caturṇāṃ parṣadāṃ tribhiryānairdharmaṃ deśayati 
 atha khalu kulaputra tacca buddhakṣetraṃ tāṃśca manuṣyāṃstaṃ ca tathāgataṃ sarvāvatī ca sā parṣādrākṣīt 
 ratnagarbhastathāgato'rhan samyaksaṃbuddha āha  anena jyotīrasena tathāgatenāprameyāsaṃkhyeyaiḥ kalpairatikrāntaiḥ prathamacittamutpāditamanuttarāyāṃ samyaksaṃbodhau ratnacchatrābhyudgatāvabhāsasya tathāgatasyāgrato
 bahuprāṇakoṭīnayutānyanuttarāyāṃ samyaksaṃbodhau samādāpitāni niveśitāni pratiṣṭhāpitāni
 yathābhiprāyāṃ sattvaistasya tathāgatasya purataḥ praṇidhānaṃ kṛtaṃ
 kecidbuddhakṣetraguṇavyūhāḥ parigṛhītāḥ pariśuddhāḥ kecidapariśuddhāḥ pañcakaṣāyāḥ parigṛhītāḥ 
 tatra ca tena mahāsattvenāhaṃ samādāpito niveśitaścānuttarāyāṃ samyaksabodhau 
 tatra ca mayā ratnacchatrābhyudgatāvabhāsasya tathāgatasya purato'nuttarāyāṃ samyaksaṃbodhau pañcakaṣāye buddhakṣetraguṇavyūhapraṇidhānaṃ kṛtaṃ
 sa ca me tathāgataḥ sādhukāramadāsīt vyākṛtaścāhamanuttarāyāṃ samyaksaṃbodhau 
 yo'sāvasmākaṃ bodhāya samādāyakaḥ kalyāṇamitro'tīva satpuruṣastīvrapañcakaṣāye kaliyuge vartamāne kāle pratikliṣṭaṃ buddhakṣetraṃ parigṛhītaṃ
 ānantaryakārakā yāvadakuśalamūlasamavadhānagatā dagdhasantānāḥ saṃsārāṭavīkāntārasaṅkaṭaprāptā vaineyasattva praṇidhānaḥ parigṛhītastasya satpuruṣasya daśasu dikṣvaprameyāsaṃkhyeyebhyo'nyonyalokadhātubhyastiṣṭhanto yāpayanto buddhā bhagavantaḥ sādhukāraṃ pradattavantaḥ preṣitavanto
 mahākaruṇāvairocanasaumyo nāma kṛtaṃ 
 sa ca mahākaruṇāvairocanasaumyo bodhisattvo mahāsattvo'smākaṃ kalyāṇamitro hitakara etarhyacirābhisaṃbuddho'ṅguṣṭhavatyāṃ lokadhātau aṅguṣṭhapramāṇānāṃ puruṣāṇāṃ madhye
 teṣāṃ evāṅguṣṭhapramāṇānāṃ puruṣāṇāṃ hastapramāṇena hastapramāṇakaḥ sa tathāgato daśavarṣāyuṣkāyāṃ prajāyāṃ dhārmikaṃ dharmacakraṃ pravartitavān
 tasyāpi bodhiprāptasya daśasu dikṣvaprameyāsaṃkhyeyebhyo lokadhātubhyastiṣṭhadbhiryāpayadbhistaistairbuddhairbhagavadbhirdūtāḥ preṣitāḥ pūjanārthāya
 ye tena prathamamanuttarāyāṃ samyaksaṃbodhau samādāpitā niveśitāḥ pratiṣṭhāpitāḥ 
 ye tena prathamaṃ dānapāramitāyāṃ yāvat prajñāpāramitāyāṃ samādāpitā niveśitāḥ pratiṣṭhāpitāstairbuddhairbhagavadbhiḥ pūrvakṛtajñatāmanusmaraṇamāṇaistasya tathāgatasya puṣpāḥ preṣitāḥ 
 paśya brāhmaṇa yathā te buddhā bhagavataḥ sarveṣu buddhakṣetreṣu dīrgheṇāyuṣā pariśuddhāśayānāṃ sukhavihāriṇāṃ sattvānāṃ buddhakāryaṃ kurvanti
 sa ca jyotīrasastathāgata evaṃ pratikruṣṭe pañcakaṣāye buddhakṣetre buddhatvaṃ prāptavān
 ānantaryakārakānāṃ yāvadakuśalamūlasamavadhānagatānāṃ sattvānāmevālpakenāyuṣā bahvatirekaṃ buddhakāryaṃ karoti
 anujjhitvā śrāvakāṃ pratyekabuddhāṃśca dharmaṃ deśayari 
 evameva tvayā satpuruṣa sarvāmimāṃ bodhisattvaparṣāmabhibhūya viśiṣṭataraṃ praṇidhānaṃ kṛtaṃ
 pratikruṣṭe buddhakṣetre pañcakaṣāye vartamāne ānantaryakārakā yāvadakuśalamūlasamavadhānagatā vaineyāḥ sattvāḥ parigṛhītāḥ 
 ye ca te mahāsattvā yaiḥ pariśuddhā buddhakṣetrāḥ parigṛhītā narakatiryagyoniparivarjitāḥ śrāvakapratyekabuddhaparivarjitāḥ śuddhāśayāḥ suvinītā avaruptakuśalamūlāḥ sattvā vaineyāḥ parigṛhītā ime sattvāḥ puṣpopamā ucyante
 na te mahāsattvāḥ puṇḍarīkopamā ye suvinītānāmavaruptakuśalamūlānāṃ madhye buddhakāryaṃ kariṣyanti 
 catvāri brāhmaṇa bodhiattvānāṃ kuśīdavastūni 
 katamāni catvāri 
 pariśuddhabuddhakṣetrapraṇidhānaṃ
 pariśuddhāśayānāṃ sattvānāṃ buddhakāryapraṇidhānaṃ
 śrāvakapratyekabuddhayānakathā bodhiprāptasya deśanāpraṇidhānaṃ
 bodhiprāptasya dīrghāyuṣkatāpraṇidhānaṃ 
 imāni catvāri bodhisattvānāṃ kuśīdavastūni 
 yena bodhisattvāḥ puṣpopamā ityucyante
 na puṇḍarīkopamā na mahāsattvā ityucyante 
 tadyathāpi nāma brāhmaṇa imān mahābodhisattvaparṣāṃ sthāpayitvā vāyuviṣṇunā yenāpariśuddhaṃ buddhakṣetraṃ parigṛhītaṃ kleśākulāḥ sattvā vaineyāḥ parigṛhītā ekatyo bhadrakalpikāḥ kulaputrāḥ 
 catvārīmāni bodhisattvānāṃ mahāsattvānāmārabdhavīryavastūni 
 katamāni catvāri
 apariśuddhabuddhakṣetrapraṇidhānaṃ
 apariśuddhāśayānāṃ sattvānāṃ buddhakāryapraṇidhānaṃ
 bodhiprāptasya śrāvakapratyekabuddhayānakathādeśanapraṇidhānaṃ
 madhyamāyā pratipadā bodhiprāptasya nātidīrghatānālpāyuṣkatāpraṇidhānaṃ 
 imāni catvāri bodhisattvānāṃ mahāsattvānāmārabdhavīryavastūni 
 yena te bodhisattvāḥ puṇḍarīkopamā ityucyante
 na puṣpopamāste bodhisattvā mahāsattvā ityucyante 
 tadyathāpi tvaṃ brāhmaṇaitarhi aprameyānāmasaṃkhyeyānāṃ bodhisattvānāṃ madhye kuśalavyākaraṇakṣetraṃ tathāgatasyāgrataḥ karuṇāpuṇḍarīkamutpannaṃ praṇidhānaviśeṣeṇa 
 yadā tvayā ānantaryakārakā yāvadakuśalamūlasamavadhānagatā vaineyāḥ parigṛhītāstīvraṃ pañcakaṣāyaṃ buddhakṣetraṃ parigṛhītaṃ 
 mahākaruṇāvyāhāreṇa tvaṃ satpuruṣa daśasu dikṣu buddhakṣetraparamāṇurajaḥsamairbuddhairbhagavadbhiḥ sādhukāro datto
 dūtāśca preṣitā
 mahākāruṇikaśca te nāma kṛtaṃ
 sarvā ceyaṃ parṣattavaiva pūjākarmaṇe udyuktāḥ 
 bhaviṣyasi tvaṃ mahākāruṇikānāgate'dhvanyatikrāntānāmekagaṅgānadīvālikāsamānāmasaṃkhyeyānāṃ kalpānāṃ parīttāvaśiṣṭe dvitīye gaṅgānadīvālikāsame'saṃkhyeye
 tasmineva sahe buddhakṣetre bhadrake kalpe viṃśottaravarṣaśatāyuṣkāyāṃ prajāyāṃ
 jarāmaraṇādyadhike buddhakṣetre'ndhaloke'nāyake'kuśalamūlasamavadhānagate kumārge vihanyamānānāṃ mahāsaṅkaṭaprāptānāṃ sattvānāmānantaryakārakānāmāryāpavādakānāṃ saddharmapratikṣepakānāṃ mūlāpattisamāpannānāṃ yāvadyathā pūrvoktaṃ
 ākīrṇe loke tathāgato bhaviṣyasi vidyācaraṇasaṃpanno yāvadbuddho bhagavān
 vivartitagaticakraḥ pravartitadharmacakraḥ vivartitavaśavartimārakleśamāraśca anantāparyantāni daśasu dikṣu buddhakṣetrāṇi śabdenāpūrayitvā
 mahāśrāvakasannipātaśca te bhaviṣyanti yadutārdhatrayodaśairbhikṣuśataiḥ
 anupūrveṇa pañcacatvāriṃśatibhirvarṣairevaṃrūpaṃ sakalaṃ buddhakāryaṃ paripūrayiṣyasi
 yathā praṇidhānaṃ kṛtaṃ 
 yathā tasmin samaye'yaṃ rājāmṛtaśuddho'mitāyurnāmāprameyaiḥ kalpaiḥ sakalaṃ buddhakāryaṃ kariṣyati
 evameva tvaṃ mahākāruṇika tatra sahe buddhakṣetre bhadrake mahākalpe viṃśottaravarṣaśatāyāṃ prajāyāṃ pañcacatvāriṃśatibhirvarṣairevaṃrūpaṃ sakalaṃ mahābuddhakāryaṃ kariṣyasi
 śākyamunirnāma tathāgato bhaviṣyasi 
 parinirvṛtasya ca te satpuruṣānuttaraparinirvāṇenādhikaṃ varṣasahasraṃ saddharmaḥ sthāsyate 
 saddharme cāntarhite tava satpuruṣa te'pi dhātavaḥ janmaśarīre evaṃrūpaṃ buddhakāryaṃ kariṣyanti
 yathā svayaṃ praṇidhānaṃ kṛtaṃ
 evaṃ ciraṃ sattvān vinayiṣyasi
 yathā pūrvoktaṃ 
 tatkāle kaitapure brāhmaṇa āsīt
 sa evamāha  teṣu teṣvaprameyeṣvasaṃkhyeyeṣu kalpeṣu tava satpuruṣa bodhicārikāṃ caramāṇasyāhaṃ nityopasthāyaka upakaraṇamaitryānukūlaḥ sahāyako bhūtvā tvāmupasthiheyaṃ
 caramabhavikasyāhaṃ tava pitā bhaveyaṃ 
 bodhiprāptasya ca te satpuruṣa agradānapatirbhaveyaṃ
 tvaṃ ca māṃ vyākuryā anuttarāyāṃ samyaksaṃbodhau 
 aparā ca tatra vinītabuddhirnāma samudradevatā
 sāpyāha  teṣu teṣu yāvaccaramabhavikasyāhaṃ janetrī mātā bhaveyaṃ 
 bodhiprāptaśca tvaṃ mahākāruṇika māṃ vyākuryā anuttarāyāṃ samyaksaṃbodhau 
 varuṇacāritranakṣatrā devatā
 sāpyāha  teṣu teṣu yāvaccaramabhavikasyāhaṃ kṣīradhātrī mātā bhaveyaṃ 
 bodhiprāptaśca māṃ vyākuryā anuttarāyāṃ samyaksaṃbodhau 
 sanemo nāma śakraḥ
 aparastu pāracintī nāma śakraḥ
 te ubhaye'pyāhatuḥ 
 vayamapi bho mahākāruṇika teṣu teṣu yāvad
 bodhiprāptasya ca te vayaṃ śrāvakayugaprajñāvanto ṛddhimantaśca bhavemaḥ 
 aparaścāritracaraṇasudarśayūthiko nāma śakraḥ
 sa evamāha  ahaṃ te mahākāruṇika teṣu teṣu yāvaccaramabhavikasya putro bhaveyaṃ 
 aparā śikharadevatā saurabhyākiṃśukā nāma
 sāpyāha  ahaṃ te mahākāruṇika tāsu tāsu jātiṣu bhāryā bhaveyaṃ 
 bodhiprāptaśca tvaṃ satpuruṣa māṃ vyākuryā anuttarāyāṃ samyaksaṃbodhau 
 kaduścaro nāmāsurendraḥ
 so'pyāha  ahaṃ te mahākāruṇikā teṣu teṣvaprameyāsaṃkhyeyeṣu kalpeṣu satpuruṣa bodhicārikāṃ caramāṇasyāhamupakaraṇamaitryānukulaḥ sahāyo dāsatvenopasthiheyaṃ
 caramabhavikasyāhaṃ te upasthāyako bhaveyaṃ 
 bodhiprāptasya ca te satpuruṣa dhārmikaṃ dharmacakraṃ pravartane'dhyayeyaṃ
 ahaṃ ca te dharmadeśanāṃ prathamāṃ saphalāṃ kuryāṃ
 dharmarasaṃ ca piveyaṃ
 amṛtaṃ cauṣadhiṃ gaccheyaṃ
 yāvat sarvakleśaprahāṇādarhatvaṃ prāpnuyāṃ 
 peyālaṃ gaṅgānadīvālikāsamāśca tatra devanāgāsurā mahākāruṇikasyānupravṛtticaryāya praṇidhānaṃ kṛtavanto vaineyamupanyastā 
 ekaśca tatra saṃjñāvikaraṇabhīṣmo nāmājīvikaḥ
 sa āha  ahaṃ te bho mahābrāhmaṇa bahūpakaraṇasahāyako bhaviṣyāmi 
 nityamahaṃ te'prameyeṣu kalpeṣu saphalacārikopajīvījñātiko bhaveyaṃ
 nityaṃ ca tvatsakāśamupasaṃkrameyaṃ vastuyācanārthaṃ śayyāsanavāhanahastyaśvarathagrāmanigamanagarakulaputraduhitṛmāṃsarudhiracarmāsthihastapādajihvākarṇanāsanayanaśīrṣāṇi ca yāceyaṃ 
 evaṃrūpo'haṃ tava mahābrāhmaṇa dānapāramitāsahāyako bhaveyaṃ
 yāvatprajñāpāramitāsahāyako bhaveyaṃ 
 evaṃrūpo'haṃ mahābrāhmaṇa bodhicārikāṃ caramāṇasya tava ṣaṭsu pāramitāsu sahāyako bhaveyaṃ
 yāvattvaṃ bodhiṃ prāpnuyā ahaṃ ca te śrāvakasthānamāsādayeyaṃ
 aśītidharmaskandhasahasrāṇyudgṛhṇīyāṃ pṛṣṭhaśca dharmadeśako bhaveyaṃ 
 tvaṃ ca māṃ vyākuryā anuttarāyāṃ samyaksaṃbodhau 
 śrutvā ca kulaputra mahākāruṇiko brāhmaṇo ratnagarbhasya tathāgatasya pañcamaṇḍalena pādau śirasā vanditvā
 taṃ saṃjñāvikaraṇabhīṣmājīvikaṃ śabdāpayitvāha  sādhu sādhu satpuruṣa yastvaṃ mama sahāyako bhaviṣyasi anuttaracaryāya
 yāvacca tvaṃ mamāprameyāsaṃkhyeyajanmāntaranayutasahasreṣūpasaṃkramervastuyācanārthāya 
 tadāhaṃ prasannacitto dadyāṃ
 mā ca tvamapuṇyabhāgī bhaveḥ 
 bhūyaśca kulaputra mahākāruṇiko bodhisattvo mahāsattvo ratnagarbhasya tathāgatasya purata āha  sacenme bhadanta bhagavaṃsteṣu teṣvaprameyeṣvasaṃkhyeyeṣu kalpakoṭīnayutaśatasahasreṣvanuttarāyāṃ samyaksaṃbodhau cārikāṃ caramāṇasya ye mama purato yācanakāḥ sthitvānnaṃ yācanti mṛduvacanena vā puruṣavacanena vā ullaṅghanavacanena vā spaṣṭavacanena vā yāceyuḥ
 sacedahaṃ bhadanta bhagavan yācanakasyāntike ekacittakṣaṇamapi roṣaṃ utpādayeyaṃ 
 aprasādaṃ votpādayeyaṃ dānasya vā phalavipākaṃ kāṅkṣamāṇo dānaṃ dadyāṃ
 visaṃvāditā me bhaveyuḥ ye'prameyāsaṃkhyeyeṣu daśasu dikṣvanyeṣu lokadhātuṣu buddhā bhagavantastiṣṭhanti dhriyanti yāpayanti dharmaṃ ca deśayanti
 mā cāhamanuttarāṃ samyaksaṃbodhimabhisaṃbudhyeyaṃ 
 sacedahaṃ bhadanta bhagavan yācanakasya prasannacitto dānaṃ dadyāṃ
 tadapi dānapratigrāhakasya śraddhādeyavinipātanaṃ
 mākuśalairdharmairantarāyakaraṃ bhavet
 antaśo vālāgrakoṭīpramāṇamātramapi visaṃvāditā me buddhā bhagavanto bhaveyuḥ 
 yadīdaṃ pratigrāhakasya vālāgrakoṭīpramāṇamātramapi kuśaleṣu dharmeṣvantarāyaṃ kuryuḥ
 ahamapyavīciparāyaṇo bhaveyaṃ 
 yathānnasya tathā vastrasya 
 yāvad ye mama yācanakāḥ śīrṣaṃ yāceyuḥ
 mṛduvacanena vā paruṣavacanena vā ullaṅghyavacanena vā spaṣṭavacanena vā śīrṣaṃ yācayeran
 sacedahaṃ bhadanta bhagavan yācanakasyāntike ekacittakṣaṇamapi roṣamutpādayeyaṃ
 aprasādacittamutpādayeyaṃ
 dānaphalavipākamākāṅkṣaṃ śīrṣaṃ parityajeyaṃ
 visaṃvāditā me buddhā bhagavanto bhaveyuḥ
 yāvadahamapyavīciparāyaṇo bhaveyaṃ 
 yathā dānamevaṃ śīlaṃ yāvatprajñā parityāgo vācyaḥ 
 sa ca kulaputra ratnagarbhastathāgato mahākāruṇikasya bodhisattvasya mahāsattvasya sādhukāramadāsīt 
 sādhu sādhu satpuruṣa
 mahākaruṇāpratiṣṭhitena manasā tvayā satpuruṣemaṃ praṇidhānaṃ kṛtaṃ 
 sā ca kulaputra sarvāvatī parṣā sadevagandharvamānuṣāsuraśca lokaḥ prāñjalībhūtaḥ sthitvā sādhukāraṃ prādāsīt 
 sādhu sādhu satpuruṣa
 mahākaruṇāpratiṣṭhitena manasā tvayā satpuruṣa praṇidhānaṃ kṛtam 
 tvamapi sattvāṃ ṣaṭparāyaṇīyadharmaiḥ saṃtarpayiṣyasi 
 sa ca kulaputra yathā saṃjñāvikārabhīṣmājīviko bodhisattvo dānapratigrāhikayā praṇidhānaṃ kṛtavān
 evameva caturaśītibhiḥ prāṇisahasraiḥ praṇidhānaṃ kṛtaṃ 
 sa ca kulaputra mahākāruṇiko bodhisattvo mahāsattvastānyevaṃrūpāṇi praṇidhānāni caturaśītīnāṃ prāṇisahasrāṇāṃ sakāśācchrutvā saṃjñāvikārabhīṣmeṇa praṇidhānaṃ kṛtaṃ 
 atha mahākāruṇikaḥ paramaprītisaumanasyajātaḥ prāñjalībhūtaḥ sthitvā sarvāvatīṃ parṣāṃ vyavalokya paramaprītamanā āha 
 aho āścaryaṃ
 bhaviṣyāmyahaṃ dharmadurbhikṣakṣīṇakāle mahākleśaraṇe kaliyuge pañcakaṣāye vartamāne loke'nāyake sārthavāho'vabhāsakaraḥ pradīpakaraḥ atrāṇānāmandhānāṃ mārganidarśakaḥ 
 yatra hi nāmāhaṃ prathamacittotpādenaivamevaṃrūpāmanuttarāyāṃ bodhicaryāyāṃ sahāyakāḥ pratilabdhā ye mama janmāntareṣu śīrṣapratigrāhakā bhaviṣyanti nayanakarṇanāsājihvāhastapādacarmāsthirudhiraṃ yāvadannasya pratigrāhakā bhaviṣyanti 
 punarapi kulaputra mahākāruṇiko bodhisattvo mahāsattvo ratnagarbhasya tathāgatasya purato niṣaṇṇa āha  ye ca mama bhadanta bhagavan teṣu teṣvaprameyāsaṃkhyeyeṣu kalpakoṭīnayutaśatasahasreṣu janmāntareṣu yācanakā upasaṃkrāmeyuryadi vānnaṃ yadi vā pānaṃ yāvacchiraḥ pratigṛhṇīyurantaśo vālāgrakoṭīpramānamātramapi mama hastadānaṃ pratigṛhṇīyuryāvadbodhiparyantena 
 sacedahamanuttarāṃ samyaksaṃbodhimabhisaṃbudhya na tāṃ sattvāṃ saṃsārāt parimocayeyaṃ
 na ca punarvyākuryāṃ chrāvakayānena vā pratyekabuddhayānena vā mahāyānena vā
 visaṃvāditā me buddhā bhagavanto bhaveyuḥ ya etarhi daśasu dikṣu
 yāvan
 mā cāhamanuttarāṃ samyaksaṃbodhimabhisaṃbudhyeyaṃ 
 punarapi kulaputra ratnagarbhastathāgato mahākāruṇikasya bodhisattvasya mahāsattvasya sādhukāraṃ prādāsīt 
 sādhu sādhu satpuruṣa
 evaṃrūpaṃ te satpuruṣa bodhicārikāpraṇidhānaṃ
 yathā meruśikhariṃdhareṇa tathāgatena pūrvaṃ prathamacittotpādena lokeśvarajyotiṣastathāgatasya purataḥ evaṃrūpayā bodhisattvacaryayā praṇidhānaṃ kṛtaṃ evaṃrūpā bodhisattvacārikā cīrṇā yathā praṇidhānaṃ kṛtaṃ 
 gaṅgānadīvālikāsamā mahākalpā atikrāntā yathā tena satpuruṣeṇa purimāyāṃ diśīto koṭīśatasahasrabuddhakṣetre jvālapratisaṃkhyāyāṃ lokadhātau varṣaśatāyuṣkāyāmanuttarāṃ samyaksaṃbodhimabhisaṃbuddho
 jñānakusumavirajasamucchrayabodhīśvaro nāma babhūva tathāgato'rhan samyaksaṃbuddho bhagavān
 pañcacatvāriṃśadvarṣāṇi buddhakāryaṃ kṛtvānupadhiśeṣe nirvāṇadhātau praviṣṭaḥ 
 tasya khalu mahākāruṇika jñānakusumavirajasamucchrayabodhīśvarasya tathāgatasya parinirvṛtasya varṣasahasraṃ saddharmanetrī asthāsīt
 saddharmasyāntarhitasya varṣasahasraṃ punaḥ saddharmapratirūpakamasthāsīt 
 ye khalu mahākāruṇika jñānakusumavirajasamucchrayabodhīśvarasya tathāgatasya parinirvṛtasya saddharmanetryavasthitāyāṃ saddharmapratirūpakā vā bhikṣurbhikṣuṇī vā duḥśīlapāpadharmā viṣamasamudācārāḥ staupikavastugrāhakālajjikā vā dharmapūjācchedālajjasaṃsṛṣṭā vā caturdiśasaṅghasya vā saṃmukhībhūtasaṅghasya vā cīvarapiṇḍapātaśayanāsanaglānapratyayabhaiṣajyapariṣkāraṃ vā chinnaṃ paudgalikaparigrahe yāvadātmanā paribhuktaṃ gṛhasthānāṃ vā dattaṃ
 tena khalu mahākāruṇika jñānakusumavirajasamucchrayabodhīśvareṇa tathāgatena sarve'nupūrveṇa vyākṛtastribhiryānaiḥ 
 ye kecin mahākāruṇika tasya bhagavataḥ śāsane raktakāṣāyaprāvṛtāḥ sarve te avaivartikā vyākṛtāstribhiryānaiḥ
 ye'pi kecin mūlāpattisamāpannā bhikṣubhikṣuṇyupāsakopāsikā vā pūrvameva te tena tathāgatena śāstṛsaṃjñākuśalamūlavipākena tribhiryānairavaivartikā vyākṛtāḥ 
 punaraparaṃ kulaputra sa mahākāruṇiko bodhisattvo mahāsattvo ratnagarbhasya tathāgatasya purata āha  eṣaiva me bhadanta bhagavan praṇidhiryāvadevāhamanuttarāyāṃ bodhicaryāyāṃ caramāṇo yān sattvānahaṃ dānapāramitāyāṃ niyojayeyaṃ samādāpayeyaṃ pratiṣṭhāpayeyaṃ yāvat prajñāpāramitāyāmantaśo vālāgrakoṭīpramāṇamātramapi kuśalamūle niyojayeyaṃ
 yāvadbodhiparyantena caryāṃ caramāṇo na tān sattvāṃstribhiryānairavaivartikabhūmau sthāpayeyamantaśa ekasattvamapi
 visaṃvāditā me buddhā bhagavanto bhaveyuḥ ye daśasu dikṣvaprameyāsaṃkhyeyeṣu lokadhātuṣu tiṣṭhanti dhriyante yāpayanti dharmaṃ ca deśayanti
 mā cāhamanuttarāṃ samyaksaṃbodhimabhisaṃbudhyeyaṃ 
 anuttarajñānapratilabdhaścāhaṃ bhadanta bhagavan ye me sattvāḥ śāsane raktakāṣāyaprāvṛtā bhaveyuḥ
 yadi vā mūlāpattimāpannāḥ syuryadi vā dṛṣṭivyasanaṃ saṃpratipannāḥ syuryadi vā triṣu ratneṣu skhalitāḥ sāparādhā bhaveyurbhikṣubhikṣuṇyupāsakopāsikā ya ekakṣaṇamapi mama sakāśe śāstṛsaṃjñāṃ vā gauravacittaṃ votpādayeyurdharme vā saṅghe vā gauravacittamutpādayeyuḥ
 sacedahaṃ bhadanta bhagavaṃstān sattvāṃstribhiryānairavaivartikāṃ na vyākuryāmantaśa ekasattvamapi riṃceyurvisaṃvāditā me buddhā bhagavanto bhaveyuryāvan mā cāhamanuttarāṃ samyaksaṃbodhimabhisaṃbudhyeyaṃ 
 bodhiprāptasya ca me bhadanta bhagavan devamanuṣyasatkṛtaṃ gurukṛtaṃ mānitaṃ pūjitaṃ raktakāṣāyacīvaraṃ bhavet 
 sahadarśanena sattvāḥ kāṣāyakaṇṭhāstribhiryānairavaivartikā bhaveyurye sattvāḥ kṣuttarṣapīḍitā annapānavirahitā yakṣadāridrā vāntaśaḥ yāmalaukikāḥ sattvā ye kāṣāyamabhilaṣeyurantaśaścaturaṅgulamapi
 sarve te'nnapānasaṃpannā bhaveyuḥ paripūrṇābhiprāyāḥ 
 ye sattvāḥ parasparaviruddhavairabahulāḥ parasparayuddhasaṃgrāmagatā vā devā vā yakṣā vā rākṣasā vā nāgā vā asurā vā garuḍā vā kinnarā vā mahoragā vā kuṃbhāṇḍā vā piśācā vā manuṣyā vā saṃgrāmagatāḥ kāṣāyamanusmareyuḥ
 te sattvāḥ karuṇācittā mṛducittā avairacittāḥ karmaṇyacittā bhaveyurye sattvāḥ saṃgrāme vā vivāde vā yuddhe vā kalahe vā kāṣāyakhaṇḍakaṃ rakṣārthaṃ pūjanārthaṃ gauravārthaṃ hareyuste sattvāḥ sadā aparājitā bhaveyuraskhalitā aviheṭhitā bhaveyuḥ
 svastinā tataḥ saṃgrāmādvā yuddhādvā kalahādvā vivādādvā parimucyeyuḥ 
 yadi me bhadanta bhagavannebhiḥ pañcabhirāryaguṇai raktaṃ kāṣāyaṃ na samanvāgataṃ bhavet
 visaṃvāditā me buddhā bhagavanto bhaveyurye daśasu dikṣu
 yāvan
 mā cāhaṃ śaktaḥ sakalaṃ buddhakāryaṃ pariniṣpādayituṃ
 dharmā me saṃmoṣaṃ gaccheyurmā cāhaṃ śaktaḥ anyatīrthikāṃ parigṛhītuṃ 
 ye ca bhadanta bhagavan mamābhisaṃbuddhasya yāvat parinirvṛtasya vā namaskāraṃ kariṣyanti
 namaḥ śākyamunaye tathāgatāyeti vācaṃ bhāṣiṣyante
 teṣāṃ sarvakarmāvaraṇakṣayo bhaviṣyati
 ante cānuttareṇa buddhaparinirvāṇena parinirvāsyantiti 
 sa ca punaḥ kulaputra ratnagarbhastathāgato dakṣiṇaṃ bāhuṃ prasārayitvā karatalena mahākāruṇikasya bodhisattvasya śiraḥ parimārjayitvāha  sādhu sādhu satpuruṣa
 kalyāṇaṃ te praṇidhānaṃ bhadrakaprativimarśa
 evameva te satpuruṣa pañcabhirāryaguṇai raktakāṣāyaṃ sattvānāmupajīvyaṃ bhaviṣyati 
 sa bho punaḥ kulaputra mahākāruṇiko bodhisattvo mahāsattvastena vyākareṇena sādhukāraprāmodya prasādena tathāgatapuṇyadīrghāṅguliparicchāditena dakṣiṇena mṛdutaruṇakaratalasaṃsparśeṇa kumārabhūtaḥ saṃvṛto viṃśadvarṣasadṛśo jātipramāṇena 
 punarapi kulaputra sarvāvatī sā parṣā sadevagandharvamānuṣā prāñjalibhūtā tasthau
 mahākāruṇikasya pūjākarmaṇe udyuktāḥ puṣpairvādyairmahākāruṇikasya bodhisattvasya mahāsattvasya pūjāṃ kṛtvā vicitravarṇaiḥ ślokaistuṣṭāva 
 iti śrīkaruṇāpuṇḍarīke mahāyānasūtre bodhisattvavyākaraṇaparivartaścaturthaḥ  
 parāyaṇaṃ sattvānāṃ duḥkhapramocanārthaṃ praṇidhānaṃ kṛtaṃ tathā te āśā paripūryatu vyākarotu ca bhagavānanuttarāyāṃ samyaksaṃbodhau 
 V dānaparivarto nāma pañcamaḥ
 sa ca punaḥ kulaputra mahākāruṇiko bodhisattvo mahāsattvo ratnagarbhasya tathāgatasya pañcamaṇḍalena pādau śirasā vanditvā ratnagarbhasya tathāgatasya purato niṣasāda ratnagarbhaṃ tathāgataṃ paripṛcchat  samādhānamukhanirdeśasaṃbhāraviśuddhimukho dharmaparyāyo bodhisattvānāṃ mārgo bhagavatā nirdiṣṭaḥ
 kiyatā bhadanta bhagavan samādhānamukhanirdeśasaṃbhāraviśuddhimukho dharmaparyāyo bodhisattvānāṃ mārgo bhagavatā nirdiṣṭaḥ
  kiyatā bhadanta bhagavan samādhānamukhanirdeśasaṃbhāraviśuddhimukho dharmaparyāyaḥ paripūrṇo bhavati
  kiyadrūpeṇa vā bhadanta bhagavan saṃbhāreṇa samanvāgataḥ kulaputro vā kuladuhitā vā dṛḍhapratiṣṭhito bhavati
  kiyadrūpeṇa samādhānamukhanirdeśanālaṅkṛto bhavati
  sa bhoḥ punaḥ kulaputra ratnagarbhastathāgato'rhan samyaksaṃbuddho mahākāruṇikaṃ bodhisattvametadavocat  sādhu sādhu mahākāruṇika bhadrakaḥ praśnaḥ kalyāṇaṃ te pratibhānaṃ 
 bhūyasyā mātrayā tvaṃ mahākāruṇikāprameyāsaṃkhyeyānāṃ bodhisattvānāṃ mahāsattvānāṃ hitakaro bahukaraścotpanno
 yatra hi nāma tvaṃ mahākāruṇika tathāgatamidamevaṃrūpaṃ praśnaṃ paripraṣṭavyaṃ manyase 
 tena hi mahākāruṇika śṛṇu sādhu ca suṣṭhu ca manasikuru ca 
 mahāyānasaṃprasthitānāṃ kulaputrāṇāṃ asti mahākāruṇika śūraṃgamo nāma samādhiryatra samādhau sthito bodhisattvaḥ sarvasamādhiṣvanupraviṣṭo bhavati
 asti ratnamudro nāma samādhiryena sarvasamādhayo mudritā bhavanti 
 asti siṃhavikrīḍito nāma samādhiryatra sthitaḥ sarvasamādhibhirvikrīḍati 
 sucandro nāma samādhiḥ sarvasamādhīnavabhāsayati 
 candradhvajaketuḥ samādhiḥ sarvasamādhīnāṃ dhvajaṃ dhārayati 
 sarvadharmodgataḥ samādhiḥ sarvasamādhayo'ntargacchanti 
 vilokitamudro nāma samādhiḥ sarvasamādhīnāṃ murdhānaṃ vyavalokayati 
 dharmadhātuvigatasamādhau sthito bodhisattvaḥ sarvadharmadhātuviniścayāya gacchati 
 niyatadhvajaketau samādhau sthitaḥ sarvasamādhīnāṃ dhvajaṃ dhārayati 
 vajre samādhau sthitaḥ sarvasamādhīnnirbhinatti 
 dharmapraveśamudre samādhau sthitaḥ sarvadharmān mudrayati 
 samādhirājasupratiṣṭhitena samādhinā sarvasamādhiṣu rājatvena pratiṣṭhito bhavati 
 raśmimuktena samādhinā sarvasamādhiṣu raśmayo'vasaranti 
 balavīryeṇa samādhinā sarvasamādhiṣu balavīryatāṃ kārayati 
 samudgatena samādhinā sarvasamādhiṣūdgacchati 
 niruktinirdeśena samādhinā sarvasamādhivacanapraveśāṃ praviśati 
 adhivacanapraveśena samādhinā sarvasamādhīnāṃ nāmadheyānyanupraviśati 
 digvilokena samādhinā sarvasamādhīnavalokayati 
 sarvadharmaprabhedena samādhinā sarvadharmaprabhedatāmanupraviśati 
 dhāraṇīmudreṇa samādhinā sarvasamādhīnāṃ mudrān dhārayati 
 sarvadharmaviviktena samādhinā sarvasamādhiṣu vivekadharmatāmanupraviśati 
 asaṃpramoṣeṇa samādhinā sarvasamādhayo na muṣyanti 
 sarvadharmācalena samādhinā sarvasamādhiṣvacalatāyai saṃtiṣṭhate 
 sarvadharmasamavasaraṇasāgaramudre samādhau sarvasamādhayaḥ saṃgrahaṃ samavasaraṇaṃ gacchanti 
 sarvadharmāmanyane samādhau sarvasamādhaya udayavyayāmanyanatāṃ gacchanti 
 ākāśaspharaṇena samādhinā sarvasamādhaya ākāśe sphuranti 
 sarvadharmācchedanena samādhinā sarvasamādhayo'nupacchedaṃ gacchanti 
 vajramaṇḍalena samādhinā sarvasamādhīnāṃ maṇḍalaṃ dhārayati 
 sarvadharmaikarasena samādhinā sarvasamādhīnāṃ rasaṃ dhārayati 
 raṇaṃ jahena samādhinā sarvopakaraṇakleśāṃ jahāti 
 sarvadharmānutpādena samādhinā sarvadharmānutpādānirodhaṃ darśayati 
 vairocanena samādhinā sarvasamādhīn bhāvayati tapati virocati 
 sarvadharmānirodhena samādhinā sarvasamādhīn vibhajati 
 animiṣeṇa samādhinā sarvasamādhayo na kadācit samādhidharmā eṣante 
 aniketena samādhinā sarvasamādhiṣu na kadācid dharmasthitiṃ samanupaśyati 
 gaganakalpena samādhinā sarvasamādhīn gaganasvabhāvāsāratvāya samanupaśyati 
 niścittena samādhinā sarvasamādhiṣu cittacaitasikā dharmāḥ prahīyante 
 rūpāparyantena samādhinā rūpamavabhāsayati 
 vimalapradīpena samādhinā sarvasamādhīnāṃ pradīpaṃ karoti 
 sarvadharmāparyantena samādhinā sarvasamādhiṣvaparyantajñānaṃ darśayati 
 vidyudunmiṣeṇa samādhinā sarvasamādhiṣvaparyantaṃ jñānaṃ darśayati 
 sarvaprabhaṃkareṇa samādhinā sarvasamādhiṣu prabhaṃkaramukhamupadarśayati 
 dhātuparyantena samādhinā sarvasamādhīnaparyantavijñāpanāyopadarśayati 
 samādhiśuddhasāreṇa samādhinā śūnyatāṃ samādhidharmeṣvanuprāpnoti 
 merucitreṇa samādhinā sarvadharmeṣu ṛktatāṃ saṃdarśayati 
 vimalaprabhena samādhinā sarvasamādhīnāṃ malamapakarṣayati 
 sarvadharmāsaṃprabhedena samādhinā sarvasamādhīnāṃ vyupakṛṣṭatāṃ saṃdarśayati 
 ratikareṇa samādhinā sarvasamādhiṣu ratiṃ pratilabhate 
 sarvadharmasvabhāvavikrīḍitena samādhinā sarvasamādhiṣu rūpānupalabdhiṃ darśayati 
 vidyudvikaraṇena samādhinā sarvasamādhiṣvalakṣaṇatvaṃ darśayati 
 sarvadharmānikṣepavirajena samādhinā sarvasamādhīnāṃ virajaṃ jñānamupadarśayati 
 akṣayavatena samādhinā sarvasamādhīnāṃ na kṣayaṃ nākṣayaṃ darśayati 
 sarvadharmācintyaśuddhena samādhinā sarvadharmāṃ pratibhāsopamāṃ darśayati 
 tejovatā samādhinā sarvasamādhiṣu jñānaṃ jvālayati 
 kṣayāpagatena samādhinā sarvasamādhīnakṣayānupagatāṃ darśayati 
 aniñjitena samādhinā sarvadharmeṣu neñjati na vepati na prapañcayati 
 vivardhanena samādhinā sarvasamādhisamāpattiṣu vivardhamānāṃ jñeyaṃ samanupaśyati 
 sūryapradīpena samādhinā sarvasamādhiṣu raśmimukhānyavakirati 
 candravimalena samādhinā sarvasamādhiṣvālokaṃ karoti 
 śuddhapratibhāsena samādhinā sarvasamādhiṣu catasraḥ pratisaṃvidāḥ pratilabhate 
 kārākāreṇa samādhinā kāravihārakriyāṃ karoti jñānaketuṃ samanupaśyati 
 vajropamena samādhinā sarvadharmānnirvedhīkaroti yasya vedhamapi na samanupaśyati 
 cittasthitena samādhinā cittaṃ na calati na vedhati na pratibhāsati na vighātamāpadyate
 na cāsyaivaṃ bhavati cittametad iti 
 samantālokena samādhinā sarvasamādhiṣvālokaṃ samanupaśyati 
 supratiṣṭhitena samādhinā sarvasamādhiṣu supratiṣṭhitatve pratiṣṭhati 
 ratnakūṭena samādhinā sarvasamādhiṣu ratnakūṭa iva saṃdṛśyate 
 varadharmamudreṇa samādhinā sarvasamādhayo mudritā bhavanti
 dharmasamatayā na kaṃciddharmaṃ samatānirmuktaṃ samanupaśyati 
 ratiṃ jahena samādhinā sarvadharmeṣu ratiṃ jahāti 
 dharmolkena samādhinā sarvadharmeṣvasamārakṛtāṃ pratilabhate 
 akṣarāpagatena samādhinā sarvadharmeṣvekākṣaramapi nopalabhate 
 ālaṃbanacchedena samādhinā sarvālaṃbanāṃ vyupacchinatti 
 avikāreṇa samādhinā sarvadharmāṇāṃ vikāraṃ nopalabhate 
 prakṛtiviśuddhena samādhinā sarvadharmāṇāmupakāraṃ nopalabhate 
 aniketacareṇa samādhinā sarvadharmeṣu niketaṃ nopalabhate 
 timirāpagatena samādhinā sarvasamādhicaraṇaṃ na samanupaśyati
 tamoviṣayaṃ samatikrāmati 
 sarvaguṇasaṃcayagatena samādhinā sarvadharmeṣu sannicayaṃ jahāti 
 sthitaniścittena samādhinā sarvadharmeṣu cittamiti nopalabhate 
 bodhyaṅgagatena samādhinā sarvadharmāṃ budhyati 
 smṛtivikaraṇena samādhinā sarvadharmeṣvasaṃkhyeyapratibhānaṃ pratilabhate 
 tatkarajñānaviśuddhena samādhinā sarvadharmeṣvasamāsamatāṃ pratilabhate 
 jñānaketusamādhinā sarvatraidhātukamatikrāmati 
 jñānopacchedasamādhinā sarvadharmavyavacchedaṃ samanupaśyati 
 jñānavikaraṇena samādhinā sarvadharmavikaraṇatāmanuprāpnoti 
 niradhiṣṭhānena samādhinā sarvadharmāmanāśrayabhūtāṃ samanupaśyati 
 ekavyūhena samādhinā na kaṃciddharmadvayaṃ samanupaśyati 
 ākāranirhāravatā samādhinā sarvadharmāṇāṃ anākāranirhāraṃ samanupaśyati 
 sarvādhikārasarvabhavatalavikaraṇena samādhinā sarvadharmeṣu nirvedhajñānaṃ praviśati
 yasyānupraveśānna kaṃcit pratilabhate 
 saṅketarutapraveśena samādhinā sarvarutasaṅketeṣvanupraviśati 
 ghoṣavāgbhirakṣaravimuktena samādhinā sarvadharmeṣvakṣaravimuktiṃ samanupaśyati 
 jñānolkāmatā samādhinā sarvasamādhiṣu tena bhāsati tapati virocati 
 varajñānalakṣaṇavijṛṃbhitena samādhinā sarvadharmeṣvapariśuddhaṃ lakṣaṇaṃ darśayati 
 anabhijñālakṣaṇavatena samādhinā sarvadharmeṣvanabhilakṣaṇārthaṃ samanupaśyati 
 sarvākāravaropatena samādhinā sarvadharmasamādhiṣu sarvākāravaropeto bhavati 
 sarvaduḥkhasujahena samādhinā sarvadharmeṣvaniśriyaṃ samanupaśyati 
 akṣayakāraṇena samādhinā sarvadharmeṣvakṣayaṃ na samanupaśyati 
 dhāraṇapadena samādhinā sarvasamādhīṃ sarvadharmāṃśca dhārayati
 samyaktvamithyātvaṃ na samanupaśyati 
 nirodhavidhapraśamena samādhinā sarvadharmānurodhavirodhāṃ na samanupaśyati 
 vimalaprabhāsena samādhinā sarvasamādhiṣu saṃskṛtavimalaṃ na samanupaśyati 
 sārānugatena samādhinā sarvadharmeṣvasāraṃ nopalabhate 
 pūrṇacandravimalena samādhinā sarvasamādhiṣu guṇaparipūrṇo bhavati 
 mahāvyūhena samādhinā sarvasamādhiṣu mahāvyūhasamanvāgato bhavati 
 sarvalokaprabhedena samādhinā sarvadharmeṣu jñānenāvabhāsayati 
 samādhisamatāvirocanena samādhinā sarvasamādhiṣvekāgratāṃ pratilabhate 
 araṇena samādhinā sarvadharmeṣu na raṇati 
 anilaniketena samādhinā sarvadharmeṣvālayaṃ na karoti 
 tathāsthitanīścittena samādhinā sarvadharmeṣu tathatā na vinivartate 
 kāyakalisaṃpramathanena samādhinā sarvadharmeṣu satkāyaṃ nopalabhate 
 vākkalividhvaṃsanagaganapratilabdhena samādhinā bodhisattvaḥ sarvadharmeṣu vākkarma nopalabhate 
 ākāśasaṃgagativimuktinirupalepasamādhisthito bodhisattvaḥ sarvadharmeṣvākāśasaṃgatāmanuprāpnoti 
 ayaṃ samādhimukho mahāyānasaṃprasthitānāṃ bodhisattvānāṃ nirveśaḥ 
 tatra katamo bodhisattvānāṃ mahāsattvānāṃ saṃbhāraviśuddhimukhasaṃgraho dharmaparyāyaḥ
 dānasaṃbhāro bodhisattvānāṃ sattvaparipācanatayā saṃvartate 
 śīlasaṃbhāro bodhisattvānāṃ praṇidhānapūryā saṃvartate 
 kṣāntisaṃbhāro bodhisattvānāṃ lakṣaṇānuvyañjanaparipūryā saṃvartate 
 vīryasaṃbhāro bodhisattvānāṃ sarvakāryaparipūryā saṃvartate 
 dhyānasaṃbhāro bodhisattvānāmājāneyacittatayā saṃvartate 
 prajñāsaṃbhāro bodhisattvānāṃ sarvakleśaparijñayā saṃvartate 
 śrutasaṃbhāro bodhisattvānāmasaṅgapratibhānatayā saṃvartate 
 puṇyasaṃbhāro bodhisattvānāṃ sarvasattvopajīvyatayā saṃvartate 
 jñānasaṃbhāro bodhisattvānāmasaṅgajñānatayā saṃvartate 
 śamathasaṃbhāro bodhisattvānāṃ karmaṇyacittatayā saṃvartate 
 vipaśyanāsaṃbhāro bodhisattvānāṃ vigatakathaṃkathayā saṃvartate 
 maitrīsaṃbhāro bodhisattvānāmapratihatacittatayā saṃvartate 
 karuṇāsaṃbhāro bodhisattvānāṃ paripākākhedatāyai saṃvartate 
 muditāsaṃbhāro bodhisattvānāṃ dharmārāmaratiramaṇatāyai saṃvartate 
 upekṣāsaṃbhāro bodhisattvānāmanunayapratighaprahāṇāya saṃvartate 
 dharmaśravaṇasaṃbhāro bodhisattvānāṃ vivaraṇaprahāṇāya saṃvartate 
 niṣkramaṇasaṃbhāro bodhisattvānāṃ sarvaparigrahotsargāya saṃvartate 
 araṇyavāsasaṃbhāro bodhisattvānāṃ kṛtakarmāvipraṇāśatayā saṃvartate 
 smṛtisaṃbhāro bodhisattvānāṃ dhāraṇīpratilābhatayā saṃvartate 
 matisaṃbhāro bodhisattvānāṃ buddhiprabhedanatayā saṃvartate 
 gatisaṃbhāro bodhisattvānāmarthagatyanubudhyanatayā saṃvartate 
 smṛtyupasthānasaṃbhāro bodhisattvānāṃ kāyavedanācittadharmānubudhyanatayā saṃvartate 
 samyakprahāṇasaṃbhāro bodhisattvānāṃ sarvākuśaladharmaprahāṇatāyai saṃvartate
 sarvakuśaladharmabhāvanāya ca 
 ṛddhipādasaṃbhāro bodhisattvānāṃ kāyacittalaghutvatayā saṃvartate 
 indriyasaṃbhāro bodhisattvānāṃ sarvasattvendriyaparipūryā saṃvartate 
 balasaṃbhāro bodhisattvānāṃ sarvakleśānavamardanatayā saṃvartate 
 bodhyaṅgasaṃbhāro bodhisattvānāṃ dharmasvabhāvānubudhyanatayā saṃvartate 
 mārgasaṃbhāro bodhisattvānāṃ sarvakumārgasamatikramatāya saṃvartate 
 satyasaṃbhāro bodhisattvānāmakuśaladharmāpasaraṇasvargopapattipratilābhāya saṃvartate 
 pratisaṃvitsaṃbhāro bodhisattvānāṃ sarvasattvasaṃśayacchedanatayā saṃvartate 
 pratisaraṇasaṃbhāro bodhisattvānāmaparādhīnajñānatayā saṃvartate 
 kalyāṇamitrasaṃbhāro bodhisattvānāṃ sarvaguṇāya dvāratayā saṃvartate 
 āśayasaṃbhāro bodhisattvānāṃ sarvalokāvisaṃvādanatayā saṃvartate 
 prayogasaṃbhāro bodhisattvānāṃ sarvasaṃbhārottaraṇatayā saṃvartate 
 adhyāśayasaṃbhāro bodhisattvānāṃ viśeṣagāmitayā saṃvartate 
 pratisaṃlānasaṃbhāro bodhisattvānāṃ yathāśrutadharmapratipatyā saṃvartate 
 saṅgrahavastusaṃbhāro bodhisattvānāṃ sattvaparipācanatayā saṃvartate 
 saddharmaparigrahasaṃbhāro bodhisattvānāṃ triratnavaṃśānupacchedanatayā saṃvartate 
 pariṇāmanāvidhijñakauśalyasaṃbhāro bodhisattvānāṃ buddhakṣetrapariśuddhyā saṃvartate 
 upāyakauśalyasaṃbhāro bodhisattvānāṃ sarvajñajñānaparipūryā saṃvartate 
 ayaṃ kulaputra bodhisattvānāṃ saṃbhāraviśuddhimukhasaṅgraho dharmaparyāyaḥ 
 punarapi kulaputra ratnagarbhastathāgato mahābodhisattvaparṣadaṃ vyavalokya mahākāruṇikaṃ bodhisattvaṃ mahāsattvamāmantrayitvāha  tatra mahākāruṇikā kiyadrūpeṇa vaiśāradyālaṅkāreṇālaṅkṛto bodhisattvo mahāsattvaḥ kṣāntiṃ paripūrayati
 paramārthadarśino bodhisattvasya mahāsattvasyāmoghavyāyāmaparigrahacittaḥ sarvatraidhātuke yo'parigrahacittaḥ sarvasattvebhyaḥ sa ucyate mahāvaiśāradyaśramaṇadharmo yasyākāśapāṇisamacittaṃ sarvadharmeṣu 
 ayaṃ mahākāruṇika bodhisattvasya vaiśāradyālaṅkāraḥ 
 kathaṃ ca punaḥ kṣāntyā paripūrirbhavati
 aṇurapi tatra dharmannopalabhate yadanubudhyeya pratibuddhyeyurvā avipākadharmānadhimucyate
 yaduta maitryā caiva nairātmyaṃ ca
 karuṇā ca niḥsattvatā ca
 muditā ca nirjīvitā copekṣā ca niṣpudgalatā ca
 dānaṃ ca dāntacittatā ca
 śīlaṃ ca śāntacittatā ca
 kṣāntiśca kṣamācittatā ca
 vīryaṃ ca vivekacittatā ca
 dhyānaṃ ca nidhyapticittatā ca
 prajñā cāpyudāracittatā ca
 smṛtyupasthānatā ca smṛtyamanasikāracittatā ca
 samyakprahāṇaṃ cānutpādanirodhacittatā ca
 ṛddhipādāścāpramāṇacittatā ca
 śraddhā cāsaṅgacittatā ca
 smṛtiśca svayaṃbhūcittatā ca
 samādhiśca samāpadyanucittatā ca
 prajñendriyaṃ cātīndriyacittatā ca
 balaṃ cānavamardacittatā ca
 bodhyaṅgaśca buddhiprabhedanacittatā ca
 mārgaśca bhāvanācittatā ca
 śamathaścopaśamacittatā ca
 vipaśyanā cāsaṃmohacittatā ca
 āryasatyabhāvanā cātyantaparijñābhāvanācittatā ca
 buddhamanasikāraścāsvakāracittatā ca
 dharmamanasikāraśca dharmadhātusamacittatā ca
 saṅghamanasikāraścāpratiṣṭhitacittatā ca
 sattvaparipācanaścādiviśuddhicittatā ca
 saddharmaparigrahaśca dharmadhātvasaṃbhedacittatā ca
 kṣetrapariśuddhiścākāśasamacittatā ca
 lakṣaṇaparipūriścālakṣaṇacittatā ca
 kṣāntipratilābhaścānupalambhacittatā ca
 avaivartikabhūmiśca saṃvartānivartacittatā ca
 bodhimaṇḍālaṅkāracittaṃ ca traidhātukamaṇḍalacittatā ca
 māranigrahacittaṃ ca sarvasattvebhyaḥ sarvasattvānugrahacittatā ca
 bodhiśca sarvadharmasamatā ca bodhicittatā ca
 dharmacakrapravartanaṃ ca sarvadharmāpravartanacittatā ca
 mahāparinirvāṇasaṃdarśanaṃ ca saṃsārasvabhāvacittatā ca 
 asmin dharmaparyāye bhāṣyamāṇe catuḥṣaṣṭīnāṃ bodhisattvaśatasahasrāṇāṃ ye daśabhyo digbhyo gṛdhrakūṭe parvate śākyamunestathāgatasyāntike pūrvayogasamādhānamukhanirdeśaṃ saṃbhāraviśuddhimukhadharmaparyāyaṃ śravaṇārthamāgatāstairanutpattikebhyo dharmebhyaḥ kṣāntiḥ pratilabdhāḥ 
 śākyamunistathāgata āha  asya khalu punaḥ kulaputra dharmaparyāyasya ratnagarbhasya tathāgatasyārhataḥ samyaksaṃbuddhasya bhāṣamāṇasyāṣṭacatvāriṃśatīnāṃ gaṅgānadīvālikāsamānāṃ bodhisattvānāṃ mahāsattvānāmanutpattikadharmakṣāntipratilābho'bhūt 
 cāturdvīpikalokadhātuparamāṇurajaḥsamairbodhisattvairmahāsattvairavaivartikabhūmiḥ pratilabdho babhūva 
 gaṅgānadīvālikāsamānāṃ bodhisattvānāṃ mahāsattvānāmasya samādhānamukhanirdeśasya saṃbhāraviśuddhimukhadharmaparyāyasya sakalaparipūrṇaṃ viśuddhajñānādhigamo babhūva 
 sa ca kulaputra mahākāruṇiko bodhisattvo mahāsattvastena prāmodyaprasādena viṃśativarṣasadṛśaḥ kumārabhūtaḥ saṃvṛtto
 ratnagarbhasya tathāgatasya pṛṣṭhataḥ samanubaddho'sthāt 
 sa ca kulaputra rājāmṛtaśuddhaḥ sārdhaṃ putrasahasreṇāśītibhiśca koṭṭarājasahasrairanyaiśca dvānavatibhiḥ prāṇakoṭibhiḥ sārdhaṃ niṣkramya pravrajitaḥ śīlaśrutasamādhisauratyairabhiyogakṛtavān 
 sa ca kulaputra mahākāruṇiko bodhisattvo mahāsattvo'nupūrveṇa caturaśītidharmaskandhasahasrāṇi ratnagarbhasya tathāgatasya sakāśācchrāvakayānakathāṃ paṭhitavān paryavāptavāṃśca
 navatidharmaskandhasahasrāṇi pratyekabuddhayānakathāmuddiṣṭavāṃ paṭhitavān paryavāptavān
 tataḥ śatasahasramanuttaramahāyānakathāyāṃ tathā kāyasmṛtyupasthānakathāyāmuddiṣṭavān paṭhitavān paryavāptavāṃśca
 śatasahasraṃ vedanāsmṛtyupasthānakathāyāṃ
 śatasahasraṃ cittasmṛtyupasthānakathāyāṃ
 śatasahasraṃ dharmasmṛtyupasthānakathāyāmuddiṣṭā paṭhitā paryavāptāśca
 śatasahasraṃ dhātuskandhakathāṃ
 śatasahasramāyatanaskandhakathāṃ
 śatasahasraṃ rāgasaṃyojanaprahāṇaskandhakathāṃ
 śatasahasraṃ dveṣasaṃyojanaprahāṇaskandhakathāṃ
 śatasahasraṃ mohaprahāṇapratītyasamutpādaskandhakathāṃ
 śatasahasraṃ samādhivimokṣaskandhakathāṃ
 śatasahasraṃ balavaiśāradyāveṇikabuddhadharmaskandhakathāmuddiṣṭavān paṭhitavān paryavāptavāṃśca 
 yāvaddaśadharmaskandhaśatasahasraṃ ratnagarbhasya tathāgatasya sakāśādudgṛhītavān paryavāptavāṃśca 
 yāvadapareṇa kālasamayena ratnagarbhastathāgato'rhan samyaksaṃbuddho'nupadhiśeṣe nirvāṇadhātau parinirvṛtaḥ 
 sa ca kulaputra mahākāruṇiko bodhisattvaḥ nānāvidhāprameyāsaṃkhyeyā vādyapuṣpacūrṇāmālyagandhavilepanacchatradhvajapatākāratnaiḥ pūjāṃ kṛtavān
 nānāgandhaiśca snāpanaṃ kṛtavān
 śarīrapratiṣṭhāpanaṃ ca saptaratnamayaṃ stūpaṃ kṛtavān pañcayojanamuccatvenārdhayojanaṃ vistāreṇa 
 tataḥ saptadivasānyaprameyāsaṃkhyeyā
 vādyapuṣpamālyagandhavilepanacchatradhvajapatākāratnaiśca pūjāṃ kṛtvā
 punarapi tatrāprameyāsaṃkhyeyāstriṣu yāneṣu samādāpitā niveśitāḥ pratiṣṭhāpitāḥ 
 sa teṣāṃ saptānāṃ divasānāmatyayena caturaśītibhiḥ prāṇasahasraiḥ sārdhaṃ niṣkramya keśaśmaśrūṇyavatārya kāṣāyāni vastrāṇyācchādya samyageva śraddhayāgārādanāgarikāṃ pravrajya ratnagarbhasya tathāgatasya parinirvṛtasya śāsanaṃ jvālitavān
 daśavarṣasahasrāṇi saddharmadhārako babhūva 
 tatra cāprameyāsaṃkhyeyāṃ sattvāṃstribhiryānaiḥ samādāpayāmāsa niveśayāmāsa pratiṣṭhāpayāmāsa
 triśaraṇagamane ca pratiṣṭhāpayāmāsa
 upāsakasaṃvare ca śrāmaṇerasaṃvare upasaṃpadāyāṃ bhikṣubhāve brahmacaryavāsasaṃvare niveśitāḥ pratiṣṭhāpitāḥ 
 sa bahūni prāṇakoṭīnayutaśatasahasrāṇi abhijñarddhikauśalye ca niyojayitvā sauratyabrahmacaryavāse niyojayitvā śatrubhūteṣu ca skandhesu parijñāyāṃ niyojayitvā śūnyagrāmāyatanaparijñāyāṃ niyojayitvā pratītyasamutpannāḥ sarvadharmāḥ saṃskṛtajñānaparijñāyāṃ niyojayitvā pratibhāsopamān marīcyupamān dakacandropamān sarvadharmān
 darśayitvānutpādānirodhāpratisaṃdhinirodhaśāntapraśāntopaśāntaparamapraṇītanirodhanirvāṇaparijñānaṃ darśayitvā āryāṣṭāṅge mārge pratiṣṭhāpayitvā kālaṃ kṛtavān 
 evameva ca te sattvāstasya mahākāruṇikasya mahāśramaṇasya śarīreṣu śarīrapūjāṃ kṛtavanto
 yathā rājñaścakravartinaḥ śarīreṣu śarīrapūjā kriyate 
 evameva tasmin samaye te sattvā mahākāruṇikasya mahāśramaṇasya śarīreṣu śarīrapūjāṃ kṛtavanto 
 yasmiṃśca divase mahākāruṇiko mahāśramaṇaḥ kālagatastasmin divase ratnagarbhasya tathāgatasya saddharmo'ntarhitastaiśca bodhisattvairmahāsattvaiḥ praṇidhānavaśenānyatra lokadhātuṣūpapattiḥ parigṛhītāḥ
 kecit praṇidhānavaśena tuṣitabhavana upapannāḥ
 kecin manusyeṣu kecinnāgeṣu kecidasureṣu kecit praṇidhānena vividhāsu tiryagyoniṣūpapannāḥ 
 kālagataśca kulaputra mahākāruṇiko mahāśramaṇaḥ praṇidhānavaśena dakṣiṇāyāṃ diśāyāmito buddhakṣetrāddaśabuddhakṣetrāṇyatikramya tatra saṃkarṣaṇo nāma lokadhāturaśītivarṣāyuṣkāśca tatra manuṣyā akuśalamūlasamavadhānā raudrā lohitapāṇayaḥ pāpaniviṣṭā adayāpannaḥ sarvasattveṣu amātṛjñā apitṛjñā aparalokabhayādarśinaḥ 
 praṇidhānavaśena mahākāruṇiko mahāśramaṇastatra saṃkarṣaṇe buddhakṣetre caṇḍālakula upapanno'bhūt 
 sa cātīvadīrghaśarīro'bhūdatīvabalavān atīvavegavān atīvasmṛtimān atīvapratibhānavān atīvajavasamanvāgato'bhūt 
 sa dṛḍhena balavegena sattvān saṃgṛhītvāha  yadi yūyaṃ bho sattvā adattādānāt prativiramata
 kāmamithyācārādyāvan mithyādṛṣṭyāḥ prativiramata
 tadahaṃ yuṣmākaṃ jīvitaṃ prayacchāmi jīvitopakaraṇāni ca dāsyāmi 
 atha ca punarna prativiramata
 ahaṃ jīvitādvyaparopayitvā prakramiṣyāmi 
 tataste sattvā añjaliṃ pragṛhyāhuḥ 
 vayamidānīn tava nāthasya vacanenādyāgreṇa yāvajjīvamadattādānādyāvan mithyādṛṣṭyāḥ prativiramāmaḥ 
 sa balacaṇḍālo gatvā rājño vā rājabhaṭṭānāṃ vā nivedayati 
 jīvitopakaraṇena me prayojanamannena vā pānena vā khādyena vā bhojyena vā peyavastraśayyāgandhahiraṇyasuvarṇamaṇimuktavaiḍūryaśaṅkhaśilāpravāḍarajatajātarūpeṇa vā prabhūtāni jīvitopakaraṇāni dadata mama 
 sa balacaṇḍālaḥ sattvān yāvajjīvaṃ daśasu kuśaleṣu karmapatheṣu pratiṣṭhāpayāmāsa 
 tataste manuṣyāḥ pañcavarṣaśatāyuṣkā babhūvuḥ 
 yaśca tatra rājā sa kālagataḥ tatastai rājāmātyaiḥ sa balacaṇḍālo rājābhiṣekenābhiṣicya rājye pratiṣṭhāpitaḥ puṇyabalo nāma saṃskṛtaḥ 
 atha kulaputra rājā puṇyabalo na cireṇaiva taṃ viṣayamanuśāsitavān
 dṛḍhavīryaparākrameṇa dvitīyaṃ viṣayaṃ samanuśāsitavān 
 yāvad rājā puṇyabalo na cireṇa sarvajambūdvīpe rājā balacakravartī babhūva 
 yadā ca rājñā puṇyabalena sarvajambūdvīpe rājatvaṃ pratigṛhītaṃ tataḥ paścāt sattvāḥ prāṇātipātaviramaṇe samādāpitā niveśitāḥ pratiṣṭhāpitāḥ
 evamadattādānādyāvan mithyādṛṣṭivairamaṇye samādāpitāḥ samyagdṛṣṭyāṃ pratiṣṭhāpitā
 yathābhiprāyāḥ sattvāstriṣu yāneṣu samādāpitā niveśitāḥ pratiṣṭhāpitāḥ 
 atha rājā puṇyabalaḥ sarvajambūdvīpikāṃ sattvāṃ daśakuśaleṣu karmapatheṣu pratiṣṭhāpayitvā triṣu yāneṣu saṃniyojya sarvajambūdvīpe ghoṣamanuśrāvayamāsa
 ye kecid yācanakā annārthikā yāvad ratnārthikā vā te sarva āgacchantu 
 ahaṃ sarvadānāni dāsyāmi 
 tato'pareṇa kālasamayena sarvajambūdvīpikāḥ sattvā āgatvā rājānaṃ puṇyabalaṃ yācitavantaḥ
 rājāpi puṇyabalastānyārabhya vividhāni dānāni dattavān 
 tatra pāṃśughoṣo nāmājīviko rājānaṃ puṇyabalamupasaṃkramyāha 
 yadi tvaṃ mahārāja vividhaṃ mahādānaparityāgaṃ parityajasi
 anuttarāṃ samyaksaṃbodhimākāṅkṣasi 
 yadi tvaṃ mahārāja mamāśāṃ paripūrayiṣyasi
 bhaviṣyasi tvaṃ mahārāja lokapradīpo jina iti 
 rājāha  kena te'rthaḥ 
 pāṃśughoṣa ājīvika āha  ahaṃ mahārāja vidyādharatvamicchāmi mahāsurasaṃgrāmapramardanakalpaṃ sādhayituṃ 
 tenāhaṃ tava purataḥ sthitvā vijñāpayāmi jīvataḥ puruṣasya carmaṇā prayojanaṃ cakṣuṣā ca prayojanaṃ 
 atha kulaputra rājā puṇyabala evaṃ cintayati 
 pratilabdhammayā balacakravartirājatvaṃ 
 gaṇanātikrāntaśca sattvā daśakuśaleṣu karmapatheṣu pratiṣṭhāpitāstriṣu ca yāneṣu niyojitā
 aprameyaṃ ca me dānaṃ dattaṃ 
 ayaṃ ca me kalyāṇamitro'sārāt kāyāt sāramādadāmi 
 sa rājāha  tuṣṭo bhava dadāmi te imaṃ prākṛtamāṃsacakṣustenāhaṃ labheyānuttaraṃ dharmacakṣuḥ 
 dadāmi te imaṃ svakaṃ carma prasannacittena
 tena cāhaṃ lapsye'nuttarāṃ samyaksaṃbodhiṃ 
 atha kulaputra rājā puṇyabalo dakṣiṇena hastenobhau netrāvutpādyājīvikasya datvā rudhiramrakṣitena mukhenāha 
 śṛṇvantu me iha devayakṣamaharddhikā ye kecinnarā ye'surā ye ca bhūtā ihāgatāḥ khecarā bhūmau sthitā ye narā
 bodhāya mayā dānaṃ nāmitaṃ śubhaṃ prāpsye'haṃ śāntaṃ padaṃ
 sattvāṃstārayeyaṃ
 ghorāt saṃsārārṇavāt pāre'nuttare nirvāṇe śive sthāpayeyaṃ 
 punarāha  yadyahamanuttarāṃ samyaksaṃbodhiṃ prāpnuyāṃ
 tāvacciraṃ mama jīvitendriyaṃ mā nirudhyeta mā ca me smṛtirnaśyeta mā ca me vipratisāro bhaved
 yāvacciramasyājīvikasya sā vidyā na siddhā bhavet 
 āha  gṛhṇāhi carma 
 sa ca kulaputra pāṃśughoṣājīvikastīkṣṇaṃ śastraṃ gṛhītvā rājño dhriyataḥ kāyaccarmamapanetvā carma gṛhītvā vidyāṃ sādhayitvā
 tathā saptadivasāni rājñaḥ puṇyabalasya jīvitendriyaṃ na niruddhaṃ
 na ca smṛtiḥ pramuṣṭā
 na ca tāṃ duḥkhāṃ vedanāṃ vedayati
 na cāsyaikakṣaṇaṃ api vipratisāro jātaḥ 
 tatkiṃ manyadhve kulaputrānyaḥ sa tena kālena tena samayena mahākāruṇiko nāma babhūva
 na cānyo draṣṭavyo'haṃ sa tena kālena tena samayena mahākāruṇiko nāma babhūva ratnagarbhasya tathāgatasya pitā 
 ayaṃ me prathamacittotpādo'bhūtanuttarāyāṃ samyaksaṃbodhau 
 prathamacittotpādena ca me gaṇānātikrāntāḥ sattvāḥ samādāpitā anuttarāyāṃ samyaksaṃbodhau 
 ayaṃ me prathamaḥ śūrabhāvaḥ śūrakāryaṃ ca 
 so'haṃ praṇidhānavaśena tataścyavitvā saṃkarṣaṇe buddhakṣetra upapannaścaṇḍālakule dvitīyaḥ śūrabhāvaḥ śūrakāryaṃ ca 
 tadā me caṇḍālavaṃśe sthitvā sattvāṃ kuśale niyojya svabalaparākrameṇa yāvadbalacakravartitvaṃ prāptaṃ
 sarvajaṃbūdvīpe ca kalikaluṣakalahāḥ praśamitā
 āyuśca vardhāpitāḥ 
 ayaṃ ca me prathama ātmaparityāgaḥ
 yadā ca me svanetrāḥ parityaktāḥ svacarmaparityāgaśca 
 so'haṃ tataścyutastatraiva saṃkarṣaṇe kṣetre dvitīye dvīpe praṇidhānavaśena caṇḍālakula upapannaḥ 
 peyālaṃ tatra ca mayaivaṃrūpeṇa dṛḍhavīryaparākrameṇa sattvānniyojayitvā kuśaleṣu karmeṣu
 yāvadbalacakravartitvaṃ me prāptaṃ 
 tatra ca kalikaluṣakalahavairavigrahāḥ praśamitā
 āyuśca vardhāpitaṃ 
 tatra ca svaśarīrāt jihvā karṇau ca parityaktau
 yāvat sarvan tatsaṃkarṣaṇaṃ mahāsāhasraṃ buddhakṣetraṃ sarvadvīpeṣvevaṃ puruṣakāraṃ kṛtaṃ 
 praṇidhānadṛḍhavīryaparākrameṇānuprabandhena praṇidhānavaśena gaṅgānadīvālikāsameṣu pañcakaṣāyeṣu buddhakṣetreṣu evaṃrūpaṃ mahāpuruṣakāraṃ kṛtaṃ
 sattvāśca kuśaleṣu niyojitāḥ
 triṣu ca yāneṣu samādāpitāḥ
 kalikaluṣakalaharaṇavigrahāḥ śamitāḥ 
 ityarthaṃ kulaputrānyeṣāṃ buddhānāṃ bhagavatāṃ buddhakṣetraṃ pariśuddhaṃ 
 yadā te buddhā bhagavantaḥ pūrve'nuttarāṃ samyaksaṃbodhicaryāṃ caramāṇā na parāmāpattyā codayanti
 na ca parasya bhayaṃ darśayanti
 na śrāvakapratyekabuddhayāne sattvāṃ samādāpayanti 
 ityarthaṃ teṣāṃ buddhānāṃ bhagavatāṃ paripūrṇābhiprāyāṇāṃ pariśuddhaṃ buddhakṣetraṃ bhavati 
 na ca tatra buddhakṣetre āpattināma
 na śikṣāgrahaṇasya
 na ca paruṣavacanaṃ śrūyate
 na cākuśalaśabdaḥ
 anyatra dharmaśabdena tadbuddhakṣetramapagatāmanāpaśabdena sphuṭaṃ bhavati 
 tatra ca sattvā yathākāmakaraṇīyā bhavanti
 na ca tatra śrāvakapratyekabuddhayānasya nāma prajñaptiprādurbhāvo'sti 
 yadā ca mayā gaṅgānadīvālikāsameṣu mahākalpeṣu gaṅgānadīvālikāsameṣu śūnyeṣu pañcakaṣāyeṣu buddhakṣetreṣu paruṣavacanabhayena sattvāḥ prāṇātipātavairamaṇye samādāpitā yāvattriṣu yāneṣu samādāpitā niveśitāḥ pratiṣṭhāpitāḥ 
 tena karmāvaśeṣeṇa ma etarhyevaṃ parikliṣṭaṃ buddhakṣetraṃ akuśalaśabdenāpūritaṃ akuśalamūlasamavadhānagataiḥ sattvaiḥ paripūrṇaṃ
 tribhiśca yānairdharmaṃ deśayāmi 
 yathā ca me pūrvaṃ praṇidhānaṃ kṛtaṃ tathārūpaṃ buddhakṣetraṃ parigṛhītaṃ 
 yādṛśāśca me sattvā vaineyāḥ parigṛhītāstadṛśenaiva balavīryodyogena bodhicārikāḥ cīrṇāḥ
 yādṛśaṃ caiva bījaṃ prakṣiptaṃ tādṛśaṃ buddhakṣetraṃ pratilabdhaṃ 
 yathārūpaṃ mayā praṇidhānaṃ kṛtaṃ 
 saṃkṣiptena te kulaputra dānapāramitāṃ kathayiṣyāmi yathā mayā bodhisattvacārikāṃ caramāṇena dānaparityāgaḥ parityaktaḥ
 na kenacit pūrvaṃ bodhisattvenaivaṃrūpaḥ dānaparityāgaḥ parityaktaḥ
 na ca punaḥ kaścidbodhisattvo bhaviṣyati ya evaṃrūpaṃ dānaparityāgaṃ bodhicārikāṃ caramāṇaḥ parityajati
 yathā mayā bodhisattvacārikāṃ caramāṇena dānaṃ parityaktaṃ
 anyatrāṣṭau satpuruṣāḥ 
 dharaṇidatto nāma satpuruṣo babhūva
 dakṣiṇāyāṃ diśāyāṃ sarvaghoṣāyāṃ lokadhātāvanuttarāṃ samyaksaṃbodhimabhisaṃbuddhaḥ saṃkaramardārcirnāma tathāgato varṣaśatāyuṣkāyāṃ prajāyāṃ dharmaṃ deśayati 
 sa saptame divase parinirvāsyati 
 evaṃ vīryasaṃcodano nāma babhūva bodhisattvaḥ
 yaḥ purimāyāṃ diśāyāmajayavatyāṃ lokadhātāvanuttarāṃ samyaksaṃbodhimabhisaṃbuddhaḥ
 varṣaśatāyuṣkāyāṃ prajāyāṃ buddhakāryaṃ kṛtavān gaṅgānadīvālikāsamā kalpātikrāntāḥ 
 yadā sa tathāgato'nuttaraparinirvāṇena parinirvṛtaḥ
 adyāpi tasya mahākāruṇikasya śarīrāṇi śūnyeṣu buddhakṣetreṣu pañcakaṣāyeṣu buddhakāryaṃ kurvanti 
 evaṃ ca vadanti sārakusumito bodhisattvo dṛḍhavīryasamādhāno balavegaparityāgena bodhisattvacārikāṃ carati 
 daśagaṅgānadīvālikāsamairmahākalpairatikrāntaiḥ paścāt sa tatrottarāyāṃ diśāyāṃ sahetusaṃkarṣaṇo nāma bhaviṣyati pañcakaṣāye buddhakṣetre tatrāsau satpuruṣo'nuttarāṃ samyaksaṃbodhimabhisaṃbhotsyati
 sahetukṛṣṇavidhvaṃsanarājo nāma bhaviṣyati tathāgato'rhan samyaksaṃbuddho yāvad buddho bhagavān 
 prajñārciḥsaṃkopitadaṣṭo nāma bodhisattvaḥ satpuruṣa ekasya mahākalpasyātyayena paścimāyāṃ diśi bhairavatī nāma lokadhāturbhaviṣyati pañcakaṣāye varṣaśatāyuṣkāyāṃ prajāyāmanuttarāṃ samyaksaṃbodhimabhisaṃbhotsyate
 sūryagarbhārcivimalendro nāma bhaviṣyati tathāgato'rhan samyaksaṃbuddho bhagavān 
 ayaṃ punaḥ saṃrocano gaṇanātikrāntaiḥ kalpairnirdiṣṭitairuparimasyāṃ diśi kṣāravarcanikuñjitāyāṃ lokadhātau pañcakaṣāye tīvrakaluṣasaṃkṣobhaṇe kalpe'sau saṃrocanaḥ pūrvapraṇidhānena pañcāśadvarṣāyuṣkāyāṃ prajāyāṃ tatra kṣāravarcanikuñjite buddhakṣetre'nuttarāṃ samyaksaṃbodhimabhisaṃbhotsyate
 acintyarocano nāma tathāgato bhaviṣyati yāvad buddho bhagavān 
 sa pūrvapraṇidhānena daśavarṣāni sakalaṃ buddhakāryaṃ kṛtvā parinirvāsyati 
 tatraiva divase tasya tathāgatasya saddharmo'ntardhāsyati
 daśavarṣāṇi punastaṃ buddhakṣetraṃ śūnyaṃ bhaviṣyati 
 tataḥ paścādasau prahasitabāhurbodhisattvastatra ca kṣāravarcanikuñjite buddhakṣetre'nuttarāṃ samyaksaṃbodhimabhisaṃbhotsyate
 vairocanadharmo nāma bhaviṣyati tathāgato'rhan samyaksaṃbuddho 
 so'pi daśavarṣāṇi sakalaṃ buddhakāryaṃ kṛtvānupadhiśeṣe nirvāṇadhātau parinirvāsyati 
 tasya ca parinirvṛtasya pūrvapraṇidhānena saptavarṣāṇi saddharmaḥ sthāsyati 
 atra dvau satpuruṣau labdhapūrvavyākaraṇau labdhāsvādāvanuttarāyāṃ samyaksaṃbodhau bhagavataḥ purataḥ pādau śirasā vanditvā prītisaumanasyaprāmodyena saptatālamātrapramāṇamuparyantarīkṣe'bhyudgamya prāñjalībhūtau sthitvā bhagavantamekasvareṇa gāthābhiradhyabhāṣatāṃ 
 virocase buddha yathaiva sūrya
 abhyudgato merurimasmiṃ loke 
 viśuddhacakṣurvirajā vināyakā
 ālokabhūtā sugatā namo'stu te 
 bahūni kalpāna ti vīryabhāvitā
 paryeṣamāṇena ti agrabodhi 
 bahujinā pūjitā pūrve ye tvayā
 na caiva te vyākarṣīmatitanāyakāḥ 
 prahīṇarāgā parimuktacittā
 kṛtaṃ ti kāryamiha sarvaloke 
 praṇaṣṭamārgāṇa deśesi dharmaṃ
 sattvāṃśca uttārayase bhavārṇavāt 
 vayaṃ pi pravrajya svayaṃbhūśāsane
 yā prātimokṣa jina śikṣa deśitā 
 vayaṃ pi śikṣitva samāhitendriyā
 tavaiva āsanna sadā bhavemaḥ 
 aniśritā jīvitakarmakāmā
 śāstāramājñāya śruṇitva dharmaṃ 
 āsvāda lapsyāmyabhisekabhūmi
 jino'bhivyākārṣī idameva arthaṃ 
 bhagavānāha  tau ca kulaputra dvau anutpāditabodhicittau
 imau ca saṃrocanaḥ prahasitabāhuḥ
 te catvāro dharaṇidatto vīryasaṃcodanaḥ sārakusumitaḥ prajñārciḥsaṃkopitadaṣṭaḥ
 ime ṣaṭsatpuruṣā mayā prathamaṃ bodhāya samādāpitāstāṃ śṛṇu 
 bhūtapūrvaṃ kulaputrātīte'dhvanyasaṃkhyeyairapramāṇaiḥ kalpairatikrāntaiḥ
 yadāsīttena kālena tena samayenedaṃ buddhakṣetramarajamerujugupsitaṃ nāmābhut
 tadāhaṃ mahākalpe vartamāne varṣaśatāyuṣkāyāṃ prajāyāṃ gandhapadmasya tathāgatasya śāsane saddharmapratirūpake vartamāne'haṃ ca kulaputra tena kālena durdhano nāma babhūva balacakravartī jambūdvīpavijayī sahasraṃ putrāṇāṃ babhūva 
 tānapyahamanuttarāyāṃ samyaksaṃbodhau samādāpitavān 
 te'pyapareṇa samayena niṣkramya gandhapadmasya tathāgatasya śāsane pravrajitāste ca bhūyasyā mātrayā gandhapadmasya tathāgatasya śāsanaṃ jvālitavantaḥ
 sthāpayitvā ṣaṭputrāṃ ye na pravrajitā na cecchanti bodhicittamutpādayituṃ 
 ahaṃ ca punaḥ punarvijñāpayāmi 
 ko yuṣmākamabhiprāyo yadyūyaṃ bodhicittaṃ notpādayatha
 na ca pravrajatha 
 te āhuḥ 
 na vayaṃ pravrajāmaḥ 
 tatkasmāddhetoḥ
  yaḥ kṣayāntakāle saddharmapratirūpake vartamāne pravrajito'śaktaḥ sakalaṃ śīlaskandhamārādhayituṃ
 sa ca saptadhanavirahito bhavati
 magnaḥ saṃsārapaṅke
 punaśca sa devamanuṣyaśrīḥ kadācillabhati
 nityaṃ triṣvapāyeṣu paribhramati
 buddhaśikṣāyāṃ na samādāya vartate 
 ityarthaṃ vayaṃ na parivrajāmaḥ 
 tānahaṃ punaḥ pṛṣṭavān 
 kiṃ punaryūyaṃ bodhau cittaṃ notpādayatha 
 ta āhuryadyasmākaṃ sarvaṃ jambūdvīpaṃ dadyādevaṃ vayaṃ anuttarāyāṃ samyaksaṃbodhau cittamutpādayemaḥ 
 tadahaṃ kulaputra śrutvā paramaprītamanā evaṃ cintayāmi 
 mayā sarvaṃ jambudvīpakā manuṣyastriśaraṇagamane pratiṣṭhāpitā
 āryāṣṭāṅge upoṣadhavāse samādāpitāstriṣu ca yāneṣu samādāpitā 
 yannūnamahamimaṃ jambudvīpaṃ ṣaḍbhāgaṃ kṛtvā ṣaṇṇāṃ putrāṇāṃ dadyāṃ
 datvā cānuttarāyāṃ samyaksaṃbodhau samādāpayeyaṃ 
 ahaṃ ca niṣkramya pravrajeyaṃ 
 evaṃ sarvaṃ jambūdvīpaṃ ṣaḍbhāgaṃ kṛtvā putrāṇāṃ dattaṃ 
 ahaṃ ca niṣkramya pravrajitaste ca ṣajjambūdvīparājānaḥ parasparaviruddhāḥ kalahabhaṇḍanavigraharogaparacakrasaṃkṣobhavividamāpannāḥ 
 yataḥ sarvajambūdvīpe durbhikṣaṃ saṃvṛttaṃ
 śaṣpāni na saṃpadyante
 varṣaṃ na pravarṣati
 vṛkṣebhyaśca patrapuṣpaphalāni na niṣpadyante
 oṣadhitṛṇāni ca na saṃpadyante
 mṛgapakṣiṇo'pi kṣuttṛṣṇāprajvālitagātrā vihanyante 
 tadāhamevaṃ cintayāmi 
 mayā caitarhi ātmaparityāgaḥ kartavyaḥ
 sattvāḥ svamānsarudhireṇa saṃtarpayitavyās 
 tato'ham āśramaṃ parityajya madhyameṣu janapadeṣu gatvā dagapālaṃ parvatamabhiruhya praṇidhānamakarot 
 yathā tyajāmi svaśarīrajīvitaṃ
 kāruṇyahetorna ca svargahetorarthāya
 lokasya sadevakasya bhaved
 ihāparvatamātramucchrayaṃ 
 yathā tyajāmi priyarūpasaṃpadaṃ
 na śakrabrahmāṇa na mārakāraṇāt 
 arthaṃ karo bheṣyasi devaloke
 bhaveyaṃ mahyaṃ bahumānsaśoṇitaṃ 
 śṛṇvantu nāgā naradevayakṣā
 ye devatā śailagirau nivāsiṇaḥ 
 kṛpā mamotpannaya sattvahetoḥ
 tarpaṣya sattvāṃ svakamāṃsaśoṇitaiḥ 
 yadā ca mayā kṛtaṃ praṇidhānaṃ
 kṣubhitāstrayo lokāḥ
 kaṃpitā dharaṇī
 calito meruḥ
 rudanti devagaṇāstato'hamātmānaṃ dagapālātparvatātpātayāmāsa 
 praṇidhānavaśena mama parvatapramāṇamātmabhāvaḥ saṃvṛttaḥ
 yojanaśataṃ vistāreṇa yojanamuccatvena
 yāvan manuṣyamṛgapakṣiṇaḥ ārabdhā mānsarudhiraṃ bhakṣayituṃ 
 mama ca kulaputra sa kāyaḥ sattvaiḥ paribhujyamānaḥ pratidinaṃ vardhate
 yojanaśatasahasraṃ vistāreṇa saṃvṛttaḥ yojanasahasramuccatvena 
 sarvatra mānuṣaśirāḥ prādurbhūtāḥ sakeśakarṇanayanānāsauṣṭhadāntāḥ sajihvā anekamukhaśatasahasrāḥ prādurbhūtāḥ 
 te ca mukhā manuṣyaśabdena ghoṣayanti 
 bhoḥ sattvā bho gṛhṇatha yenārthaṃ
 mānsaṃ paribhuñjatha
 rudhiraṃ pivatha
 nayanāṃ gṛhṇatha
 karṇanāsāṃ keśauṣṭhadantajihvāṃ gṛhṇatha 
 yasyārthaṃ yenārthaṃ yāvadarthaṃ saṃtarpitaśarīrāḥ paripurṇābhiprāyā anuttarāyāṃ samyaksaṃbodhau cittamutpādayatha
 śrāvakayānena vā pratyekabuddhayānena vā 
 ayaṃ yuṣmākamupabhogaparibhogo na kṣīyate
 na ca yuṣmākaṃ śraddhādeyaṃ bhaviṣyati
 mā vaḥ kṣiprameva jīvitakṣayo bhavatu 
 ye ca tatra vijñāḥ sattvāste kecicchrāvakayāne cittamutpādayanti
 kecit pratyekabuddhayāne
 kecidanuttarāyāṃ samyaksaṃbodhau cittamutpādayanti
 kecit punardevamanuṣyopapattau cittānyutpādayanti
 mānsaṃ bhakṣayanti
 rudhiraṃ pivanti
 kecinnayanāni gṛhṇanti
 kecit karṇau
 kecinnāsāṃ
 kecidoṣṭhau
 keciddāntāṃ gṛhṇanti
 gṛhitvā prakramanti
 praṇidhānavaśena cānyonyaṃ prādurbhavati
 mānsaṃ na cāpacayaṃ bhavati
 na parikṣayaṃ gacchati 
 yāvaddaśavarṣasahasrāṇi sarvajambūdvīpakā manuṣyā yakṣamṛgapakṣiṇo'pi svaśarīreṇa saṃtarpayāmāsa 
 taiśca daśabhirvarṣasahasrairgaṅgānadīvālikāsamāni mayā netrāṇi parityaktāni
 catuḥsamudrodakapramāṇaṃ mayā rudhiraṃ parityaktaṃ
 sumerusahasrapramāṇaṃ mayā mānsaṃ parityaktaṃ
 cakravāḍaparvatapramāṇā mayā jihvā parityaktā
 yugandharamerupramāṇā mayā karṇāḥ parityaktāḥ
 vipulāsumerupramāṇā mayā nāsāḥ parityaktāḥ
 imaṃ gṛdhrakūṭaparvatapramāṇā mayā dāntāḥ parityaktāḥ
 kṛtsnaṃ sahaṃ buddhakṣetraṃ prajñāpanapramāṇaṃ me tatra svacarma parityaktaṃ 
 paśya kulaputra daśavarṣasahasrāṇi evamaprameyāsaṃkhyeyāparimāṇāḥ svaśarīraparityāgāḥ parityaktā ekajīvitena
 evamaprameyāsaṃkhyeyāparimāṇāḥ sattvāḥ saṃtarpitāḥ
 ekacittakṣaṇamapi me vipratisāro notpannaḥ 
 evaṃ ca me tatra praṇidhānaṃ kṛtaṃ 
 yadyahamanuttarāṃ samyaksaṃbodhimabhisaṃbudhyeyaṃ
 iyaṃ me āśā paripūryatu
 yathā mayaikadvīpe svaśarīreṇa sarvasattvāḥ saṃtarpitāḥ
 evameva gaṅgānadīvālikāsamā varṣasahasrā asminnarajamerujugupsite buddhakṣetre sarvadvīpeṣvevaṃrūpo mamātmabhāvaḥ prādurabhavat
 yathaikadvīpe daśavarṣasahasrāṇi evaṃ sarvadvīpeṣu sattvāṃ svamānsarudhiracarmanayanakarṇanāsauṣṭhajihvākeśaiḥ saṃtarpayitvā triṣu yāneṣu samādāpayeyaṃ
 manuṣyāṃ yakṣarākṣasāṃ sarvatiryagyonikān ye kecin mānsarudhirabhojanāhārāḥ pṛthagyakṣā yāvadantaśaḥ yāmalaukikāḥ tāṃścāhaṃ saṃtarpayeyaṃ 
 yathā cāhamekasmin buddhakṣetre svaśarīreṇa sarvasattvāṃ saṃtarpayeyaṃ 
 evameva samantaddaśasu dikṣu gaṅgānadīvālikāsameṣu buddhakṣetreṣu svamānsarudhiracarmanayanāṃ yāvajjihvābhirevaṃrūpeṇātmabhāvena gaṅgānadīvālikāsamān mahākalpān teṣu teṣu buddhakṣetreṣu svakāyajīvitena sattvāṃ saṃtarpayeyaṃ
 evaṃrūpamātmabhāvaṃ pratilabhya 
 visaṃvāditā me buddhā bhagavanto bhaveyurye daśasu dikṣvanyeṣu buddhakṣetreṣu pravartitadharmacakrāḥ tiṣṭhanti yāpayanti dharmaṃ ca deśayanti
 māhamanuttarāṃ samyaksaṃbodhimabhisaṃbudhyeyaṃ
 mā cāhaṃ saṃsāre saṃsaramāṇo buddhaśabdaṃ śṛṇuyāṃ mā ca dharmaśabdaṃ mā saṅghaśabdaṃ mā pāramitāśabdaṃ mā mārabalaparāśayaśabdaṃ mā vaiśāradyaśabdaṃ yāvat kuśalaśabdamapi saṃsāre mā śṛṇuyāṃ
 nityaṃ cāvīcau narake saṃbhaveyaṃ
 yadi me evaṃrūpaḥ svaśarīraparityāgaḥ sattvasaṃtarpaṇārthe na saṃpadyata
 naivaṃrūpaṃ ca me praṇidhānaṃ paripūri syādyathā me āśā cintitā 
 ye'pi cemasmiṃ buddhakṣetre sarvatra dvīpeṣvekaikasmiṃ dvīpa evaṃrūpā ātmabhāvāḥ parityaktāḥ sattvāṃśca mānsarudhireṇa saṃtarpitā
 evaṃ daśasu dikṣu gaṅgānadīvālikāsameṣvanyeṣu buddhakṣetreṣu sattvā evaṃrūpeṇātmabhāvena svamānsarudhireṇa santarpitāḥ 
 paśya kulaputra tathāgatasya dānapāramitā ātmabhāvaparityāgaṃ ya mayānuprabandhena tatkālaṃ netrāḥ parityaktāḥ teṣāṃ punarayaṃ jambūdvīpe yāvattrāyastriṃśaddevaparyantapramāṇe rāśirbhavet 
 ayaṃ kulaputra tathāgatasya saṃkṣiptena ātmaparityāgadānapāramitā 
 punaraparaṃ kulaputra tataḥ paścādaprameyānāṃ kalpānāmatyayena ayaṃ buddhakṣetraścandravidyuto nāma babhūva
 tamapi pañcakaṣāyaṃ babhūva 
 ahaṃ cāsmiṃ jambudvīpe rājā babhūva pradīpapradyoto nāma balavāṃścakravartī 
 evaṃ ca mayā sarvajaṃbūdvīpakāḥ sattvāḥ kuśaleṣu niyojitā
 yathā pūrvoktaṃ 
 paścādahamudyānabhūmiṃ niryātaḥ svabhūmidarśanāya
 tatra cāhaṃ puruṣamadrākṣaṃ
 paścādbāhuṃ gāḍhabandhanaṃ badhyamānaṃ dṛṣṭvā mayāmātyāḥ pṛṣṭāḥ 
 kim anena puruṣeṇa kṛtaṃ 
 amātyā māṃ pratyūcur 
 ayaṃ puruṣo devasya sāparādhiko
 yadetasya puruṣasya saṃvatsare śaṣpaṃ dhānyaṃ cotpadyate tato devasya ṣaṭkāṃśo deyaḥ
 yathānye kuṭumbino dadantyāyadvāraṃ ye devasya nagaragrāmajanapadakarvaṭeṣu prativasanti karmāntena jīvikāṃ kalpayanti
 taṃ caiṣa puruṣo na dadāti 
 tānahametadavocaṃ  utsṛjata etaṃ puruṣaṃ 
 mā kasyacidbalāddhanadhānyaṃ gṛhṇīta 
 te kathayanti 
 deva na kaścit suprasannacitto dadāti
 yaddevasya divasedivase'nnapānabhojanaparibhogo devīnāṃ devasya cāntaḥpuradevasya putrāṇāṃ duhitṛṇāṃ upabhogaparibhogaḥ sarvaṃ tatparaḥ sakāśāduddhriyate
 na ca kaścit prasannaḥ prayacchati 
 taccāhaṃ paramadurmanāścintayāmi 
 kasyāhamimaṃ sarvaṃ jambūdvīpaṃ rājyaiśvaryaṃ dadyāṃ 
 mama pañcaputraśatāni babhūvustāṃśca bodhau samādāpayitvā
 imaṃ jambūdvīpaṃ pañcabhāgaśatāni kṛtvā putrāṇāṃ pradattaṃ 
 ahaṃ ca tapovanaṃ gatvā riṣipravrajyena brahmacaryaṃ cacāra
 vanakhaṇḍe uḍumbaramūle dakṣiṇasya mahāsamudrasya nātidūre navamūlaphalāhāro viharāmi dhyāyī anupūrveṇa pañcābhijñaḥ saṃvṛttaḥ 
 tena khalu punaḥ samayena pañcaśatā jambūdvīpakānāṃ vāṇijānāṃ mahāsamudramavatīrṇāstaistataḥ prabhūto ratnaskandha āsāditaḥ 
 tatra ca candro nāma sārthavāhaḥ tena bhāgyavatā vijñapuruṣeṇa cintāmaṇiḥ samāsāditaḥ 
 sa tato ratnadvīpādvipulaṃ ratnadhanaskandhaṃ taṃ ca cintāmaṇiṃ gṛhītvā saṃprasthitaḥ
 tataḥ kṣubhitaḥ samudro nāgā ākulā rudanti devatā yāstatra nivāsinyastatra cāśvasto nāma riṣirbodhisattvaḥ pūrvapraṇidhānena tatropapannaḥ
 tena mahāsattvena sa sārthaḥ svastinā kṣemeṇa ca mahāsamudrāduttāritastasya ca sārthavāhasyānyataro duṣṭarākṣasaḥ pratyarthiko'vatāraprekṣī vivaragaveṣī pṛṣṭhataḥ pṛṣṭhataḥ samanubaddhaḥ 
 tena saptadivasāni paramakaluṣā vātavṛṣṭiravasṛtā
 yataste vaṇijaḥ praṇaṣṭamārgā paramabhītāduccasvareṇa krandanti rudanti paridevanti
 devatāmāyācanti śivavaruṇāṃ yāvan mātāpitaramākrandanti priyaputrāṃ 
 yāvadaśroṣīdahaṃ divyena śrotreṇa yāvattatrāgatvā vaṇijaḥ samāśvāsitāḥ
 samāgato'haṃ
 mā bhāyatha
 ahaṃ yuṣmākaṃ mārgāmupadarśayiṣyāmi
 yāvajjambūdvīpaṃ svastinā kṣemeṇa ca prāpsyatha 
 tadāhaṃ paṭṭaṃ tailena mrakṣayitvā svahastaṃ veṣṭya agninā prajvālya satyavacanamakarot  yadi mayā ṣaṭtriṃśadvarṣā caturbhirbrāhmairvihārairvanakhaṇḍanivāsināṃ sattvānāmarthāya hitāya navamūlaphalāhāreṇa caturaśītīnāṃ nāgayakṣasahasrāṇāṃ cittasantatiḥ paripācitā avaivartikāśca sthāpitā anuttarāyāṃ samyaksaṃbodhau tena satyena satyavacanena kuśalamūlaparipākena jvalatu me hastaṃ
 labhantu mārgaṃ vaṇijaḥ svastinā kṣemeṇa jambūdvīpaṃ prāpayantu 
 yāvat saptarātridivasāḥ svahastaṃ jvālitavān
 te vaṇijo jambūdvīpe sthāpitāstatra mayā praṇidhānaṃ kṛtaṃ 
 yadā jambūdvīpaṃ ratnaparihīṇaṃ bhavet
 tad yadāhamanuttarāṃ samyaksaṃbodhimabhisaṃbudhyeyaṃ
 tadā iyaṃ me āśā paripūryatu
 sārthavāho bhaveyaṃ jambudvīpe saptavārāṃ cintāmaṇimānayitvā vividhaṃ ratnavarṣaṃ abhipravarṣayeyaṃ
 yāvat sarvadvīpeṣvasmin buddhakṣetre evameva daśasu dikṣu gaṅgānadīvālikāsameṣu śūnyeṣu buddhakṣetreṣu pañcakaṣāyeṣu ratnaṃ pravarṣayeyaṃ
 yāvatpūrvoktaṃ 
 evaṃ ca me āśā paripūrṇā gaṅgānadīvālikāsamānāṃ mahākalpānāmantareṇa sārthavāho'bhūvan
 gaṅgānadīvālikāsameṣu śūnyeṣu pañcakaṣāyeṣu buddhakṣetreṣu ratnāni pravarṣitāni
 ekaikadvīpe saptavārāṃ vividhaṃ ratnavarṣaṃ pravarṣitaṃ 
 evamaprameyāsaṃkhyeyāḥ sattvā ratnaiḥ paripurṇābhiprāyāḥ kṛtāstriṣu ca yāneṣu niyojitāḥ 
 paśya kulaputra tathāgatasya ratnaparityāgalakṣaṇaṃ vipākakuśalamūlaṃ 
 punaraparaṃ kulaputrāprameyāṇāṃ kalpānāmatyayenāntareṇāyaṃ buddhakṣetrastimiraṃ nāmābhūt
 saṃtoṣaṇe kalpe vartamāne pañcakaṣāye pañcavarṣasahasrikāyāṃ prajāyāṃ praṇidhānenāhamasmin jambūdvīpe sūryamālagandho nāma brāhmaṇo'bhūvan vedapāṭhakaḥ
 tatkālaṃ ca sattvā bhūyasā śāśvatadṛṣṭayo'bhūvan savairaparākramāḥ sakalahādhiṣṭhānāḥ 
 teṣāṃ cāhaṃ mahābalavegaparākrameṇa sattvānāṃ śatrubhūtaṃ skandhaprayogena dharmaṃ deśayāmi
 śūnyagrāmāyatanapratyavekṣaṇāpratyayasamanubaddhaṃ sotpādavyayaṃ ānāpānasmṛtimanaskāraṃ darśayāmi 
 te'nuttarāyāṃ samyaksaṃbodhau cittotpādanakuśalamūlapariṇāmanābhiyojitāḥ
 svayameva cāhaṃ pañcābhijñaḥ saṃvṛttaḥ
 tena ca samayenāprameyāsaṃkhyeyāḥ sattvā mamāvavādānuśāsanena pañcābhijñāḥ saṃvṛttāḥ 
 evamaprameyāsaṃkhyeyāḥ sattvāḥ kalahavigrahavairānavasṛjya vanakhaṇḍamāśṛtya vanakhaṇḍe mūlaphalāhārā dhyāyantaścaturbhirbrāhmairvihārai rātridivasamatināmitavantaḥ
 tataḥ kṣīyamāṇe kalpe yadā tairdakṣiṇīyaiḥ kṛtsnaṃ jambūdvīpaṃ sphuṭamabhūt 
 te ca kalikalaharaṇavairavigrahavivādāḥ praśāntāḥ
 akālavātavarṣāḥ praśamitāḥ
 praṇītā ojavatīpṛthivīsaṃniśritāḥ śaṣpā babhūvuḥ 
 kevalaṃ vividharogopahatā babhūvuḥ kalpadoṣeṇa 
 tadāhamevaṃ cintayāmi
 yadyahaṃ sattvānāṃ vyādhiṃ na śaktaḥ śamayituṃ 
 tasya mamaitadabhavad
 yannūnamahaṃ śakraṃ mahābrāhmaṇaṃ lokapālānanye ca devarṣayo vā nāgarṣayo vā śakrarṣayo vā manuṣyarṣayaśca sannipātayeyaṃ
 bhaiṣajyopakaraṇaśāstraṃ sattvānāṃ hitārthamupadarśayeyaṃ 
 tadāhamṛddhyā gatvā śakrabrahmāṇalokapāladevarṣīṇāṃ nāgarṣīṇāṃ śakrarṣīṇāṃ manuṣyarṣīṇāṃ ārocayeyaṃ 
 ekaviḍapatirnāma parvataḥ
 tatra saṃnipātayitvā viḍacarakamūrdhani nāma sthānaṃ bhūtasaṃnivāraṇapratiśaraṇaṃ rakṣāvātapittaśleṣmasaṃprasādanaśāstraṃ nirdeśayeyaṃ 
 peyālaṃ aprameyāsaṃkhyeyānāṃ sattvānāṃ vyādhipraśamanaṃ kṛtaṃ 
 tatra mahāpraṇidhānaṃ kṛtaṃ yathā mayaikadivase'prameyāsaṃkhyeyānāṃ sattvānāṃ prajñāvabhāsaḥ kṛtaḥ
 triṣu ca yāneṣu niyojitā
 apāyapathāḥ pithitāḥ
 svargapathapratiṣṭhāpitā
 vividhāśca vyādhayaḥ praśamitāḥ parimocittāśca 
 evamaprameyānāmasaṃkhyeyānāṃ sattvānāṃ prajñāloko dattaḥ
 saukhye'vasthāpitāḥ 
 tadanena kulaputra kuśalamūlavipākena iyaṃ me praṇidhānāśā paripūrṇāḥ 
 yadā ca mayaikadivase'prameyānāmasaṃkhyeyānāṃ sattvānāmapāyapathā nirodhitāḥ
 svargapathe ca pratiṣṭhāpitā
 glānapratyayopakaraṇārthaṃ devarṣiyakṣasaṅghāḥ sannipātitāḥ sattvānāmarthāya viḍacarakamūrdhani devaloke prakāśite sattvānāmārogyakauśalyamevameva timire buddhakṣetre sarvadvīpeṣu caivaṃrūpaḥ puruṣakāraḥ kṛtaḥ
 sattvāśca svargapathe pratiṣṭhāpitā
 devanāgayakṣamanuṣyā ṛṣayaḥ sannipātitā yaissattvānāmarthāya vividhā vidyāsthānāḥ prakāśitāḥ 
 yathena timire buddhakṣetre evameva daśasu dikṣu gaṅgānadīvālikāsameṣu pañcakaṣāyeṣu buddhakṣetreṣvevaṃrūpaḥ puruṣakāraḥ kṛtaḥ
 sattvāśca triṣu yāneṣu niyojitāḥ
 svargapathe ca pratiṣṭhāpitā
 vividhāśca vidyāsthānā loke prakāśitāḥ
 sattvā vyādhitaḥ parimocitā
 anuttarā ca me kulaputraivaṃrūpā āśā paripūrṇāḥ 
 api tatra timire buddhakṣetre sarvadvīpeṣvevaṃrūpaḥ puruṣakāraḥ kṛto yathā praṇidhānaṃ kṛtaṃ 
 apyanuttareṇa jñānena daśasu dikṣu gaṅgānadīvālikāsameṣu śūnyeṣu pañcakaṣāyeṣu buddhakṣetreṣvaikaikasmin buddhakṣetre sarvadvīpeṣvevaṃrūpaḥ puruṣakāraḥ kṛto
 yathā me pūrvapraṇidhānaṃ kṛtaṃ 
 paśya kulaputra prajñāviśeṣaṃ bodhicaryāyāṃ
 ayaṃ ca tathāgatasya trayāṇāṃ sucaritānāṃ kuśalamūlabījaṃ 
 tathā pratyavarakālasamaye'saṃkhyeyaiḥ kalpairadhikatarairantareṇedaṃ buddhakṣetraṃ vicitadoṣaṃ nāmābhūt
 saṃśrayase mahākalpe vartamāne tadapi pañcakaṣāyaṃ 
 purimāyāṃ diśyanupañcāśāyāṃ cāturdvīpikāyāṃ vaḍaṃ nāma jambūdvīpamabhūt 
 tatrāpyahaṃ sattvaparipācanārthamupapannaḥ
 caturdvīpeśvaraḥ cakravartī rājā ambaro nāma babhūva 
 tatra ca mayā sattvā daśasu kuśaleṣu karmapatheṣu samādāpitā niveśitāḥ pratiṣṭhāpitāstriṣu yāneṣu samādāpitā niveśitāḥ pratiṣṭhāpitāḥ 
 sarvaṃdadaśca babhūva sarvatradāyī 
 tatra ca me yācanakā āgatvā vividhāni ratnāni yācanti
 tadyathā hiraṇyasuvarṇaṃ yāvaccendranīlamahānīlajyotīrasadakaprasādakāni yācanakānāṃ tāvatprabhūtāni ratnāni labhyante 
 tadāhamamātyāṃ pṛṣṭavān 
 kuta eṣāṃ ratnānāṃ prādurbhāvaḥ 
 ta āhuḥ 
 nāgarājāno nidhīrnidarśayanti
 nidhīnāṃ loke prādurbhāvādratnānāṃ prādurbhāvo bhavati 
 na kevalaṃ tāttakā nirdeśayanti yāttakā devasya yācanakāḥ 
 tadāhaṃ praṇidhānamakarot 
 yadyahaṃ pañcakaṣāye loke vartamāne tīvrakleśāraṇe kaliyuge vartamāne varṣaśatāyuṣkāyāṃ prajāyāṃ anuttarāṃ samyaksaṃbodhimabhisaṃbuddhyeyaṃ
 tadiyaṃ me āśā paripūryatu
 yadahamasmin buddhakṣetre nidhidarśako nāma nāgarājā bhaveyaṃ 
 sarvatra cāsmiṃ vijitaghoṣe buddhakṣetre sarvadvīpeṣu ca ekaikasmin dvīpe saptajanmāni parigṛhṇīyāṃ 
 ekaikasmiṃśca janmani nidhikoṭīnayutaśatasahasrāṇi darśayeyaṃ prayaccheyaṃ ca nānāratnaparipūrṇāni
 tadyathā hiraṇyasuvarṇaṃ yāvadindranīlamahānīlajyotīrasadakaprasādāśca 
 ekaikaśca nidhiyojanasahasrāṇi gatvā vistareṇa paripūrṇamapi ratnaṃ sattvānāṃ nidarśayeyaṃ prayacchayeyaṃ ca
 yadasmiṃ buddhakṣetre evaṃrūpaṃ śūrabhāvaṃ kuryāṃ 
 evameva daśasu dikṣu gaṅgānadīvālikāsameṣu buddhakṣetreṣu pañcakaṣāyeṣu lokadhātuṣu ekaikasmin kṣetre sarvatra dvīpe saptajanmāni pratigṛhṇīyāṃ
 yāvadyathā pūrvoktaṃ 
 yadā ca me kulaputraivaṃrūpaṃ praṇidhānaṃ kṛtaṃ tadā gaganatale devakoṭīnayutaśatasahasrairantarīkṣāt puṣpavṛṣṭiḥ pravarṣitā sādhukāraścānupradattaḥ
 sādhu sādhu sarvaṃdada
 ṛdhiṣyati te evaṃrūpā āśā yathā te praṇidhānaṃ kṛtaṃ 
 aśroṣīn mahājanakāyaḥ rājño'mbarasya devairgaganatalagataiḥ sarvaṃdada iti nāma kṛtaṃ
 śrutvā caiṣametadabhavat 
 yannūnaṃ vayaṃ duṣkaraparityāgaṃ dānaṃ yācemaḥ 
 yadi parityakṣyati tadā sarvaṃdada iti nāma bhaviṣyati 
 tataste sarvā ārabdhā rājño'mbarasyāntaḥpurikāṃ yācituṃ
 devīmagramahiṣīṃ putraduhitṝṇāṃ yācituṃ
 tadā rājāmbaraḥ prayacchati prasannacittasteṣāṃ etadabhavat 
 na cedaṃ duṣkaraṃ yo bhāryāṃ parityajati 
 yannūnaṃ vayaṃ rājño'mbarasyāṅgapratyaṅgāni yācamaḥ 
 tadyadi dāsyati sarvaṃdado bhaviṣyati
 atha na dāsyati na sarvaṃdado bhaviṣyati 
 tatastasyāgrataḥ tatra jyotīraso nāma māṇavako rājño'mbarasyāgrataḥ sthitvā
 sarvaṃdada rājyaṃ dadasve ti prārthitavān 
 śrutvā ca rājñāmbareṇa paramaprītimanasā svayameva brāhmaṇaṃ snāpayitvā paṭṭaṃ badhvā rājābhiṣekenābhiṣicya rājatve pratiṣṭhāpayitvā sarvaṃ jambūdvīpaṃ niryātayitvā
 praṇidhānamakarod 
 ahaṃ sarvajambūdvīpaparityāgenānuttarāṃ samyaksaṃbodhimabhisaṃbudhyeyaṃ 
 yadīyaṃ me āśā paripūryati
 yo'yaṃ mamaitarhi sarvajambūdvīpe rājā pratiṣṭhāpito vartatvasya jambūdvīpe ājñā
 dīrghāyuṣca bhavatu
 rājā cakravartī cirasthāyī 
 yadā cāhamanuttarāṃ samyaksaṃbodhimabhisaṃbudhyeyaṃ
 yadā yuvarājatvena vyākuryāmanuttarāyāṃ samyaksaṃbodhau 
 roco nāma brāhmaṇastena me ubhau pādau yācitau
 tasya mayā svayameva prasannacittena tīkṣṇaṃ śastraṃ gṛhītvā svapādau chitvā pradattau
 praṇidhānaṃ cākarot 
 labheyāhamanuttarāṃ śīlapādāṃ 
 tatra drāṣṭāvo nāma brāhmaṇastena me ubhe netre yācite
 tasya ca mayā ubhe netre utpādya datte
 peyālaṃ
 anuttaraṃ pañcacakṣuḥ pratilabhāya praṇidhānaṃ kṛtavān 
 na cireṇa saracchighoṣo nāma brāhmaṇastena me ubhau karṇau yācitau
 svayameva tasya mayā karṇau chitvā dattau
 anuttaraśrotāpratilābhāya ca praṇidhānaṃ kṛtaṃ 
 saṃjīvanaśca nāmājīviko'bhūt
 tena me puruṣanimittaṃ puruṣendriyaṃ yācitaṃ
 svayameva ca mayā chitvā dattaḥ
 anuttaravastiguhyatālakṣaṇapratilābhāya ca praṇidhānaṃ kṛtaṃ 
 apareṇa ca me māṃsarudhiraṃ yācitaṃ
 svayameva ca mayā dattaṃ
 suvarṇavarṇatālakṣaṇapratilābhāya ca me praṇidhānaṃ kṛtaṃ 
 aparaśca kṣīraso nāma parivrājakastena ca me ubhau hastau yācitau
 svayameva ca mayā dakṣiṇena hastena vāmaṃ hastaṃ chitvā dakṣiṇaṃ chedāpayitvā datto
 anuttaraśraddhāhastapratilābhāya ca praṇidhānaṃ kṛtaṃ 
 yadā cāṅgapratyaṅgāni chinnāni tadā ca mayā rudhiramrakṣitena kāyena praṇidhānaṃ kṛtaṃ 
 yadi me'nena parityāgenānuttarāyāṃ samyaksaṃbodhau āśā paripūryeta
 avaśyamahamasya kāyasya pratigrāhakaṃ pratilabheyaṃ 
 te'pyakṛpakā anāryā akṛtajñāḥ sattvāḥ koṭṭarājāno'mātyāścāhuḥ 
 ayaṃ durbuddhiralpamedhāḥ sarvāṅgavikartitaḥ sarvarājyaiśvaryaparibhraṣṭaḥ 
 kiṃ bhūyo'nena mānsapeśinā prayojanaṃ 
 te māṃ gṛhītvā bahirnagaraśmaśānabhūmau choritvā prakāntāḥ 
 tatra daṃśamaśakā āgatvā rudhiraṃ pibanti
 kurkuraśṛgālagṛdhrā āgatvā mānsaṃ bhakṣayanti 
 tatra cāhaṃ prasannacittaḥ praṇidhānamakarot 
 yadā ca mayā sarvarājyaiśvaryaṃ parityaktaṃ
 sarvaśarīraṃ caivāṅgapratyaṅgāni parityajatā
 ekakṣaṇamapi na vipratisārikṛtaṃ cittaṃ
 na ca me roṣa utpāditastena me āśā paripūryatu
 ayaṃ me kāyo mānsaparvataḥ saṃtiṣṭhatāṃ
 ye kecit sattvā mānsāhārā rudhirapānāste māṃsaṃ bhakṣayantu rudhiraṃ pibeyantu 
 yāvacca me sattvā māṃsaṃ bhakṣayeyū rudhiraṃ ca pibeyustāvan me praṇidhānavaśena śarīraṃ vardhatu
 anupūrveṇa yāvadyojanaśatasahasramuccatvena kāyaḥ saṃvardhatu pañcayojanasahasraṃ vistāreṇa 
 tatra mayā varṣasahasraṃ svamānsarudhireṇa sattvāḥ saṃtarpitā
 yāvabhyaśca mayā jihvāḥ parityaktā yā mṛgapakṣibhiḥ paribhaktāḥ praṇidhānavaśena cānyonyāḥ prādurbhūtāḥ teṣāṃ ayaṃ gṛdhrakūṭaparvatapramāṇo rāśiḥ syānnityaṃ cānuttarāprabhūtājihvatālakṣaṇapratilābhāya me praṇidhānaṃ kṛtaṃ 
 tatrāhaṃ cyutvā rūḍhavaḍe jambūdvīpe pūrvapraṇidhānena nāgeṣūpapanno nidhisaṃdarśano nāma nāgarājā babhūva 
 yāmeva rātriṃ nāgeṣūpapannastāmeva rātriṃ nidhikoṭīnayutaśatasahasrāṇi nidhānānāṃ saṃdarśitāni svayameva ghoṣaṃ cārayāmi 
 bhoḥ sattvā asmin pradeśe nidhiḥ prādurbhūtaḥ
 nānāratnaparipūrṇastadyathā hiraṇyasuvarṇaḥ yāvaddakaprasādakaṃ 
 yūyaṃ gṛhṇadhvaṃ 
 gṛhītvā bhoḥ sattvā daśakuśalān karmapathān samādāya vartadhvaṃ
 anuttarāyāṃ ca samyaksaṃbodhau cittamutpādayata
 śrāvakayānena vā pratyekabuddhayānena vā cittamutpādayatha 
 gacchatha gṛhṇatha ratnāni yāvadarthaṃ 
 tatra ca rūḍhavaḍe jambūdvīpe saptanāgajanmaparivartena saptasaptavarṣakoṭīnayutaśatasahasreṣvaprameyāsaṃkhyeyā nidhayo nirdarśitāśca pradattāśca
 evaṃ ca tatrāprameyāsaṃkhyeyāḥ sattvāstribhiryānairniveśitā
 daśasu kuśaleṣu karmapathesu niveśitā
 nānāvidhaiśca ratnaiḥ saṃtarpitā
 anuttaradvātriṃśallakṣaṇapratilābhāya praṇidhānaṃ kṛtaṃ 
 evaṃ dvitīye dvīpe saptabhirnāgajanmaparivartairevaṃrūpaṃ puruṣakāraṃ kṛtavān 
 evaṃ tritīye yāvatsarvatra vijitadoṣāyāṃ lokadhātau sarveṣu dvīpeṣu evaṃrūpaḥ puruṣakāraḥ kṛtaḥ 
 evameva daśasu dikṣu gaṅgānadīvālikāsamesu śūnyeṣu pañcakaṣāyeṣu buddhakṣetreṣu
 ekaikasmin dvīpe evaṃrūpāḥ saptanāgajanmaparivarteṣu mayā yāvat saptasaptavarṣakoṭīnayutaśatasahasrairevamaprameyāsaṃkhyeyā nidhayaḥ sattvānāṃ
 yāvadyathā pūrvoktaṃ 
 paśya kulaputra tathāgatasya bodhicārikāṃ
 yathā tathāgatastīvreṇa balavīryeṇa dvātriṃśallakṣaṇaparyeṣaṇabodhicaryāṃ cīrṇavān
 yathātra pūrve na ye bodhisattvā evaṃrūpāṃ tīvrabalavīryeṇa bodhicārikāṃ cīrṇavantaḥ
 na kaścidetarhi
 na ca punaḥ kaścit paścādbhaviṣyati bodhisattvo ya evaṃ tīvreṇodyogabalavegenānuttarāyāṃ samyaksaṃbodhau cārikāṃ caret
 sthāpayitvā tānaṣṭau yathā pūrvoktaṃ 
 tadā cāsaṃkhyeyānāṃ kalpānāmatyayena pratyavarakālasamayenedaṃ buddhakṣetraṃ pravāḍodupānirnāma babhūva 
 śūnye pañcakaṣāye utpale mahākalpe vartamāne'syāṃ cāturdvīpikāyāmahaṃ śakro'bhūvan savirocano nāma 
 apaśyamahamasmin jambūdvīpe sattvānāmakuśalaparyeṣṭicaryāṃ
 dṛṣṭvā cāhaṃ paramabhīṣaṇakaṃ yakṣarūpamātmānamabhinirmāyāsmiṃ jambūdvīpe'vatīrya manuṣyāṇāṃ purataḥ pratyasthāṃ 
 te ca māṃ dṛṣṭvā bhītā māṃ pṛcchanti 
 kena te prayojanaṃ
  vayaṃ te taddāsyāmaḥ 
 mayoktaṃ 
 āhāreṇa me prayojanaṃ ta āhuḥ 
 kīdṛśasta āhāraḥ 
 mayoktaṃ 
 manuṣyān mārayitvā bhakṣayāmi 
 tāṃścāhaṃ na khādayāmi ye manuṣyā yāvajjīvaṃ prāṇātipātādviratā
 yāvan mithyādṛṣṭyāḥ prativiratā
 anuttarāyāṃ samyaksaṃbodhau cittamutpādayanti pratyekabuddhayānena vā śrāvakayānena vā cittānyutpādayanti tānapyahaṃ na khādayāmi 
 tatra ca me sattvā nirmitakāḥ paribhūktāyāṃ dṛṣṭvā te sattvā bhayena yāvajjīvaṃ prāṇātipātātprativiratā adattādānādyāvan mithyādṛṣṭeḥ prativiratāḥ
 kaiścidanuttarāyāṃ samyaksaṃbodhau cittamutpāditaṃ
 kaiścit pratyekabuddhayāne kaiścicchrāvakayāne cittamutpāditaṃ 
 sarve cāturdvīpikāḥ sattvā daśasu kuśaleṣu karmapatheṣu triṣu ca yāneṣu pratiṣṭhāpitāstatra mayā praṇidhānaṃ kṛtaṃ 
 yadi me'nuttarāyāṃ samyaksaṃbodhau āśā paripūryeta
 tadidaṃ me praṇidhānaparipūrṇaṃ bhavet
 yathā ca me cāturdvīpikāḥ sattvāḥ kuśale mārge niyojitā 
 evameva sarvatrāsmiṃ buddhakṣetre sarvacāturdvīpikeṣu sattvāḥ evaṃrūpeṇa bhayena māṃ paśyeyuḥ
 daśasu caiva kuśaleṣu karmapatheṣu pratiṣṭhāpayeyaṃ
 triṣu ca yāneṣu niyojayeyaṃ 
 evameva samantāddaśasu dikṣu śūnyeṣu pañcakaṣāyeṣu buddhakṣetreṣu sattvāṃ daśasu kuśaleṣu karmapatheṣu pratiṣṭhāpayeyaṃ
 triṣu ca yāneṣu niyojayeyaṃ 
 evameva me kulaputra āśā praṇidhiśca paripūrṇaḥ sarvatra pravāḍodupānāyāṃ lokadhātau manuṣyā yakṣarūpeṇa vinītāḥ kuśaleṣu dharmeṣu 
 evameva daśasu dikṣu gaṅgānadīvālikāsameṣu śūnyeṣu pañcakaṣāyeṣu buddhakṣetreṣu yakṣarūpeṇa mayā manuṣyāḥ kuśalamārgacaryāyāṃ pratiṣṭhāpitāḥ
 yathā ca mayā bahavaḥ sattvā bhayāt kuśalacaryāyāṃ pratiṣṭhāpitāḥ
 tena karmāvaśeṣeṇa mamaitarhi bodhivṛkṣamūle vajrāsane niṣaṇṇasya bodhimabhisaṃbodhukāmasya māraḥ pāpīyāṃ mahāsainyenopasaṃkrānto bodhau vyākṣepakaraṇārthaṃ
 ayaṃ me kulaputra saṃkṣiptena dānapāramitā
 bodhicaryāṃ caramāṇasya labdhā cāhaṃ gaṃbhīrāṃ kṣāntiṃ gaṃbhīrāṃ dhāraṇīṃ gaṃbhīrāṃ samādhiṃ pañcalaukikābhijñāḥ pratilabdhāḥ
 evaṃrūpaṃ mahāpuruṣakāraṃ kṛtavān 
 evamaprameyāsaṃkhyeyāḥ sattvā anuttarāyāṃ samyaksaṃbodhau samādāpitā niveśitāḥ pratiṣṭhāpitāḥ 
 evamaprameyāsaṃkhyeyāḥ sattvāḥ pratyekabuddhayāne
 evamaprameyāsaṃkhyeyāḥ sattvāḥ śrāvakayāne samādāpitā niveśitāḥ pratiṣṭhāpitāḥ 
 sthāpayitvā yāvanto mayā bodhisattvacaryāyāṃ caramāṇena
 buddhakṣetraparamāṇurajaḥsamā me buddhā bhagavantaḥ paryupāsitāḥ
 ekaikasya buddhasyāntike sāgarodakabindupramāṇā mayā guṇāḥ parigṛhītāḥ
 gaṇanātikrāntānāṃ pratyekabuddhānāṃ mayā pūja kṛtā
 gaṇanātikrāntānāṃ tathāgataśrāvakānāṃ pūjā kṛtā
 evaṃ mātāpitṝṇāṃ pañcābhijñānāmṛṣīṇāṃ pūjā kṛtā 
 mayā ca kṛpayā pūrvaṃ bodhisattvacaryāṃ caramāṇena svamāṃsarudhireṇa sattvāḥ saṃtarpitā
 idānīmapi dharmeṇa saṃtarpitāḥ 
 iti śrīkaruṇāpuṇḍarīke mahāyānasūtre dānaparivarto nāma pañcamaḥ   
 VI EPILOGUE
 yathāhaṃ kulaputra buddhacakṣuṣā paśyāmi daśasu dikṣu buddhakṣetraparamāṇurajaḥsamān buddhān bhagavataḥ parinirvṛtān
 ye mayā prathamamanuttarāyāṃ samyaksaṃbodhau samādāpitā niveśitāḥ pratiṣṭhāpitāḥ
 ye mayā dānapāramitāyāṃ prathamaṃ samādāpitā yāvatprajñāpāramitāyāṃ samādāpitā niveśitāḥ pratiṣṭhāpitāḥ 
 evamevaitarhi pūrvasyāṃ diśi aprameyāsaṃkhyeyāste buddhā bhagavantaḥ pravartitadhārmikadharmacakrāḥ tiṣṭhanto yāpayanto dharmaṃ deśayanto'drakṣaṃ
 ye mayā prathamamanuttarāyāṃ samyaksaṃbodhau cittamutpāditā niveśitāḥ pratiṣṭhāpitāḥ 
 evaṃ yāvatṣaṭsu pāramitāṣu vaktavyaṃ
 evaṃ dakṣiṇapaścimottaraheṣṭimopariṣu dikṣu vaktavyaṃ 
 paśyāmyahaṃ kulaputra purime digbhāge ito buddhakṣetrādekanavatibuddhakṣetraśatasahasrāṇyatikramya saṃpuṣpite lokadhātau vimalatejaguṇarājo nāma tathāgatastiṣṭhati dhriyate yāpayati dharmaṃ ca deśayati 
 mayā sa bhagavān pūrvaṃ prathamamanuttarāyāṃ samyaksaṃbodhau cittamutpāditaḥ samādāpito niveśitaḥ pratiṣṭhāpitaḥ
 mayā dānapāramitāyāṃ yāvatprajñāpāramitāyāṃ prathamaṃ samādāpitāḥ peyālaṃ 
 purimāyāṃ diśi abhiratye buddhakṣetre akṣobhyo nāma tathāgato
 jambūnade buddhakṣetre sūryagarbho nāma tathāgataḥ
 ratīśvare buddhakṣetre ratīśvaraghoṣajyotirnāma tathāgataḥ
 sūryapratiṣṭhite buddhakṣetre jñānabhāskaro nāma tathāgataḥ
 jayavaiśraye buddhakṣetre nāganinardito nāma tathāgataḥ
 saṃjīvane buddhakṣetre vajrakīrtirnāma tathāgataḥ
 svaraje buddhakṣetre vyāghraraśmirnāma tathāgataḥ
 aratīye buddhakṣetre sūryagarbho nāma tathāgataḥ
 vairaprabhe buddhakṣetre kīrtiśvararājo nāma tathāgataḥ
 meruprabhe buddhakṣetre acintyarājo nāma tathāgataḥ
 saṃvare buddhakṣetre jyotiśrīrnāma tathāgataḥ
 kusumaprabhe buddhakṣetre prabhāketurnāma tathāgataḥ
 kṣamottare buddhakṣetre merusvarasandarśanamerurnāma tathāgataḥ
 dharaṇāvatyāṃ buddhakṣetre jñānabimbo nāma tathāgataḥ
 kusumavicitre buddhakṣetre vimalanetro nāma tathāgataḥ 
 etāṃ pūrvaṃgamāṃ kṛtvā kulaputra purimāyāṃ diśyaprameyāsaṃkhyeyān buddhān bhagavatastiṣṭhato yāpayato dharmaṃ deśayato buddhacakṣuṣā paśyāmi
 ye'nutpāditabodhicittāḥ pūrve'nuttarāyāṃ samyaksaṃbodhau samādāpitā mayā ca prathamaṃ dānapāramitāyāṃ yāvatprajñāpāramitāyāṃ samādāpitāḥ pratiṣṭhāpitā
 mayā ca prathamaṃ tiṣṭhatāṃ yāpayatāṃ buddhānāṃ bhagavatāṃ sakāśamupanītā yatra taiḥ sarvaprathamaṃ vyākaraṇaṃ pratilabdhaṃ anuttarāyāṃ samyaksaṃbodhau
 atha tasyāṃ velāyāṃ saṃpuṣpitāyāṃ lokadhātau tasya vimalaguṇatejarājasya tathāgatasyāsanaṃ prakaṃpitaṃ 
 ye tatra bodhisattvāste tasya vimalaguṇatejarājasya tathāgatasyāsanaṃ prakaṃpitaṃ dṛṣṭvā tameva tathāgataṃ pṛṣṭavantaḥ 
 ko bhadanta bhagavan hetuḥ kaḥ pratyayo yadi idamadṛṣṭapūrvaṃ bhagavata āsanaṃ prakaṃpitamiti 
 sa tathāgatastānavocat  asti kulaputrāḥ paścime digbhāge ito buddhakṣetrādekonanavatibuddhakṣetrānatikramya tatra sahā nāma lokadhātustatra śākyamunirnāma tathāgatastiṣṭhati dhriyate yāpayati 
 sa etarhi caturṇāṃ parṣadāṃ pūrvayogamārabhya dharmaṃ deśayati 
 tena tathāgatena pūrvaṃ bodhisattvabhūtenānuttarāyāṃ samyaksaṃbodhau samādapitāḥ
 yena me prathamamanuttarāyāṃ samyaksaṃbodhau cittamutpannaṃ
 tena tathāgatenāhaṃ prathamaṃ dānapāramitāyāṃ samādāpito niveśitaḥ pratiṣṭhāpito yāvatprajñāpāramitāyāṃ
 tena tathāgatena pūrvabodhisattvacaryāṃ caratāhaṃ prathamaṃ tiṣṭhatāṃ yāpayatāṃ buddhānāṃ bhagavatāṃ sakāśamupanīto
 yatra me prathamaṃ vyākaraṇaṃ pratilabdhamanuttarāyāṃ samyaksaṃbodhau 
 sa ca me śākyamunistathāgataḥ kalyāṇamitraḥ sahe lokadhātau tiṣṭhati yāpayati
 sa evaṃ caturṇāṃ parṣadāṃ imaṃ pūrvayogamārabhya dharmaṃ deśayati 
 tena tathāgatādhiṣṭhānena mamāsanaṃ kaṃpate 
 ko yuṣmākaṃ kulaputrotsahate madvacanāt sahaṃ buddhakṣetraṃ gantuṃ śākyamunestathāgatasyārogyakauśalyaṃ paripṛcchanāya 
 tataste bodhisattvā vimalaguṇatejarājānaṃ tathāgatamāhur 
 ya iha bhadanta bhagavan saṃpuṣpite buddhakṣetre ṛddhimantaḥ sarvabodhisattvaguṇapāramitāprāptāste'dya pūrvāhnasamaye mahāntamavabhāsaṃ dṛṣṭvānyasmādbuddhakṣetrādvikurvyābhyāgatastenāyaṃ muhūrtaṃ pṛthivīcālaḥ puṣpavṛṣṭiśca 
 te ca bodhisattvā āhuḥ 
 vayamapi bhadanta bhagavan gamiṣyāmastaṃ sahaṃ buddhakṣetraṃ taṃ śākyamuniṃ vandanāya paryupasanāya taṃ ca sarvajñatākāradhāraṇīmukhapraveśaṃ dharmaparyāyaṃ śravaṇāya 
 te bahubodhisattvaśatasahasrāḥ svenarddhyanubhāvena tato buddhakṣetrātsaṃprasthitāḥ 
 te nāvagacchanti kva gantavyaṃ 
 te'pyāhuḥ 
 tāmapi vayaṃ bhadanta bhagavan diśaṃ na jānīmo yatra sahā lokadhātuḥ śākyamunestathāgatasya buddhakṣetraṃ 
 tataḥ sa vimalaguṇatejarājastathāgato bāhuṃ prasārya pañcabhyo'ṅgulibhyo vividhānyarciṃṣi pramumoca 
 tatastārciṣa ekonanavatibuddhakṣetrasahasrāṇyavabhāsitavān
 yāvaccemaṃ sahaṃ buddhakṣetramavabhāsitavān 
 yataste bodhisattvāḥ paśyanti sarvāvadimaṃ sahaṃ buddhakṣetraṃ sphuṭaṃ bodhisattvairgaganatale ca devanāgayakṣāsuraiḥ sphuṭaṃ 
 dṛṣṭvā ca punaste bodhisattvāstaṃ vimalaguṇatejarājānaṃ tathāgatamevamāhuḥ 
 paśyāmo vayaṃ bhadanta bhagavan sahaṃ buddhakṣetraṃ sarvāvantaṃ sphuṭaṃ
 nāsti tatrāvakāśo'ntaśo daṇḍanikṣepaṇamātramapi yanna sphuṭaṃ bodhisattvaiḥ 
 paśyāmaḥ śākyamunistathāgato'smān nirīkṣate dharmaṃ ca deśayati 
 sa ca vimalaguṇatejarājastathāgatasteṣāṃ bodhisattvānāmevamāha  samantacakṣuḥ kulaputrāḥ śākyamunistathāgato 
 ye kecit kulaputrāḥ sahe lokadhātau sattvā bhūmisthitā vā antarīkṣasthitā vā tataścaikaikaḥ sattva evaṃ saṃjānāti
 maṃ śākyamunistathāgataḥ sarvacetasā nirīkṣate mamaikamārabhya dharmaṃ deśayati 
 sarvavarṇaṃśca sa kulaputra śākyamunistathāgato dharmaṃ deśayati ekavarṇasthānaṃ 
 ye ca tatra kulaputra sattvā brāhmabhaktāste śākyamuniṃ tathāgataṃ brahmāṇaṃ samanupaśyanti
 mahābrahmapativyāhāreṇa dharmaṃ śṛṇvanti
 yāvad ye mārabhaktikā
 ye sūryabhaktikā
 ye candrabhaktikā
 ye vaiśravaṇabhaktikā
 ye virūḍhakabhaktikā
 ye virūpākṣabhaktikā
 ye dhṛtarāṣṭrabhaktikā
 ye maheśvarabhaktikāste sattvā maheśvararūpavarṇasaṃsthānavacanavyāhāreṇa śākyamuniṃ tathāgataṃ paśyanti dharmaṃ ca śṛṇvanti 
 yāvaccaturaśītistatra sattvānāṃ varṇasaṃsthānabhaktirūpavyāhārasahasrāṇi te tathā caiva śākyamuniṃ tathāgataṃ paśyanti dharmaṃ ca śṛṇvanti
 tasyāṃ ca parṣadi rahagarjito nāma bodhisattvo dvitīyaśca jyotiraśmirnāma bodhisattvaḥ 
 atha vimalaguṇatejarājastathāgatastān bodhisattvān āmantrayati sma 
 gacchatha yūyaṃ kulaputrāḥ sahe lokadhātau śākyamuniṃ tathāgataṃ madvacanādārogyakauśalyaṃ sukhasparśavihāratāṃ paripṛcchatha 
 te bodhisattvā āhuḥ 
 sarvāvantaṃ bhadanta bhagavan sahaṃ buddhakṣetraṃ sakṣitigaganaṃ bodhisattvaiḥ sphuṭaṃ samanupaśyāmaḥ 
 na cātraikasattvasyāpyavakāśo'sti kṣitau gagane vā yatra vayaṃ pratitiṣṭhemaḥ 
 sa ca vimalaguṇatejarājastathāgata āha  mā kulaputrā evaṃ vadatha
 nāsti sahe buddhakṣetre'vakāśaḥ 
 vistīrṇāvakāśaḥ sa śākyamunistathāgato'cintyairbuddhaguṇaiḥ
 pūrvapraṇidhānena vistīrṇā tathāgatasya kṛpāśāsanāvatārapraveśā
 triśaraṇagamanaṃ
 triyānadharmadeśanāmārabhya dharmaṃ deśayati
 trividhaṃ ca śikṣāsaṃvaraṃ deśayati
 trīṇi ca vimokṣadvārāṇyupadarśayati
 tribhyo'pāyebhyaḥ sattvānuddharati
 tisṛṣu ca śiveṣu patheṣu pratiṣṭhāpayati 
 ekasmiṃ samaye kulaputra śākyamunistathāgato'cirābhisaṃbuddho vaineyasattvāvekṣayā madhye śailaparvate indrākṣasya yakṣasya bhavane sālaguhāyāṃ
 saptāhamekaparyaṅkenātināmayati
 vimuktiprītisukhaṃ pratisaṃvedayati 
 sarvāvatī ca sā sālaguhā tathāgatakāyena sphuṭā
 nāsti tatrāvakāśo'ntaśaścaturaṅgulapramāṇaṃ yattathāgatakāyena na sphuṭaṃ 
 tasya ca saptāhasyātyayena daśabhir diśābhirdvādaśanayutā bodhisattvānāṃ tatra sahe lokadhātau yastasya parvatasyābhimukhaṃ sthitvā śākyamunestathāgatasya vandanāya paryupāsanāya dharmaśravaṇāya 
 sa ca kulaputra śākyamunistathāgatastatra parśadi ridhyabhisaṃskāramabhisaṃskṛtavān
 sā ca sālaguhā evaṃ vistīrṇā caivaṃ vipulā ca prādurbhūtā
 yadā te dvādaśanayutā bodhisattvānāṃ tatra sālaguhāyāṃ praviṣṭā vistīrṇāvakāśaṃ paśyanti sma 
 ekaikaśca bodhisattvastatra tathāgatasya vividhabodhisattvavikurvaṇena pūjāṃ kṛtvā
 ekaiko bodhisattvastatra saptaratnamayāsanaṃ nirmitavān yatropaviṣṭā dharmaṃ śṛṇvanti sma 
 evaṃ vistīrṇāvakāśaḥ kulaputra sa śākyamunistathāgataḥ 
 te ca bodhisattvāstasya śākyamunestathāgatasya sakāśāddharmaṃ śrutvā śākyamunestathāgatasya pādau śirasā vanditvā triṣkṛtvaḥ pradakṣiṇīkṛtya svakasvakeṣu buddhakṣetreṣu saṃprasthitāḥ 
 aciraprakāntānāṃ ca teṣāṃ bodhisattvānāṃ sālaguhā yathā paurvāṇāṃ saṃsthitā 
 tatra caturdvīpikāyāṃ kauśiko nāma śakra āyuḥparīkṣīṇastiryagyonyupapattibhayabhītaḥ
 sa caturaśītibhistrayastriṃśaddevasahasraiḥ sārdhaṃ yena sālaguhā yena ca bhagavāṃstenopasaṃkrāmati 
 upasaṃkramya sāmantake indrākṣasya sālaguhābhavane sthitaḥ
 tasya bhagavato'nubhāvena etadabhavat 
 yannūnaṃ vayaṃ pañcaśikhaṃ gandharvaputramadhyeṣemaḥ 
 sa ca pañcaśikho madhureṇa svareṇa bhagavantamabhimukhaṃ staviṣyati
 tadā bhagavān dhyānasamādhibhyo vyutthāsyati 
 tataḥ śakraḥ pañcaśikhaṃ gandharvaputramadhīṣṭhavān 
 atha pañcaśikho vīṇāṃ manojñena gītavāditena bhagavato'nubhāvena pañcabhiḥ stavaśatairbhagavato varṇamabhāṣata 
 yadā ca kulaputra pañcaśikha ārabdho bhagavato'bhistavanāya tataḥ sa śākyamunirbhagavān sughoṣavairocanaketuṃ nāma samādhiṃ samāpannastena samādhinā ye sahe lokadhātau maharddhikayakṣarākṣasā vāsurā vā garuḍā vā kinnarā vā mahoragā vā gandharvā vā sarve kāmāvacarā devā sarve rūpāvacarā devaputrāstatra sannipātā babhūvurye ca svarabhaktikāste svaraṃ śrutvā prasīdanti
 ye varṇayaśobhaktikāste bhagavato varṇaṃ śrutvā tasya bhagavataḥ sakāśe tīvrapremaprasādagurugauravacitrīkārajātāḥ prasīdanti
 ye veṇuvādyabhaktikāste veṇuvādyaṃ śrutvā prasīdanti 
 tataḥ śākyamunirbhagavāṃstataḥ samādhervyutthāya sālaguhāyā dvāraṃ darśāpayāmāsa 
 śakraścopasaṃkrānto bhagavantaṃ pṛṣṭavān 
 bhagavaṃ kutropaviśāmaḥ 
 sa śākyamunistathāgata uvāca  niṣīdadhvaṃ yakṣā yāvattasthuḥ samāgatāḥ 
 tataḥ sālaguhā evaṃ vistīrṇā saṃsthitā yathā dvādaśagaṅgānadīvālikāsamā yakṣāstatra guhāyāṃ praviṣṭā
 niṣaṇṇāyāśca tasyāḥ parṣadaḥ sa śākyamunistathāgatastathārūpāṃ dharmadeśanāṃ kṛtavāṃ
 yathā ye tasmin parṣadi śrāvakayānikā niṣaṇṇāste śrāvakayānakathāṃ śṛṇvanti
 navanavatikoṭyastatra śrotāpattiphalaṃ prāptāḥ
 ye ca tatra parṣadi anuttarasamyaksaṃbuddhayānikāste śuddhāṃ mahāyānakathāṃ śṛṇvanti
 tatra ca pañcaśikhagandharvapūrvaṃgamā aṣṭādaśanayutā avaivartikāḥ saṃsthitā anuttarāyāṃ samyaksaṃbodhau
 yaiśca tatrānutpāditaṃ triṣu yāneṣu cittaṃ
 tatra kaścidanuttarāyāṃ samyaksaṃbodhau cittamutpāditaṃ
 keścittatra pratyekabuddhayāne cittamutpāditaṃ
 kaścicchrāvakayāne cittamutpāditaṃ
 sa ca tatra kauśikaḥ śakro bhayātparimukto
 varṣasahasraṃ cāyurvivṛddhaṃ
 avaivartikaścānuttarāyāṃ samyaksaṃbodhau babhūva 
 tadevaṃ vistīrṇāvakāśaḥ kulaputra sa śākyamunistathāgataḥ 
 evaṃ vistīrṇaṃ cāsya tathāgatasya svaramaṇḍalaṃ 
 na śakyaṃ kenacittasya tathāgatasya svaramaṇḍalasya paryantamudgṛhītuṃ vā gaṇāyituṃ vā 
 vistīrṇaṃ tasya tathāgatasyopāyakauśalyaṃ sattvaparipākaśca
 na śakyaṃ tasya tathāgatasyopāyakauśalyaṃ paryantamudgṛhītuṃ 
 vistīrṇakāyaśca kulaputra tathāgato
 na śākyaṃ kenacittasya mūrdhānamavalokayituṃ
 kāyasya vā paryantamadhigantuṃ 
 yāvantaśca sattvā etarhi tatra sahe buddhakṣetre sannipatitā yadi te sattvāḥ śākyamunestathāgatasya kukṣau praviśeyuste sarve tatra vicareyuste ca sattvāstasya tathāgatasyaikaromamukhe praviśeyuḥ niṣkrameyuśca
 te ekaromamukhāttasya tathāgatasya na śaktāḥ paryantamudgṛhītuṃ ūnatvaṃ vā pūrṇatvaṃ vāntaśo divyenāpi cakṣuṣā 
 tadevaṃ vistīrṇakāyaḥ sa śākyamunistathāgataḥ 
 punaraparaṃ kulaputra vistīrṇabuddhakṣetraḥ sa śākyamunistathāgato 
 yāvantaśca daśasu dikṣu gaṅgānadīvālikasamā buddhakṣetrā evaṃ paripūrṇā bhaveyuḥ sattvaistadyathāpi nāmaitarhi sahaṃ buddhakṣetraṃ sarve te sattvā etarhi sahe buddhakṣetre viśeyuḥ sarve te tatra vicareyuḥ 
 tatkasmāddhetos  
 tathaiva tasya tathāgatasya pūrvaṃ prathamacittotpādenānuttarāyāṃ samyaksaṃbodhau praṇidhānaṃ babhūva 
 tiṣṭhatu kulaputraikaṃ gaṅgānadīvālikāsamā lokadhātavaḥ
 sacetkulaputra yāvaddaśasu dikṣu sahasraṃ gaṅgānadīvālikāsamā buddhakṣetrā evaṃ vistīrṇāḥ tadyathaitarhi sahabuddhakṣetraṃ paripūrṇaṃ sattvaiḥ te sarve etarhi sahe lokadhātau praviśeyuste sarve tatra vicareyurevaṃrūpaṃ tasya tathāgatasya pūrvaṃ prathamacittotpāditānuttarajñānapratilābhāya praṇidhānaṃ babhūva 
 evaṃ vistīrṇabuddhakṣetraḥ sa kulaputra śākyamunistathāgataḥ 
 ebhiścaturdharmairviśiṣṭataraḥ sa śākyamunistathāgato yathāvadgṛhṇīta yūyaṃ kulaputrā imāṃ candrarocavimalāṃ puṣpāṃ
 gacchatha paścimāṃ diśaṃ yathā svayaṃ dṛṣṭvā sahaṃ buddhakṣetraṃ
 mama vacanena taṃ śākyamuniṃ tathāgataṃ ārogyakauśalyaṃ pṛcchata 
 sa ca vimalaguṇatejarājastathāgataścandrarocavimalāṃ puṣpāṃ gṛhītvā raharājasya bodhisattvasya jyotiraśmeśca bodhisattvasya datvāha  gacchata kulaputrau mamarddhibalādhānena sahāṃ lokadhātuṃ 
 tatra ca viṃśatiḥ prāṇisahasrāṇyāhur 
 vayamapi bhadanta bhagavan gacchemaḥ tathāgatānubhāvena sahaṃ lokadhātuṃ tasya śākyamunestathāgatasya darśanāye vandanāya paryupāsanāya 
 vimalaguṇatejarājastathāgata āha  gacchata kulaputrā yathābhiprāyāḥ 
 tau ca dvau bodhisattvau raharājaśca jyotiraśmiśca sārdhaṃ viṃśatibhirbodhisattvasahasraistasya vimalaguṇatejarājasya tathāgatasya riddhibalena tataḥ saṃpuṣpitāyā lokadhātoḥ saṃprasthitā ekacittakṣaṇenedaṃ sahaṃ buddhakṣetramanuprāptā gṛdhrakūṭe parvate pratyasthātaḥ 
 te yena bhagavāṃ śākyamunistathāgatastenāñjaliṃ praṇamyāhuḥ 
 asti bhagavan purastime digbhāge ekonanavatibuddhakṣetrasahasrāṇyatikramya tatra saṃpuṣpito nāma lokadhātuḥ
 tatra vimalaguṇatejarājo nāma tathāgataḥ 
 sa ca punastathāgato bodhisattvagaṇaparivārastathāgatasya guṇavarṇakīrtayamāna evamāha  śākyamunirnāma tathāgataḥ sahe buddhakṣetre tiṣṭhati yāpayati 
 tena ca tathāgatena pūrvaṃ bodhisattvabhūtena bodhisattvacārikāṃ caramāṇenāhaṃ sarvaprathamamanuttarāyāṃ samyaksaṃbodhau samādāpito niveśitaḥ pratiṣṭhāpitastasya ca vacanena mayānuttarāyāṃ samyaksaṃbodhau cittamutpāditaṃ tena tathāgatenāhaṃ prathamaṃ dānapāramitāyāṃ niveśito
 yāvatpūrvoktaṃ 
 evamebhiścaturbhirdharmairviśiṣṭataraḥ sa śākyamunistathāgato 
 yathā teneme candrarocavimalā puṣpāḥ preṣitā ārogyakauśalyaṃ ca pṛcchati 
 evamabhiratyā buddhakṣetrādakṣobhyasya tathāgatasyāsanaṃ kaṃpati 
 ye ca tatra bodhisattvāḥ sannipattitaste cāpi dṛṣṭvākṣobhyasya tathāgatasyāsanaṃ kaṃpitaṃ paripṛcchanti sma 
 peyālaṃ yathā pūrvoktaṃ 
 sarveṣāṃ evaṃ vaktavyaṃ 
 tena ca samayenāprameyāsaṃkhyeyāḥ purimāyāṃ diśi tathāgatadūtā bodhisattvā imaṃ sahaṃ buddhakṣetraṃ sahacandrarocavimalaiḥ puṣpaiḥ saṃprāptāḥ śākyamunestathāgatasya paripṛcchanāya pūjanāya vandanāya paryupāsanāya dharmaśravaṇāya ca 
 samanantaraparivāsito bhagavataḥ purimāyāṃ diśi buddhakṣetranāma parikīrtanaṃ buddhānāṃ bhagavatāṃ
 dakṣiṇāṃ diśaṃ punarbhagavānārabdhaḥ parikīrtayituṃ 
 paśyāmyahaṃ kulaputra dakṣiṇasyāṃ diśīto buddhakṣetrādekagaṅgānadīvālikāsamāni buddhakṣetrāṇyatikramya tatra sarvaśokāpagato nāma lokadhātustatrāśokaśrīrnāma tathāgatastiṣṭhati dhriyati yāpayati 
 mayā sa bhagavān sarvaprathamaṃ pūrvaṃ bodhisattvacārikāṃ caramāṇenānuttarāyāṃ samyaksaṃbodhau samādāpito
 yāvadyathā pūrvoktaṃ 
 jaṃbūprabhe buddhakṣetre dharmeśvaravinardirnāma tathāgataḥ
 merupratiṣṭhite buddhakṣetre gatīśvarasālendro nāma tathāgataḥ
 guṇendraniryūhe buddhakṣetre siṃhavijṛmbhitarājā nāma tathāgataḥ
 maṇimūlavyūhe buddhakṣetre nārāyaṇavijitagarbho nāma tathāgataḥ
 muktāprabhasaṃcaye buddhakṣetre ratnaguṇavijṛmbhitasaṃcayo nāma tathāgataḥ
 devasome buddhakṣetre jyotigarbho nāma tathāgataḥ
 candanamūle buddhakṣetre nakṣatravidhānakīrtirnāma tathāgataḥ
 viśiṣṭagandhe buddhakṣetre puṇyabalasālarājā nāma tathāgataḥ
 suvidite buddhakṣetre manojñaghoṣasvaravinardito nāma tathāgataḥ
 duraṇye buddhakṣetre sālajayabindurājā nāma tathāgataḥ
 nardaścoce buddhakṣetre tejeśvaraprabhāso nāma tathāgataḥ
 abhigarjite buddhakṣetre sumanojñasvaranirghoṣe nāma tathāgataḥ
 ratnavisabhe buddhakṣetre ratnatalanāgendro nāma tathāgataḥ
 palāmaratnavṛkṣaratne buddhakṣetre dharmameghanirghoṣeśvarasaumyo nāma tathāgataḥ
 peyālaṃ yathā pūrvoktaṃ 
 evamaprameyāsaṃkhyeyānāṃ buddhānāṃ bhagavatāṃ dakṣiṇasyāṃ diśyāsanāni kaṃpanti 
 sarve te buddhā bhagantaḥ śākyamunestathāgatasya varṇaṃ yaśaḥ kīrtimudīrayanti 
 yāvattena samayenāprameyāsaṃkhyeyā dakṣiṇasyāṃ diśi tathāgatadūtā bodhisattvāḥ sahacandrarocavimalaiḥ puṣpairimaṃ sahaṃ buddhakṣetramanuprāptāḥ śākyamunestathāgatasya pṛcchanāya yāvaddharmaśravaṇāya 
 punaśca bhagavān āha  paśyāmyahaṃ kulaputra paścimāyāṃ diśīto buddhakṣetrāt saptānavatibuddhakṣetranayutaśatasahasrāṇyatikramya tatropaśāntamatirnāma buddhakṣetrastatra ratnagirirnāma tathāgataḥ tiṣṭhati dhriyati yāpayati dharmaṃ ca deśayati 
 mayā sa bhagavān pūrvaṃ bodhisattvabhūtena bodhisattvacaryāṃ caramāṇena sarvaprathamamanuttarāyāṃ samyaksaṃbodhau samādāpito
 yāvadyathā pūrvoktaṃ 
 buddhakṣetrāṇāṃ peyālaṃ
 vararaśmikośo nāma tathāgataḥ
 svarajñakośo nāma tathāgataḥ
 haritālakīrtiḥ
 samantagarbhaḥ
 brahmakusumaḥ
 karadharavikramaḥ
 dharmaveśapradīpaḥ
 asamantaramerusvaravighuṣṭarājaḥ
 brahmendraghoṣaḥ
 yathā pūrvoktaṃ 
 evamaprameyāsaṃkhyeyānāṃ paścimāyāṃ buddhānāṃ bhagavatāṃ yeṣāṃ śākyamuninā tathāgatena nāmāni parikīrtitāni teṣāmāsanāni kaṃpanti 
 yāvattena samayenāprameyāsaṃkhyeyāḥ paścimāyāṃ diśi buddhadūtā bodhisattvāḥ sahacandrarocavimalaiḥ puṣpairimaṃ sahaṃ buddhakṣetramanuprāptā yāvanniṣaṇṇā dharmaśravaṇāya 
 peyālaṃ evamuttarā digvaktavyā
 evamuparimāyāmevamadhaḥ
 evaṃ pūrvadakṣiṇā
 evaṃ dakṣiṇapaścimā
 evaṃ paścimottarā
 evamuttarapūrvā 
 punaḥ śākyamunirbhagavānāha  paśyāmyahaṃ kulaputrottarapūrvāyāṃ diśīto buddhakṣetrādaṣṭānavatibuddhakṣetrakoṭīnayutaśatasahasrāṇyatikramya tatra vijayaṃ nāma buddhakṣetraṃ
 vigatasaṃtāpobhavavaiśravaṇasālarājo nāma tathāgataḥ 
 mayā sa tathāgataḥ pūrvaṃ bodhisattvabhūtena bodhisattvacaryāṃ caramāṇena sarvaprathamamanuttarāyāṃ samyaksaṃbodhau samādāpito
 yāvatṣaṭsu pāramitāsu
 yāvanmayā sarvaprathamaṃ tiṣṭhatāṃ yāpayatāṃ buddhānāṃ bhagavatāṃ sakāśamupanīto
 yatra tena vyākaraṇaṃ pratilabdhamanuttarāyāṃ samyaksaṃbodhau
 yadā nāma parikīrtitaṃ tadāsanaṃ kaṃpitāṃ
 yāvaccaturaśītisattvānāṃ varṇabhaktisaṃsthānarūpavyāhārasahasrāṇi tathā śākyamuniṃ tathāgataṃ paśyanti dharmaṃ ca śṛṇvanti 
 tatra ca parṣadi dvau bodhisattvau
 ekaḥ vigopaśikharo nāma dvitīyaḥ saṃrocanabuddho nāma
 sa ca vigatasaṃtāpodbhavavaiśravaṇasālarājo nāma tathāgatastau dvau bodhisattvavāmantrayitvaivamāha  gacchata yūyaṃ kulaputrau sahe buddhakṣetre
 madvacanācchākyamunestathāgatasyārogyakaśalyaṃ sukhasparśavihāratāṃ paripṛcchata 
 tāvāhatuḥ 
 sarvāvantaṃ bhadanta bhagavannāvāṃ sahaṃ buddhakṣetraṃ sakṣitigaganaṃ samanupaśyāmaḥ 
 na ca tatraikasattvasyāpyavakāśo'sti kṣitau vā gagane vā yatrāvāṃ pratiṣṭhevahi 
 sa ca tathāgata āha  mā kulaputraivaṃ vadata
 nāsti sahe buddhakṣetre'vakāśaḥ 
 tatkasmāddhetor  
 vistīrṇāvakāśaḥ kulaputrau sa śākyamunistathāgato'cintyairbuddhaguṇaiḥ
 pūrvapraṇidhānena vistīrṇā tasya tathāgatasya kṛpāśāsanāvatārapraveśā
 triśaraṇagamanaṃ
 tribhiryānairdharmaṃ deśayati
 trividhaṃ śikṣāsaṃvaraṃ deśayati
 trīṇi vimokṣadvārāṇi prakāśayati
 tribhyaścāpāyebhyaḥ sattvānuddharati
 triṣu ca śivapatheṣu sattvān pratiṣṭhāpayati 
 ekasmin samaye kulaputra sa śākyamunistathāgato'cirābhisaṃbuddho vaineyasattvāvekṣayā viṣamaśailendraparvatamadhye indrākṣasya yakṣasya bhavane sālaguhāyāṃ viharati sma
 saptāhamekaparyaṅkenātināmayati sma
 vimuktiprītisukhasaṃvedī 
 sarvāvatī ca sā sālaguhā sphuṭā tathāgatakāyena
 nāsti tatrāvakāśo'ntaśaścaturaṅgulapramāṇaṃ yanna tathāgatakāyena sphuṭaṃ 
 tasya ca saptāhasyātyayena daśabhyo digbhyaḥ dvādaśanayutā bodhisattvānāṃ mahāsattvānāṃ sahe lokadhātau saṃprāptāstasya śākyamunestathāgatasya vandanāya 
 yāvadimaiścaturbhirdharmairviśiṣṭataraḥ sa śākyamunistathāgato yathānye tathāgatā 
 gṛhṇīdhvaṃ yūyaṃ kulaputrā imāṃ candrarocavimalāṃ puṣpāṃ
 gṛhītvā gacchata dakṣiṇapaścimāṃ diśaṃ
 yathā svayaṃ dṛṣṭvā taṃ sahaṃ buddhakṣetraṃ
 mama vacanāttasya śākyamunestathāgatasyārogyakauśalyaṃ pṛcchata 
 sa ca vigatasaṃtāpodbhavavaiśravaṇasālarājastathāgataḥ candrarocavimalān puṣpāṃ gṛhītvā vigopaśikharasya bodhisattvasya dadāti saṃrocanabuddhasya ca bodhisattvasya mahāsattvasya
 evaṃ cāha  gacchata kulaputrau mamarddhibalādhānena sahaṃ buddhakṣetraṃ 
 tatra viṃśatiprāṇasahasrāṇyāhuḥ 
 vayamapi bhagavan gamiṣyāmastathāgatasyānubhāvena sahaṃ buddhakṣetraṃ śākyamuniṃ tathāgataṃ darśanāya vandanāya paryupāsanāya 
 tathāgata āha  gacchata kulaputrā yathābhiprāyāḥ 
 tatastau dvau bodhisattvau sārdhaṃ viṃśatibhirbodhisattvasahasraistasya tathāgatasya riddhyanubhāvena tato virajādbuddhakṣetrātsaṃprasthitāḥ
 ekakṣaṇeneha buddhakṣetre'nuprāptā gṛdhrakūṭe parvate pratyasthuḥ 
 ekāntasthitāśca yena śākyamunistathāgatastenāñjaliṃ praṇamyāhuḥ 
 asti bhadanta bhagavannuttarapūrvāyāṃ diśi
 yathā pūrvoktaṃ 
 tena tathāgateneme candrarocavimalāḥ puṣpāḥ preṣitā
 bhagavataścārogyakauśalyaṃ pṛcchati 
 evaṃ mārabhavanavidhvaṃsanasya tathāgatasyāsanaṃ kaṃpitaṃ 
 ye ca tatra bodhisattvāḥ sannipatitāste cāpi dṛṣṭvā taṃ mārabhavanavidhvaṃsanaṃ tathāgatasyāsanaṃ kaṃpitaṃ tathāgataṃ paripṛcchanti
 yāvadyathā pūrvoktaṃ 
 evaṃ sālendrarājā vikramaraśmiḥ padmottaraḥ candano merurājaḥ sāgaraḥ sārajyotirjñānavikramastathāgataḥ 
 yāvattena ca samayenāprameyāsaṃkhyeyā uttarapurimāyāṃ diśi tathāgatāste bodhisattvāḥ sahacandrarocavimalapuṣpairiha sahe buddhakṣetre saṃprāptāḥ śākyamunestathāgatasya pṛcchanāya pūjanāya vandanāya dharmaśravaṇāya 
 tāvadeva śākyamunistathāgata ṛddhyanubhāvena sarveṣāṃ sattvānāṃ ye sahe buddhakṣetre sannipatitāsteṣāṃ ekaikasya sattvasya yojanapramāṇamātramātmabhāvaḥ
 sarvāvantaṃ ca sahaṃ buddhakṣetraṃ evaṃrūpaiḥ sattvaiḥ sphuṭaṃ
 na kaścidbuddhakṣetre kṣitau vā gagane vāvakāśo yaḥ sattvairasphuṭo'ntaśo'ñjanaśalākāpradeśamātramapi yaḥ sattvebhyo na sphuṭo'bhūt 
 sarve ca te sattvāḥ śūnyamākāśaṃ paśyanti
 na ca parasparaṃ paśyanti
 na caiṣāṃ parvatasumerucakravāḍamahācakravāḍaparvatāścakṣuṣa ābhāsamāgacchanti
 na lokāntarikā divyā vimānā ūrddhaṃ yāvadadho kāñcanacakraṃ tatorddhaṃ pṛthivī cakṣuṣo nābhāsamāgacchanti
 sthāpayitvā tathāgataṃ śākyamuniṃ 
 te tathāgataṃ paśyanti 
 tatra ca bhagavān ākāśasphuraṇaṃ dharmāvacchedapraśrabdhisamādhiṃ samāpanno 
 yataste candrarocavimalāḥ puṣpāḥ sarvaromamukhesu bhagavataḥ praviśanti 
 sarve ca te sattvāḥ paśyanti sahe lokadhātāvantargatā vigatāḥ sarvasattvānāṃ cittacaitasikeṣu manasikārarūpasaṃdarśanatāḥ
 te caiva bhagavato romamukhe nirīkṣante sma 
 tatra codyānamadrākṣuḥ
 nānāratnavṛkṣaṃ nānāpatraṃ nānāpuṣpaṃ nānāphalākīrṇāṃ nānāvastraṃ nānācchatradhvajapatākākeyūramuktikāhārālaṅkṛtāṃstāṃ vṛkṣāṃ paśyanti
 tadyathāpi nāma sukhāvatyāṃ lokadhātāvudyānāṃ 
 sarveṣāṃ ca teṣāṃ sattvānāmetadabhavat 
 gacchāmo vayametadudyānaṃ darśanāya 
 sarve ca te sattvā ye sahe lokadhātāvantargatāḥ
 sthāpayitvā nairayikāṃ yāmalaukikāṃ tairyagyonikāṃ ārūpyāvacarāṃ
 sarve pariśiṣṭāḥ sattvāstasya tathāgatasya romamukhebhyastathāgataśarīre praviṣṭāḥ 
 atha bhagavāṃstāmṛddhiṃ pratiprasrambhayitvā vyutthitaḥ 
 tataste sattvā anyonyaṃ dṛṣṭvāhuḥ 
 kutra śākyamunistathāgataḥ 
 maitreyo bodhisattva āha  saṃprajānaṃ tataḥ sattvāḥ samanvāharata sarve vayaṃ tathāgatasya kukṣau sannipatitāḥ 
 tataste sattvāḥ sāntarabāhiraṃ tathāgatakāyaṃ dṛṣṭvā svayaṃ pratyakṣībhūtā yathā vayaṃ tathāgatasya kukṣāvantargatāḥ sannipatitāśca
 teṣāmetadabhavat 
 kuto vayaṃ tathāgatasya kukṣau praviṣṭāḥ
 kenāsmin praveśitāḥ 
 tato maitreyaḥ sarvāvatī parṣadaṃ svareṇa vijñapayannuvāca  śṛṇvantu bhavantastathāgatasyaivamṛddhivikurvaṇaprātihāryaṃ yadasmākaṃ hitakaraḥ śāstā dharmaṃ deśayati tadyuṣmābhiḥ sarvacetasā samanvāhartavyāḥ 
 tataḥ sarvāvatī parṣatprāñjalībhūtāḥ 
 bhagavāṃśca sarvasukhacaryādharmaṃ deśayati sma 
 tatra katarā sarvasukhacaryā 
 yaduta saṃsārapaṅkāduttāraṇaṃ āryāṣṭāṅgamārge'vatāraṇaṃ sarvajñatā svayaṃbhūjñānaparipūrṇatā 
 tatra daśaprakārā dhyānaniveśacittotpādapariṇāmanatā
 yaduta sarvasattvebhyo mahākaruṇācittādhiṣṭhānaṃ
 hitavastusaṃjananatā
 atīrṇasattvottāraṇatayā mahānāvasamudānanatā
 amuktamocanatāsannāhaṃ asantaviparyāsaparimocanatayā
 mahāsiṃhanādānutrāsanasannāha nairātmyadharmapratyavekṣaṇatayā
 sarvalokadhātugamanasannāha māyāsvapnapratibhāsopamasarvadharmāvabudhyanatayā
 sarvalokadhātvavabhāsanālaṅkaraṇasannāhaḥ śīlaskandhādhiṣṭhānapariśuddhyā
 daśatathāgatabalapariniṣpādanasannāhaḥ sarvapāramitāparipūryā
 caturvaiśāradyapratilābhasannāhaṃ yathāvāditathākāritayā
 yāvadaṣṭādaśāveṇikabuddhadharmaniravaśeṣapratilābhasannāhaṃ
 bodhisattvānāṃ yathāśrutadharmapratipattiraprapañcanatā ceyaṃ daśaprakārā niveśadharmamukhacaryā 
 alakṣaṇāmukhaparijñāgaticaryāyā sarvadharmanairātmyamanasikāracittānutpādānirodhāsamayamavaivartikabhūmiryatra saṃvartavivartānucchedamaśāśvatamavikṣiptaṃ
 imasya khalu punardharmaparyāyasya bhāṣyamāṇasyāśītikoṭīgaṅgānadīvālikāsamāḥ sattvāstathāgatasya kukṣigatā avaivartikā abhūvannanuttarāyāṃ samyaksaṃbodhau
 gaṇanātikrāntāśca tatra bodhisattvā mahāsattvā ye nānāvidhadhāraṇīkṣāntipratilabdhā abhūn 
 sarve ca punastathāgataśarīrādromamukhebhyo niṣkrāntā āścaryaprāptā
 bhagavataḥ pādau śirasā vanditvā
 daśadiśaḥ prakāntāḥ
 svakasvakeṣu buddhakṣetreṣu gatāstathāgatasya svaramaṇḍalakāyapramāṇajñapanārthaṃ 
 tatra ye bodhisattvāḥ purimāṃ diśaṃ gacchanti aprameyāsaṃkhyeyāḥ
 purimāyāṃ diśi yadbuddhakṣetrānatikrāmanti na ca śākyamunestathāgatasya svaramaṇḍalaṃ pratihanyate
 evaṃ ca tatra svaraṃ śṛṇvanti vicitrapadārthavyañjanāḥ
 tadyathā śākyamunestathāgatasya purato niṣaṇṇairdharmaḥ śrutaḥ
 evamevāsya dharmaṃ śṛṇvanti 
 api ca tatrāpi śākyamunestathāgatasya kāyasyonatvaṃ vā pūrṇatvaṃ vā na prajñāyate
 śākyamunestathāgatasya kāyaḥ sphuṭo dṛśyate bodhisattvaiḥ śrāvakaiścāprameyāsaṃkhyeyā bodhisattvāḥ śrāvakāścaikaromamukhe śākyamunestathāgatasya praviśanto niṣkrāmantaśca saṃdṛśyante 
 evaṃ dvitīye romamukhe
 yāvatsarvaromamukhebhyaḥ praviśanto niṣkrāmantaśca saṃdṛśyante
 yāvaccaivaṃ daśasu dikṣu vaktavyaṃ 
 sarvāvatī ca sā parṣā yāvadbhagavataḥ kāyāntargatāḥ sā bhagavataḥ kāyaromamukhebhyo niṣkramya bhagavataḥ pādau śirasā vanditvā bhagavantaṃ triṣpradakṣiṇī kṛtvā bhagavato'bhimukhaṃ pratyavasthādbhagavantameva vicitrārthapadavyañjanarutavyāhāraiḥ stavamānāḥ 
 atha tāvaccaiva kāmāvacarā rūpāvacarāśca devaputrā vicitrāṃ ca gandhamālyavilepanavṛṣṭiṃ pravarṣitā
 divyāni ca tūryāṇi pravāditavanto
 divyāni ca chatradhvajapatākāvastraduṣyābharaṇāni bhagavataḥ pūjāyodyuktāḥ 
 tatra vaiśāradyasamuddhāraṇirnāma bodhisattvo yena bhagavāṃstenāñjaliṃ praṇamya bhagavantametadavocat  kiṃ nāmāyaṃ bhadanta bhagavan mahāvyākaraṇaṃ sūtrāntaḥ 
 bhagavān āha  sarvajñatākāradhāraṇīmukhapraveśo nāma
 bahubuddhakaṃ nāma
 bahusannipātaṃ nāma
 bodhisattvavyākaraṇaṃ nāma
 vaiśāradyamārgottāraṇaṃ nāma
 samādhānakalpāvataraṇo nāma
 buddhakṣetrasandarśano nāma
 sāgaropamo nāma
 gaṇanātikrānto nāma
 karuṇāpūṇḍarīko nāma 
 punarapyāha  kiyantaṃ bhadanta bhagavan kulaputro vā kuladuhitā vā puṇyaskandhaṃ prasaviṣyati
 ya imaṃ dharmaparyāyaṃ śroṣyati udgṛhīṣyati dhārayiṣyati vācayiṣyati pareṣāṃ ca vistareṇa saṃprakāśayiṣyati likhiṣyati likhāpayiṣyati antaśa ekagāthāmapi 
 āha  pūrvaṃ ca mayoktamiha puṇyaskandhaṃ
 saṃkṣepeṇedānīṃ kathayisyāmi 
 yaḥ kaścidimaṃ dharmaparyāyaṃ śroṣyati udgṛhīṣyati dhārayiṣyati vācayiṣyati parebhyaśca vistareṇa saṃprakāśayiṣyati antaśa ekagāthāmapi
 yaśca punaḥ paścimāyāṃ pañcāśatyāmantaśo likhitvā dhārayiṣyati
 sa bahutaraṃ puṇyaskandhaṃ prasaviṣyati
 na tvevaṃ ṣoḍaśamahākalpān ṣaṭpāramitācaramāṇasya bodhisattvasya puṇyaskandhaḥ 
 tatkasmāddhetoḥ 
 sadevakasya lokasya samārakasya sabrahmakasya saśravaṇabrāhmaṇikāyāḥ prajāyāḥ sayakṣanāgagandharvakumbhāṇḍapretapiśācakinnarāsurāṇāṃ duṣṭacittānāṃ
 sarvarogāṇāṃ praśamanaḥ
 sarvakalikalahavigrahavivādavyupaśamanaḥ
 sarvavātākālamaraṇarogapraśamanaḥ
 sarvadurbhikṣapraśamanakaraḥ
 kṣemakaraṇīyaḥ
 subhikṣakaraḥ
 ārogyasāmagrīkaraḥ
 bhītānāmabhayasukhakaraḥ
 kleśavyupaśamanakaraḥ
 kuśalamūlavivṛddhikaraḥ
 apāyaduḥkhapramocanakarastribhiryānairmārgasandarśanakaraḥ
 samādhidhāraṇīkṣāntipratilābhakaraḥ
 sarvasattvānāmupajīvakaro
 vajrāsananiṣīdanakaraḥ
 caturmāradharṣaṇakaro
 bodhipakṣābhisaṃbudhyanakaro
 dharmacakrapravartanakaraḥ
 āryasaptadhanavirahitānāṃ sattvānāṃ bodhipakṣasamṛddhikaraḥ
 bahuparivāraḥ
 abhayapuranagarapraveśakaraṇārthaṃ mayā dharmaparyāyo bhāṣitaḥ 
 kasya haste imaṃ dharmaparyāyaṃ parindāmi 
 ko mamemaṃ dharmaparyāyaṃ paścimāyāṃ pañcāśatyāṃ rakṣiṣyati
 adharmabhūmiṣṭhānāṃ sattvānāṃ bhinnaśīlānāṃ ca bhikṣūṇāṃ karṇapuṭe prakāśayiṣyati
 adharmarāgaraktānāṃ viṣamalobhābhibhūtānāṃ mithyādharmaparicitānāṃ aparipakvacittāṃ saṃvejayiṣyati 
 sarvāvatī ca sā parṣā bhagavataścetasā cittamājñāya
 tatra parṣadi merupuṇyo nāma yakṣariṣirniṣaṇṇaḥ 
 atha maitreyo bodhisattvo mahāsattvastaṃ merupuṇyaṃ yakṣariṣiṃ gṛhītvā bhagavataḥ sakāśamupanītavān 
 bhagavān āha  udgṛhṇa tvaṃ maharṣa imaṃ dharmaparyāyaṃ
 yāvatpaścimāyāṃ pañcāśatyāṃ deśāntaragatānāmavaivartikānāṃ bodhisattvānāṃ karṇapuṭeṣu prakāśasva 
 adya cāvaivartikacittaṃ saṃjanayasvā hai vaṃ bhadanta bhagavaṃścaturaśītimahākalpā atikrāmantā yanmayā bhadanta bhagavan pūrvaṃ praṇidhānena yakṣariṣitvālabdhyānuttarāyāṃ samyaksaṃbodhau bodhicārikāṃ caramāṇo gaṇanātikrāntāḥ sattvā mayā caturṣu brāhmavihāreṣu pratiṣṭhāpitāḥ
 avaivartikabhūmau ca pratiṣṭhāpitāḥ 
 ahaṃ ca sattvānāṃ svayameva paripācayāmi yāvatpaścimāyāṃ pañcāśatyāṃ ya imaṃ dharmaparyāyaṃ udgṛhīṣyati
 yāvadya itaścatuṣpadikāmapi gāthāṃ dhārayiṣyati 
 idamavocadbhagavān āttamanāḥ sarvāvatī parṣat sadevamānuṣāsuragandharvaśca loko bhagavato bhāṣitamabhyanandanniti 
 iti śrīkaruṇāpuṇḍarīkaṃ nāma mahāyānasūtraṃ samāptaṃ 
 śubham astu 
 ye dharmā hetuprabhavā hetu teṣāṃ tathāgataḥ 
 hevadatteṣāṃ ca yo nirodha evaṃ vādi mahāśramaṇaṃ 
 śubhamastu sarvadāt 
 śubhaṃ  śubhaṃ  śubhaṃ 
