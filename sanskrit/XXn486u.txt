 sarvadharmasvabhāvasamatāvipañcita
 samādhirājasūtram  
 nidānaparivartaḥ 
 evaṃ mayā śrutam 
 ekasmin samaye bhagavān rājagṛhe viharati sma gṛdhrakūṭe parvate mahatā
 bhikṣusaṃghena sārdhaṃ paripūrṇena bhikṣuniyutaśatasahasreṇa aśītyā ca bodhisattvaniyutaiḥ sārdham 
 sarvairakajātipratibaddhairabhijñābhijñātairdaśadiglokadhātusaṃnipatitairdhāraṇīsūtrāntagatiṃ gataiḥ sarvasattvadharmadānasaṃtoṣakairmahābhijñājñānodāhārakuśalaiḥ sarvapāramitāparamapāramitāprāptaiḥ sarvabodhisattvasamādhisamāpattivyavasthānajñānakuśalaiḥ sarvabuddhastutastobhitapraśastaiḥ sarvabuddhakṣetravyākramaṇakuśalaiḥ sarvamārasaṃtrāsanajñānakuśalaiḥ sarvadharmayathāvajjñānakuśalaiḥ sarvasattvendriyaparāparajñānakuśalaiḥ buddhasarvakarmapūjāsamādānaprajñānakuśalaiḥ sarvalokadharmānupaliptaiḥ kāyavākcittasamalaṃkṛtaiḥ mahāmaitrīmahākaruṇāsaṃnāhasaṃnaddhaiḥ mahāvīryāsaṃkhyeyakalpāparikṣīṇamānasaiḥ mahāsiṃhanādanādibhiḥ sarvaparapravādānabhibhūtaiḥ avaivartikamudrāmudritaiḥ sarvabuddhadharmābhiṣekaprāptaiḥ 
 tadyathāmeruṇā ca nāma bodhisattvena mahāsattvena 
 sumeruṇā ca 
 mahāmeruṇā ca 
 meruśikhariṃdhareṇa ca 
 merupradīparājena ca 
 merukūṭena ca 
 merudhvajena ca 
 merugajena ca 
 meruśikhare saṃghaṭṭanarājena ca 
 merusvareṇa ca 
 megharājena ca 
 dundubhisvareṇa ca 
 ratnapāṇinā ca 
 ratnākareṇa ca 
 ratnaketunā ca 
 ratnaśikhareṇa ca 
 ratnasaṃbhavena ca ratnaprabhāsena ca 
 ratnayaṣṭinā ca 
 ratnamudrāhastena ca 
 ratnavyūhena ca 
 ratnajālinā ca 
 ratnaprabheṇa ca 
 ratnadvīpeṇa ca 
 ratiṃkareṇa ca 
 dharmavyūhena ca 
 vyūharājena ca 
 lakṣaṇasamalaṃkṛtena ca 
 svaravyūhena ca 
 svaraviśuddhiprabheṇa ca 
 ratnakūṭena ca 
 ratnacūḍena ca 
 daśaśataraśmikṛtārciṣā jyoti rasena ca 
 candrabhānunā ca 
 sahacittotpādadharmacakrapravartinā ca 
 śubhakanakaviśuddhiprabheṇa ca 
 satatamabhayaṃdadānena ca nāma bodhisattvena mahāsattvena 
 ajitabodhisattvapūrvaṃgamaiśca sarvairbhadrakalpikairbodhisattvairmahāsattvaiḥ 
 mañjuśrīpūrvaṃgamaiśca ṣaṣṭibhiranupamacittaiḥ 
 bhadrapālapūrvaṃgamaiśca ṣoḍaśabhiḥ satpuruṣaiḥ 
 caturmahārājapūrvaṃgamaiśca cāturmahārājakāyikairdevaputraiḥ 
 peyālam 
 yāvad brahmapūrvaṃgamaiśca brahmakāyikairdevaputraistadanyaiśca maheśākhyamaheśākhyairudārodārairdevanāgayakṣagandharvāsuragaruḍakinnaramahoragamanuṣyāmanuṣyai rbhagavān satkṛto gurukṛto mānitaḥ pūjito'rcito'pacāyitaścatasṛṇāmapi parṣadāṃ sadevalokasya lokasya vandanīyaḥ pūjanīyo namaskaraṇīyaḥ 
 tatra khalu bhagavānanekaśatasahasrayā parṣadā parivṛtaḥ puraskṛto dharmaṃ deśayati sma ādau kalyāṇaṃ madhye kalyāṇaṃ paryavasāne kalyāṇam 
 svarthaṃ suvyañjanaṃ kevalaṃ paripūrṇaṃ pariśuddhaṃ paryavadātaṃ brahmacaryaṃ saṃprakāśayati sma 
 tena khalu punaḥ samayena tasminneva parṣatsaṃnipāte candraprabho nāma kumārabhūtaḥ saṃnipatito'bhūt saṃniṣaṇṇaḥ pūrvajinakṛtādhikāro'varopitakuśalamūlo jātismaro labdhapratibhāno mahāyānasaṃprasthito mahākaruṇābhiyuktaḥ 
 atha khalu candraprabhaḥ kumārabhūta utthāyāsanādekāṃsamuttarāsaṅgaṃ prāvṛtya dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocatpṛccheyamahaṃ bhagavantaṃ tathāgatamarhantaṃ samyaksaṃbuddhaṃ kaṃcideva pradeśam
 sacenme bhagavānavakāśaṃ kuryāt pṛṣṭapraśnavyākaraṇāya 
 evamukte bhagavān candraprabhaṃ kumārabhūtamāmantrayate smapṛccha tvaṃ kumārabhūta tathāgatamarhantaṃ samyaksaṃbuddhaṃ yad yadeva kāṅkṣasi
 ahaṃ tasya tasyaiva praśnasya pṛṣṭasya vyākaraṇena cittamārādhayiṣyāmi 
 sarvajño'smi samyaksaṃbuddhaḥ kumāra sarvadarśī sarvadharmabalavaiśāradyavṛṣabhatāmanuprāpto'nāvaraṇavimokṣajñānasamanvāgataḥ 
 nāsti kumāra tathāgatasya sarvadharmeṣvajñātaṃ vā adṛṣṭaṃ vā aśrutaṃ vā aviditaṃ vā asākṣātkṛtaṃ vā anabhisaṃbuddhaṃ vā anantāparyanteṣu lokadhātuṣu
 nityakṛtaste kumāra avakāśo bhavatu tathāgataṃ praśnaparipṛcchanāya 
 ahaṃ te tasya tasyaiva praśnasya pṛṣṭasya vyākaraṇena cittamārādhayiṣyāmi 
 atha khalu candraprabhaḥ kumārabhūtastuṣṭa udagra āttamanāḥ pramuditaḥ prītisaumanasyajātastasyāṃ velāyāṃ bhagavantaṃ gāthābhiradhyabhāṣata
 kathaṃ carantaḥ saṃbuddha lokanātha prabhaṃkara 
 labhate'cintiyaṃ jñānaṃ vyākuruṣva hitaṃkara   
 kathaṃ carantu narendra satyavādi
 naravṛṣabha naradevapūjanīya 
 atuliyu varu labdhamagrayāṇaṃ
 giravara pṛṣṭa viyākuruṣva nātha   
 adhyāśayena pṛcchāmi śāṭhyaṃ mama na vidyate 
 sākṣī na kaścidanyo me anyatra puruṣottamāt   
 vipula praṇidhi mahyamasti chanda
 ścariya prajānasi mahya śākyasiṃha 
 na ca ahaṃ vacanavittako bhaviṣye
 laghu pratipatti bhaṇāhi me narendra   
 katarāhārakā dharmā buddhayāne bahuṃkarāḥ 
 vyākuruṣva mahāvīra sarvadharmāṇa pāraga   
 upakare dharma mama brūhi nātha
 yatha naru niṣevatu bhoti tīkṣṇaprajñaḥ 
 apagatabhayabhairavo atrasto
 na ca parityāgu karoti śīlaskandhāt 
 vyapagatamadarāgadoṣamoha
 ścarati ca cārika sarvaśāntadoṣaḥ   
 kathaṃ na tyajate śīlaṃ kathaṃ dhyānaṃ na riñcati 
 kathaṃ niṣevate'raṇyaṃ kathaṃ prajñā pravartate   
 kathaṃ daśabalaśāsane udāre
 abhirati vindati śīla rakṣamāṇaḥ 
 kathaṃ bhavati acchidru śīlaskandhaḥ
 kathaṃ ca tuleti svabhāvu saṃskṛtasya   
 kathaṃ kāyena vācā pariśuddho bhoti paṇḍitaḥ 
 asaṃkliṣṭena cittena buddhajñānaṃ niṣevate   
 kathaṃ bhavati viśuddhakāyakarmā
 kathaṃ ca vivarjita bhonti vācadoṣāḥ 
 kathaṃ bhavati asaṃkliṣṭacittaḥ
 puruṣavara mama pṛṣṭa vyākuruṣva   
 atha khalu bhagavāṃścandraprabhaṃ kumārabhūtametadavocatekadharmeṇa kumāra samanvāgato bodhisattvo mahāsattva etān guṇān pratilabhate
 kṣipraṃ cānuttarāṃ samyaksaṃbodhimabhisaṃbudhyate 
 katamenaikadharmeṇa 
 iha kumāra bodhisattvo mahāsattvaḥ sarvasattveṣu samacitto bhavati hitacitto'pratihatacitto'viṣamacittaḥ 
 anena kumāra ekadharmeṇa samanvāgato bodhisattvo mahāsattva etān guṇān pratilabhate kṣipraṃ cānuttarāṃ samyaksaṃbodhimabhisaṃbudhyate 
 atha khalu bhagavāṃstasyāṃ velāyāṃ candraprabhaṃ kumārabhūtaṃ gāthābhiradhyabhāṣata
 ekadharmaṃ samādāya bodhisattvo ya vartate 
 etān guṇān sa labhate kṣipraṃ bodhiṃ ca budhyate   
 na ca kaści pratihanyate'sya cittam
 apratihatacittu yo bhoti bodhisattvaḥ 
 na ca khilu janayati na pradoṣaṃ
 labhati yathā parikīrtitān viśeṣān   
 samaṃ cittaṃ niṣevitvā vipāko darśitaḥ samaḥ 
 samāḥ pādatalā bhonti samaścācāragocaraḥ   
 samamaviṣamacittu bhāvayitvā
 apagatadoṣakhilaḥ prahīṇakāṅkṣaḥ 
 caraṇavaratalāḥ samāsya bhonti
 paramaprabhāsvara śuddhadarśanīyaḥ   
 daśadiśita viroci bodhisattvaḥ
 sphurati śirīya prabhāya buddhakṣetram 
 yada bhavati sa labdhu śāntabhūmi
 tada bahusattva sthapeti buddhajñāne   
 tatra kumāra sarvasattveṣu samacitto bodhisattvo mahāsattvo hitacitto'pratihatacitto'viṣamacittaṃ imaṃ sarvadharmasvabhāvasamatāvipañcitaṃ nāma samādhiṃ pratilabhate 
 katamaśca sa kumāra sarvadharmasvabhāvasamatāvipañcitaṃ nāma samādhiḥ pratilabhate 
 katamaśca sa kumāra sarvadharmasvabhāvasamatāvipañcito nāma samādhiḥ 
 yaduta kāyasaṃvaraḥ 
 vāksaṃvaraḥ 
 manaḥsaṃvaraḥ 
 karmapariśuddhiḥ 
 ālambanasamatikramaḥ 
 skandhaparijñā 
 dhātusamatā 
 āyatanāpakarṣaḥ 
 tṛṣṇāprahāṇam 
 anutpādasākṣātkriyāvatāraḥ 
 hetudīpanā 
 karmaphalāvipraṇāśaḥ 
 dharmadarśanam 
 mārgabhāvanā 
 tathāgatasamavadhānam 
 tīkṣṇaprajñatā 
 satyānupraveśaḥ 
 dharmajñānam 
 pratisaṃvidavatārajñānam 
 akṣarapadaprabhedajñānam 
 vastūnāṃ samatikramaḥ 
 ghoṣaparijñā 
 prāmodyapratilābhaḥ 
 dharmaprītyanubhavanatā 
 ārjavatā 
 mārdavatā 
 ṛjukatā 
 akuṭilatā vigatabhṛkuṭitā 
 suratatā 
 suśīlatā 
 sākhilyam 
 mādhuryam 
 smitamukhatā 
 pūrvābhilāpitā 
 ehīti svāgatavāditā 
 anālasyam 
 gurugauravatā 
 guruśuśrūṣā 
 upapattisaṃtuṣṭiḥ 
 śukladharmātṛptatā 
 ājīvaviśuddhiḥ 
 araṇyavāsānutsargaḥ 
 bhūmivyavasthānajñānam 
 smṛteravipraṇāśaḥ 
 skandhakauśalyam 
 dhātukauśalyam 
 āyatanakauśalyam 
 abhijñāsākṣātkriyāvatāraḥ 
 kleśāpakarṣaṇam 
 vāsanānusaṃghisamuddhātaḥ 
 jñānaviśeṣagāmitā 
 bhāvanāniṣyandaḥ 
 āpattivyutthānakauśalyam 
 paryutthānaviṣkambhaṇam 
 anuśayaprahāṇam 
 bhavasamatikramaḥ 
 jātismaratā 
 niṣkāṅkṣatā 
 karmavipāke dharmacittatā 
 śrutaparyeṣṭijñānatīkṣṇatā 
 jñānatṛṣṇā 
 jñānānubodhaḥ 
 ājāneyabhūmiḥ 
 śailopamacittatā 
 akampyatā 
 acalatā 
 avinivartanīyabhūmivyavasthānajñānam 
 kuśaladharmaniṣyandaḥ 
 pāpadharmajugupsanatā 
 asamudācāratā kleśānām 
 śikṣāyā aparityāgaḥ 
 samādhivyavasthānam 
 āśayajñānam 
 sattveṣūpapattiviśeṣajñānam 
 samatājñānam 
 vacanapratisaṃdhijñānam 
 gṛhāvāsaparityāgaḥ 
 traidhātuke'nabhiratiḥ 
 anavalīnacittatā 
 dharmeṣvanabhiniveśaḥ 
 saddharmaparigrahaḥ 
 dharmaguptiḥ 
 karmavipākapratyayanatā 
 vinayakauśalyam 
 adhikaraṇavyupaśamaḥ 
 avigrahaḥ 
 avivādaḥ 
 kṣāntibhūmiḥ 
 kṣāntisamādānam 
 gatisamatā 
 dharmapravicayakauśalyam 
 pravrajyācittam 
 dharmaviniścayakauśalyam 
 dharmapadaprabhedajñānam 
 dharmapadābhinirhārakauśalyam 
 arthānarthasaṃbhedapadanirhārakauśalyajñānam 
 pūrvāntajñānam 
 aparāntajñānam 
 pratyutpannajñānam 
 tryadhvasamatājñānam 
 trimaṇḍalapariśuddhijñānam 
 kāyāvasthānajñānam 
 cittāvasthānajñānam 
 īryāpatharakṣaṇam 
 īryāpathavikopanam 
 īryāpathavikalpanam 
 īryāpathaprāsādikatā 
 arthānarthakauśalyajñānam 
 yuktabhāṇitā 
 lokajñatā 
 muktatyāgitā 
 pratatapāṇitā 
 anavagṛhītacittatā 
 hrīvyapatrapitā 
 akuśalacittajugupsanatā 
 dhūtaguṇānutsargaḥ 
 cāritrasamādānam 
 priyasamudācāratā 
 gurūṇāṃ pratyutthānāsanapradānatā 
 mānanigrahaḥ 
 cittasaṃpragrahaḥ 
 cittasamutpādajñānam 
 arthaprativedhajñānam 
 jñānaprativedhajñānam 
 jñānānubodhaḥ 
 ajñānavigamaḥ 
 cittapraveśajñānam 
 cittasvabhāvānubodhajñānam 
 āhāranirhārakauśalyajñānam 
 sarvarutajñānam 
 niruktivyavasthānajñānam 
 arthaviniścayajñānam 
 anarthavivarjanam 
 satpuruṣasamavadhānam 
 satpuruṣasaṃsevanatā 
 kāpuruṣavivarjanam 
 dhyānānāṃ niṣpādanam
 tatra cānāsvādanam 
 abhijñāvikurvaṇam 
 nāmasaṃketaprajñaptisvabhāvāvatārajñānam 
 prajñaptisamuddhātaḥ 
 saṃskāreṣu nirvedaḥ 
 satkāreṣvanabhilāṣaḥ 
 asatkāreṣūpekṣā 
 lābhe'narthikatā 
 alābhe'navalīnatā 
 yaśasyanabhilāṣaḥ 
 ayaśasyapratighaḥ 
 praśaṃsāyāmanunayaḥ 
 nindāyāmaviṣādaḥ 
 sukhe'nabhiṣvaṅgaḥ 
 duḥkhe'vaimukhyam 
 saṃskārāṇāmanādānatā 
 bhūtavarṇe'saṅgaḥ 
 abhūtavarṇe'dhivāsanatā 
 gṛhasthapravrajitairasaṃstavaḥ 
 agocaravivarjanam 
 gocarapracāraḥ 
 ācārasaṃpat 
 anācāravivarjanatā 
 kulānāmadūṣaṇatā 
 śāsanasyārakṣaṇatā 
 alpabhāṣaṇatā 
 mitabhāṣaṇatā 
 prativacanakauśalyam 
 pratyarthikanigrahaḥ 
 kālapratikramaṇatā 
 akālavivarjanatā 
 pṛthagjaneṣvaviśvāsaḥ 
 duḥkhitānāmaparibhavanatā
 tebhyaśca dhanapradānam 
 daridrāṇāmanavasādanatā 
 duḥśīleṣvanukampā 
 hitavastutā 
 kṛpābuddhitā 
 dharmeṇānugrahaḥ 
 āmiṣaparityāgaḥ 
 asaṃcayasthāpitā 
 śīlapraśaṃsanatā 
 dauḥśīlyakutsanatā 
 śīlavatāmaśāṭhyasevanatā 
 sarvasvaparityāgitā 
 adhyāśayanimantraṇatā 
 yathoktakāritā 
 abhīkṣṇaprayogitā 
 satkṛtya prītyanubhavanatā 
 dṛṣṭāntajñānam 
 pūrvayogakauśalyam 
 kuśalamūlapūrvaṃgamatā 
 upāyakauśalyam 
 nimittaprahāṇam 
 saṃjñāvivartaḥ 
 vastūnāṃ parijñā 
 sūtrāntābhinirhāraḥ 
 vinayakauśalyam 
 satyaviniścayaḥ 
 vimuktisākṣātkriyāvatāraḥ 
 ekāṃśavacanapravyāhāratā 
 yathāvajjñānadarśanānutsarjanam 
 niṣkāṅkṣavacanatā 
 śūnyatāyā āsevanatā 
 animittaniṣevaṇatā 
 apraṇihitasvabhāvopalakṣaṇatā 
 vaiśāradyapratilambhaḥ 
 jñānenāvabhāsaḥ 
 śīladṛḍhatā 
 samāpattyavatāraḥ 
 prajñāpratilambhaḥ 
 ekārāmatā 
 ātmajñatā 
 alpajñānatā 
 saṃtuṣṭiḥ 
 cittasyānāvilatā 
 dṛṣṭikṛtavivarjanatā 
 dhāraṇīpratilambhaḥ 
 jñānāvatāraḥ 
 sthānāsthānaprasthānapratipattijñānam 
 hetuyuktinayadvāram 
 kāraṇam 
 mārgaḥ 
 pratipattiḥ 
 saṃdeśaḥ 
 avavādaḥ 
 anuśāsanī 
 caryā 
 ānulomikī kṣāntiḥ 
 kṣāntibhūmiḥ 
 akṣāntivigamaḥ 
 jñānabhūmiḥ 
 ajñānaprahāṇam 
 jñānapratiṣṭhānam 
 yogācārabhūmiḥ 
 bodhisattvagocaraḥ 
 satpuruṣasevanā 
 asatpuruṣavivarjanā 
 sarvadharmasvabhāvānubodhaprativedhajñānam 
 tathāgatenākhyātā buddhabhūmiḥ 
 paṇḍitairanumoditā 
 bālaiḥ pratikṣiptā 
 durvijñeyā śrāvakaiḥ 
 ājñātā pratyekabuddhaiḥ 
 abhūmistīrthikānām 
 bodhisattvaiḥ 
 parigṛhītā 
 daśabalairanubaddhā 
 devaiḥ pūjanīyā 
 brahmaṇā vandanīyā 
 śakrairadhigamanīyā 
 nāgairnamaskaraṇīyā 
 yakṣairanumodanīyā 
 kinnaraiḥ stotavyā 
 mahoragaiḥ praśaṃsanīyā 
 bodhisattvairbhāvanīyā 
 paṇḍitaiḥ paryavāptavyā 
 dhanamanuttaram 
 dānaṃ nirāmiṣam 
 bhaiṣajyaṃ glānānām 
 moditā śāntacittānām 
 kośo jñānasya 
 akṣayaḥ pratibhānasya 
 nayaḥ sūtrāntānām 
 vigamaḥ kośasya 
 viṣayaḥ śūrāṇām 
 parijñā traidhātukasya 
 kolaḥ pāragāminām 
 nauroghamadhyagatānām 
 kīrtiryaśaskāmānām 
 varṇo buddhānām 
 praśaṃsā tathāgatānām 
 stavo daśabalānām 
 guṇo bodhisattvānām 
 upekṣā kāruṇikānām 
 maitrī doṣaṃ śamayitukāmānām 
 muditā praśāntacāriṇām 
 āśvāso mahāyānikānām 
 pratipattiḥ siṃhanādanādinām 
 mārgo buddhajñānasya 
 mokṣaḥ sarvasattvānām 
 mudrā sarvadharmāṇām 
 āhārikā sarvajñānasya 
 udyānaṃ sarvabodhisattvānām 
 vitrāsanaṃ mārasenāyāḥ 
 vidyā kṣemagāminām 
 arthaḥ siddhārthānām 
 paritrāṇamamitramadhyagatānām 
 pratyarthikanigrahaḥ saha dharmeṇa 
 satyākaro vaiśāradyānām 
 bhūte paryeṣṭirbālānām 
 pūrvanimittamaṣṭādaśānāmāveṇikānāṃ buddhadharmāṇām 
 alaṃkāro dharmakāyasya 
 niṣyandaścaryāyāḥ 
 ābharaṇaṃ buddhaputrāṇām 
 ratirmokṣakāmānām 
 prītirjyeṣṭhaputrāṇām 
 paripūrirbuddhajñānasya 
 abhūmiḥ sarvaśrāvakapratyekabuddhānām 
 viśuddhiścittasya 
 pariśuddhiḥ kāyasya 
 pariniṣpattirvimokṣamukhānām 
 asaṃkleśo buddhajñānasya 
 anāgamo rāgasya 
 vigamo dveṣasya 
 abhūmirmohasya 
 āgamo jñānasya 
 utpādo vidyāyāḥ 
 prahāṇamavidyāyāḥ 
 tṛptirvimuktisārāṇām 
 tuṣṭiḥ samādhisārāṇām 
 cakṣurdraṣṭukāmānām 
 abhijñā vikurvitukāmānām 
 ṛddhirabhinirhartukāmānām 
 dhāraṇī śrutārthikānām 
 smṛterasaṃpramoṣaḥ 
 adhiṣṭhānaṃ buddhānām 
 upāyakauśalyaṃ nāyakānām 
 sūkṣmaṃ durvijñeyamanabhiyuktānām 
 ajñeyamamuktaiḥ 
 vivartākṣarāṇāṃ durvijñeyaṃ ghoṣeṇa 
 ājñātaṃ vijñaiḥ 
 jñātaṃ sūrataiḥ 
 pratividdhamalpecchaiḥ 
 udgṛhītamārabdhavīryaiḥ 
 dhṛtaṃ smṛtimadbhiḥ 
 kṣayo duḥkhasya 
 anutpādaḥ sarvadharmāṇām 
 ekanayanirdeśaḥ sarvabhavagatyupapattyāyatanānām 
 ayaṃ sa kumāra ucyate sarvadharmasvabhāvasamatāvipañcito nāma samādhiḥ 
 asmin khalu punaḥ sarvadharmaparyāye samādhinirdeśe bhagavatā bhāṣyamāṇe aśīternayutānāṃ devamānuṣikāyāḥ prajāyāḥ pūrvaparikarmakṛtāyā anutpattikeṣu dharmeṣu kṣānteḥ pratilambho'bhūt 
 ṣaṇṇavateśca nayutānāmānulomikāyāḥ kṣānteḥ pratilambho'bhūt 
 triṇavaternayutānāṃ ghoṣānugāyāḥ kṣānteḥ pratilambho'bhūt 
 paripūrṇasya bhikṣuśatasahasrasya anupādāyāsravebhyaścittāni vimuktāni 
 ṣaṣṭeśca prāṇiśatasahasrāṇāṃ devamānuṣikāyāḥ prajāyā virajo vigatamalaṃ dharmeṣu dharmacakṣurviśuddham 
 aśīteśca bhikṣusahasrāṇāmanupādāyāsravebhyaścitāni vimuktāni 
 pañcabhiścopāsakaśatairanāgāmiphalaṃ prāptam 
 ṣaṣṭyā copāsikāśataiḥ sakṛdāgāmiphalaṃ prāptam 
 ayaṃ ca trisāhasramahāsāhasro lokadhātuḥ ṣaḍvikāraṃ kampitaḥ prakampitaḥ saṃprakampitaḥ 
 calitaḥ pracalitaḥ saṃpracalitaḥ 
 vedhitaḥ pravedhitaḥ saṃpravedhitaḥ 
 kṣubhitaḥ prakṣubhitaḥ saṃprakṣubhitaḥ 
 raṇitaḥ praraṇitaḥ saṃpraraṇitaḥ 
 garjitaḥ pragarjitaḥ saṃpragarjitaḥ 
 pūrvā digavanamati paścimā digunnamati 
 paścimā digavanamati pūrvā digunnamati 
 uttarā digavanamati dakṣiṇā digunnamati 
 dakṣiṇā digavanamati uttarā digunnamati 
 antādavanamati madhyādunnamati 
 antādunnamati madhyādavanamati 
 aprameyasya cāvabhāsasya loke prādurbhāvo'bhūt 
 sarvaśca lokadhātuḥ sadevakaśca samārakaḥ sabrahmakaḥ saśramaṇabrāhmaṇikāḥ prajāstenāvabhāsenāvabhāsitāḥ sphuṭā abhūvan 
 imau ca candrasūryau evaṃmaharddhikau evaṃmahānubhāvau evaṃmaheśākhyau na bhāsato na tapato na virocataḥ 
 yā api lokāntarikā andhakāratamisrāḥ
 tā api tenāvabhāsena sphuṭā abhūvan 
 ye'pi tāsūpapannāḥ sattvāḥ
 te'pyanyonyaṃ saṃjānate sma 
 evaṃ cāhuḥanyo'pi kila bho ayaṃ sattva ihopapannaḥ 
 yāvadavīcermahānarakāditi 
 iti śrīsamādhirāje nidānaparivarto nāma prathamaḥ 
 śālendrarājapūrvayogaparivarto dvitīyaḥ 
 atha khalu bhagavāṃstasyāṃ velāyāṃ candraprabhasya kumārabhūtasya etadeva pūrvayogaparivartaṃ bhūyasyā mātrayā gāthābhigītena vistareṇa saṃprakāśayati sma 
 smarati daśabalāna ṣaṣṭikoṭī
 purimabhave nivasiṃsu gṛdhrakūṭe 
 puri mama caramāṇu bodhicaryā
 mima varaśānta samādhi deśayiṃsu   
 teṣāṃ paścimako āsīllokanāthaḥ prabhaṃkaraḥ 
 śālendrarāja nāmena sa mayā paripṛcchitaḥ   
 ahaṃ ca kṣatriyo āsaṃ rājaśreṣṭho mahīpatiḥ 
 maṃma co śata putrāṇāṃ pañcābhūvannanūnakāḥ   
 koṭīmayā vihāraṇāṃ tasya buddhasya kāritā 
 candanasya viśiṣṭasya kecidratnamayā abhūta   
 priyo manāpaśca bahujanasya
 bhīṣmottaro nāma abhūṣi rājā 
 akārṣi buddhasya viśiṣṭapūjā
 aṣṭādaśavarṣasahasrakoṭyaḥ   
 jinasya tasya dvipadottamasya
 śālendrarājasya vināyakasya 
 ṣaṭūsaptativarṣasahasrakoṭiyo
 āyustadā āsi aninditasya   
 niyutāntaśītisahasra śrāvakāṇāṃ
 traividya ṣaḍabhijña jitendriyāṇām 
 kṣīṇāsravāṇāntimadehadhāriṇāṃ
 saṃghastadā āsi narottamasya   
 bahuprakārā mayi tasya pūjā
 kṛtā jinasya dvipadottamasya 
 arthāya lokasya sadevakasya
 imaṃ samādhiṃ pratikāṅtā sadā   
 saputradāreṇa mi pravrajitvā
 śālendrarājasya jinasya antike 
 caturdaśavarṣasahasrakoṭiyo
 ayaṃ samādhiḥ paripṛcchito mayā   
 aśīti gāthā niyutā sahasrā
 ṇyanye ca koṭīśata bimbarāṇām 
 tasyodgṛhītaḥ sugatasya antikā
 ditaḥ samādheḥ parivarta eṣaḥ   
 hastā śirā bhārya tathaiva putrā
 ratnaṃ prabhūtaṃ tatha khādyabhojyam 
 na kiṃci dravyaṃ mi na tyaktapūrvam
 ima samādhiṃ pratikāṅkṣatā varam   
 smarāmi buddhāna sahasrakoṭiyo
 taduttare yattika gaṅgavālukāḥ 
 yehi sthihitvā iha gṛdhrakūṭe
 ayaṃ samādhirvaru śānta deśitaḥ   
 sarve ca śākyarṣabhanāmagheyāḥ
 sarveṣu co rāhula nāma putrāḥ 
 ānandanāmā paricārakāśca
 kapilāhvayāḥ pravrajitāśca sarve   
 agreyugaṃ kolitaśāriputrā
 samanāma sarve ca abhūṣi tāyinaḥ 
 samanāmikā co tada lokadhātuḥ
 sarve'pi cotpanna kaṣāyakāle   
 sarve mayā satkṛta te narendrā
 imāṃ carantena mi bodhicārikām 
 yāvanti co kāci jināna pūjā
 sarvā kṛtā etu samādhimeṣatā   
 pratipattiya eṣa samādhi labhyate
 bahuprakārā pratipattiruktā 
 guṇeṣu sarveṣu pratiṣṭhitasya
 na durlabhastasya samādhireṣaḥ   
 raseṣvagṛdhrasya alolupasya
 kuleṣvasaktasya anīrṣukasya 
 matrīvihārasya amatsarasya
 na durlabhastasya samādhireṣaḥ   
 satkāralābheṣu anarthikasya
 ājīvaśuddhasya akiṃcanasya 
 viśuddhaśīlasya viśāradasya
 na durlabhastasya samādhireṣaḥ   
 ārabdhavīryasya atandritasya
 raṇyādhimuktasya dhute sthitasya 
 nairātmyakṣāntīya pratiṣṭhitasya
 na durlabhastasya samādhireṣaḥ   
 sudāntacittasya anuddhatasya
 īryāya caryāya pratiṣṭhitasya 
 tyāgādhimuktasya amatsarasya
 na durlabhastasya samādhireṣaḥ   
 anuvyañjanalakṣaṇā buddhadharmā
 ye'ṣṭādaśā kīrtita nāyakena 
 balāviśāradya na tasya durlabhā
 dhāreti yaḥ śāntamimaṃ samādhim   
 buddhena ye cakṣuṣa dṛṣṭa sattvā
 sta ekakālasmi bhaveyu buddhāḥ 
 teṣaika ekasya bhaveyurāyuḥ
 acintiyākalpasahasrakoṭiyaḥ   
 teṣaika ekasya śiro bhaveyuḥ
 sarvu samudreṣu yathaiva vālukāḥ 
 yāvanti te sarva śiro bhaveyuḥ
 śire śire jihva bhaveyu tāttikāḥ   
 te tasya sarve bhaṇi ānuśaṃsā
 yo gātha dhāreyya itaḥ samādhitaḥ 
 na kiṃcimātraṃ parikīrtitaṃ bhavet
 kiṃ vā punaryo hi śikṣitva dhāraye   
 dhūtān samādāya guṇāṃśca vartate
 spṛhenti devāsurayakṣaguhyakāḥ 
 rājāna bhonti anuyātru tasya
 dhāreti yaḥ śānta samādhi durlabham   
 parigṛhīto bhavati jinebhi
 rdevāśca nāgāḥ sada ānuyātrāḥ 
 pratyarthikāstasya śriya no sahanti
 dhāreti yaḥ śānta samādhi durlabham   
 anantu tasya pratibhānu bhoti
 ananta sūtrāntasahasra bhāṣate 
 na tasya viṣṭhā nu kadāci bhoti
 dhāreti yaḥ śāntamimaṃ samādhim   
 drakṣyanti buddhamamitābhu nāyakaṃ
 sukhāvatīṃ cāpyatha lokadhātum 
 ye paścime kāli mahābhayānake
 samādhi śrutvā imu dhārayeyuḥ   
 prakāśayitvā imu ānuśaṃsā
 adhyeṣate śāstu svayaṃ svayaṃbhūḥ 
 parinirvṛtasya mama paścikāle
 samādhi dhāretha imaṃ viśuddham   
 ye keci buddhā daśasu diśāsu
 atītakāle'pi ca pratyutpannāḥ 
 sarve jinā atra samādhiśikṣitā
 budhyanti bodhiṃ virajāmasaṃskṛtām   
 iti śrīsamādhirāje śālendrarājapūrvayoga
 parivarto nāma dvitīyaḥ 
 bhūtaguṇavarṇaprakāśanaparivartaḥ 
 tatra bhagavān punarapi candraprabhaṃ kumārabhūtamāmantrayate smatasmāttarhiṃ kumāra yo bodhisattvo mahāsattva ākāṅkṣati tathāgatasyārhataḥ samyaksaṃbuddhasya bhūtaṃ buddhaguṇavarṇaṃ saṃprakāśayituṃ no cārthato vā vyañjanato vā paryādānaṃ gantuṃ sarvaṃ ca me vacanaṃ buddhaparigṛhītaṃ niścaritumiti
 tena kumāra bodhisattvena mahāsattvena sarvasattvānāmarthāya ayaṃ samādhirudgrahītavyaḥ paryavāptavyo dhārayitavyo vācayitavyaḥ pravartayitavyaḥ uddeṣṭavyaḥ svādhyātavyaḥ araṇābhāvanayā bhāvayitavyo bahulīkartavyaḥ parebhyaśca vistareṇa saṃprakāśayitavyaḥ 
 katame ca te kumāra tathāgatasya bhūtā buddhaguṇāḥ 
 iha kumāra bodhisattvo mahāsattvo'raṇyagato vā vṛkṣamūlagato vā abhyavakāśagato vā śūnyāgāramadhyagato vā evaṃ pratisaṃśikṣateevaṃ sa bhagavāṃstathāgato'rhan samyaksaṃbuddho vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān 
 niṣyandaḥ sa tathāgataḥ puṇyānām 
 avipraṇāśaḥ kuśalamūlānām 
 alaṃkṛtaḥ kṣāntyā 
 āgamaḥ puṇyanidhānānām 
 citrito'nuvyañjanaiḥ 
 kusumito lakṣaṇaiḥ 
 pratirūpo gocareṇa 
 apratikūlo darśanena 
 abhiratiḥ śraddhādhimuktānām 
 anabhibhūtaḥ prajñayā 
 anavamardanīyo balaiḥ 
 śāstā sarvasattvānām 
 pitā bodhisattvānām 
 rājā āryapudgalānām 
 sārthavāha ādikarmikāṇām 
 aprameyo jñānena 
 anantaḥ pratibhānena 
 viśuddhaḥsvareṇa 
 āsvādanīyo ghoṣeṇa 
 asecanako rūpeṇa 
 apratisamaḥ kāyena 
 aliptaḥ kāmaiḥ 
 anupalipto rūpaiḥ 
 asaṃsṛṣṭa ārūpyaiḥ 
 vimukto duḥkhebhyaḥ 
 vipramuktaḥ skandhebhyaḥ 
 visaṃyukto dhātubhiḥ 
 saṃvṛta āyatanaiḥ 
 praticchanno granthaiḥ 
 vimuktaḥ paridāhaiḥ 
 parimuktastṛṣṇāyāḥ 
 oghāduttīrṇaḥ 
 paripūrṇo jñānena 
 pratiṣṭhito'tītānāgatapratyutpannānāṃ buddhānāṃ bhagavatāṃ jñāne 
 apratiṣṭhito nirvāṇe 
 sthito bhūtakoṭyām 
 sthitaḥ sarvasattvollokanīyāyāṃ bhūmau 
 ime te kumāra tathāgatasya bhūtā buddhaguṇāḥ 
 ebhirbuddhaguṇavarṇaiḥ samanvāgato bodhisattvo mahāsattva imaṃ samādhimāgamya anācchedyena pratibhānena tathāgatasyāhataḥ samyaksaṃbuddhasya bhūtaṃ buddhaguṇavarṇaṃ saṃprakāśayan no cārthato no vyañjanataśca paryādānaṃ gacchati 
 sarvaṃ cāsya vacanaṃ buddhaparigṛhītaṃ niścarati 
 atha bhagavāṃstasyāṃ velāyāmimā gāthā abhāṣata
 na sukaru jinavarṇa sarvi vaktuṃ
 bahumapi kalpasahasra bhāṣamāṇaiḥ 
 tatha guṇa samudānitā jinebhiḥ
 imu varu śānta samādhimeṣamāṇaiḥ   
 paramasuabhirūpadarśanīyāḥ
 kanya alaṃkṛtagātra premaṇīyāḥ 
 datta puri adīnamānasena
 imu varu śānta samādhimeṣatā me   
 tatha mayi dhanadhānyadāsidāsā
 tatha maṇimuktisuvarṇarūpyakaṃ ca 
 tyakta mayi adīnamānasena
 imu varu śānta samādhimeṣatā me   
 maṇiratanavicitramuktahārā
 rucira pu vasana śaṅkhasuvarṇasūtrā 
 tyakta mayi purā vināyakeṣu
 imu varu śānta samādhimeṣatā me   
 aparimita ananta kalpakoṭyaḥ
 paramasugandhika vārṣikāśca 
 tyakta mayi jināna cetiyeṣu
 paramaniruttaru cittu saṃjanitvā   
 tathariva mayi dattu dharmadānaṃ
 parṣagatena janitva citrikāram 
 na ca mama samutpanna jātu cittaṃ
 siya mama jñātru daditva dharmadānam   
 eta guṇa samudānituṃ mi pūrvā
 vana varu sevita nityamalpaśabdam 
 kṛpabahulu bhavāmi nityakālaṃ
 sada mama cittu labheya buddhajñānam   
 na ca mama kvacidāgraho abhūṣi
 priyataravastuna ātmano'pi bhoktum 
 dadami ahu prabhūta deyadharmaṃ
 sada mama cittu labheya buddhajñānam   
 akhilamadhurasaṃvibhāgaśīlaḥ
 smitavadanaḥ śrutidhāri snigdhaghoṣaḥ 
 sumadhuravacanaḥ priyo bahūnāṃ
 jana mama sarvi atṛpta darśanena   
 kṣaṇamapi ca na matsarī bhavāmi
 bhavaniyutena na jātu īrṣyamāsīt 
 sada ahu paritṛpta piṇḍapāte
 sakala nimantraṇa varjitānyaśeṣā   
 bahuśruta śrutadhāri ye bhavanti
 gātha ito dharaye catuṣpadāṃ pi 
 te mayi sada satkṛtā abhūvan
 parama niruttara prema saṃjanitvā   
 bahuvidhamananta dānu dattaṃ
 tathapi ca rakṣitu śīlu dīrgharātram 
 pūja bahu kṛtā vināyakeṣu
 imu varu śānta samādhimeṣatā me   
 pṛthu vividha ananta lokadhātūn
 maṇiratanaiḥ paripūrya dānu dadyāt 
 itu dharayi samādhitaśca gāthām
 imu tatpuṇya viśiṣyate udāram   
 yāvat pṛthu kecidasti puṣpā
 tathariva gandha manoramā udārāḥ 
 tehi jinu maheyya puṇyakāmā
 bahumapi kalpa ananta aprameyān   
 yāvat pṛthu kecidasti vādyā
 tatha bahu bhojana annapānavastrāḥ 
 tehi jinu maheyya puṇyakāmā
 bahumapi kalpa ananta aprameyān   
 yaśca naru janitva bodhicittam
 ahu jinu bheṣyu svayaṃbhu dharmarājaḥ 
 gāthamimu dhare samāhitaikāṃ
 tato viśiṣyate puṇyamudāram   
 yāvata pṛthu gaṅgavālikāḥ syu
 stāvata kalpa bhaṇeya ānuśaṃsā 
 na ca parikṣaya śakyu kīrtyamāne
 bahutara puṇyasamādhi dhārayitvā   
 tasmāttarhi kumāra bodhisattven mahāsattvena udgrahītavyo dhārayitavyo vācayitavyaḥ paryavāptavyaḥ 
 udgṛhya dhārayitvā vācayitvā paryavāpya araṇābhāvanāyogamanuyuktena ca bhavitavyam 
 tad bhaviṣyati bahujanahitāya bahujanasukhāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca 
 atha khalu bhagavāstasyāṃ velāyāmimā gāthā abhāṣata
 tasmācchrutveti buddhānāmānuśaṃsān subhadrakān 
 kṣipramuddiśathā etaṃ samādhiṃ buddhavarṇitam   
 trisaptatibuddhakoṭyaḥ pūrvajātiṣu satkṛtāḥ 
 sarvehi tehi buddhehi idaṃ sūtraṃ prakāśitam   
 mahākaruṇajetāramidaṃ sūtraṃ nirucyate 
 bāhuśrutyasmi śikṣitvā buddhadharmā na durlabhāḥ   
 bheṣyanti paścime kāle nirvṛte lokanāyake 
 bahu asaṃyatā bhikṣu bāhuśrutye anarthikāḥ   
 śīlasya varṇaṃ vakṣyanti śīlena ca anarthikāḥ 
 samādhivarṇaṃ vakṣyanti samādhiya anarthikāḥ   
 prajñāya varṇaṃ vakṣyanti prajñāya ca anarthikāḥ 
 vimuktyā bahu bhāṣante vimuktyā ca anarthikāḥ   
 candanasya yathā kaścid bhāṣate puruṣo guṇān 
 īdṛśaṃ candanaṃ nāma gandhajātaṃ manoramam   
 athānyaḥ puruṣaḥ kaścidevaṃ pṛccheta taṃ naram 
 gṛhīta candanaṃ kiṃcid yasya vaṇa prabhāṣase   
 sa naraṃ taṃ pratibrūyād gandhavarṇaṃ bravīmyaham 
 jīvikāṃ yena kalpemi taṃ ca gandhaṃ na vedmyaham   
 evaṃ yoge'pyayuktānāṃ śīlavarṇena jīvikā 
 paścime bheṣyate kāle śīlaṃ caiṣāṃ na bheṣyate   
 evaṃ yoge'pyayuktānāṃ samādhivarṇena jīvikā 
 paścime bheṣyate kāle samādhiścaiṣāṃ na bheṣyate   
 evaṃ yoge'pyayuktānāṃ prajñāvarṇana jīvikā 
 bheṣyate paścime kāle prajñā caiṣāṃ na bheṣyate   
 evaṃ yoge'pyayuktānāṃ vimuktivarṇena jīvikā 
 bheṣyate paścime kāle vimuktiścaiṣāṃ na bheṣyate   
 yatha puruṣu daridru kaścideva
 sace paribhūtu bhavenmahājanasya 
 sa ca labhati nidhānu paścakāle
 dhanapati bhūtva janāna satkareyyā   
 evamimu na samādhi yāva labdho
 na ca bahumato bhavatīha bodhisattvaḥ 
 marumanujakumbhāṇḍarākṣasā no
 yatha puruṣu daridru arthahīnaḥ   
 yada punariya labdha bhoti bhūmī
 atuliyu dharmanidhānu paṇḍitena 
 maru manuja spṛhaṃ janenti tatra
 sa ca dhanu deti niruttaraṃ prajānām   
 tasma imi śruṇitva ānuśaṃsāṃ
 paramapraṇītayaḥ kīrtitā jinena 
 sarva jahiya jñātralābhasaukhya
 mimu varamuddiśathā samādhi śāntam   
 ye keci buddhā diśatā sunirvṛtā
 anāgatā ye'pi ca pratyutpannāḥ 
 sarve ca śikṣitva iha samādhau
 bodhiṃ vibuddhā atulāmacintiyām   
 candraprabhaḥ kumāru hṛṣṭacittaḥ
 puratu jinasya sthihitva vāca bhāṣī 
 ahu puruṣavarasya nirvṛtasya
 sukisari kāli idaṃ dhariṣye sūtram   
 kāya ahu tyajitva jīvitaṃ ca
 tathapi ca saukhya yadasti loke 
 tatra ahu mahābhaye'pi kāle
 imu varu śānta samādhi dhārayiṣye   
 mahakaruṇa janitva sattvakāye
 sudukhita sattva anātha prāpta dṛṣṭvā 
 teṣvahamupasaṃharitva maitrī
 mimu vara śānta samādhi deśayiṣye   
 pañcaśata anūna tasmin kāle
 ya utthita tatra samādhidhārakāṇām 
 pūrvaṃgama kumāra teṣa āsī
 diha varasūtraparigrahe udāre   
 iti śrīsamādhirāje bhūtaguṇavarṇaprakāśanaparivarto nāma tṛtīyaḥ 
 buddhānusmṛtiparivartaḥ 
 atha khalu candraprabhaḥ kumārabhūto bhagavantametadavocatsamādhiḥ samādhiriti bhagavannucyate 
 katamasyaitaddharmasyādhivacanaṃ samādhiriti 
 evamukte bhagavāṃścandraprabhaṃ kumārabhūtametadavocatsamādhiḥ samādhiriti kumāra ucyate yaduta cittanidhyāptiḥ 
 anupapattiḥ 
 apratisaṃdhiḥ 
 pratisaṃdhijñānam 
 apahṛtabhāratā 
 tathāgatajñānam 
 buddhavṛṣabhitā 
 rāgacikitsā 
 doṣavyupaśamaḥ 
 mohasya prahāṇam 
 yuktayogitā 
 ayuktavivarjanatā 
 akuśaladharmacchandaḥ 
 saṃsārānmokṣakāmatā 
 adhyāśayapratipattiḥ 
 jāgarikāyā āsevanam 
 prahāṇasyānutsargaḥ 
 ārakṣā śukladharmāṇām 
 upapattiṣvaviśvāsaḥ 
 anabhisaṃskāraḥ 
 karmaṇāmādhyātmikānāmāyatanānāmamanasikāraḥ 
 bāhyānāmāyatanānāmasamudācāraḥ 
 ātmano'nutkarṣaṇam 
 pareṣāmapaṃsanatā 
 kuśaleṣvanadhyavasānam 
 pṛthagjaneṣvaviśvāsaḥ 
 śīlasya niṣyandaḥ 
 durāsadatā 
 mahaujaskatā 
 ātmajñānam 
 acapalatā 
 īryāpathasaṃpadavasthānam 
 avyāpādaḥ 
 apāruṣyam 
 pareṣvanutpīḍā 
 mitrāṇāmanurakṣaṇā 
 guhyamantrāṇāmārakṣaṇā 
 avihiṃsā 
 śīlavatāmanutpīḍanā 
 ślakṣṇavacanatā 
 sarvatraidhātuke aniḥśritatā 
 sarvadharmeṣu śūnyatā 
 ānulomikī kṣāntiḥ 
 sarvajñajñāne tīvracchandatā samādhiḥ samādhiriti kumāra ucyate 
 yā eveṣvevaṃrūpeṣu dharmeṣu pratipattirapratipattiḥ
 ayaṃ sa kumāra ucyate samādhiriti 
 atha khalu bhagavāṃstasyāṃ velāyāmimā gāthā abhāṣata
 apāvṛtaṃ me amṛtasya dvāram
 ācakṣito dharmasvabhāvu yādṛśaḥ 
 nidarśitā me upapatti yādṛśī
 prakāśitā nirvṛti sānuśaṃsā   
 vivarjanīyāḥ sada pāpamitrāḥ
 kalyāṇamitrāśca niṣevitavyāḥ 
 vaneṣu vastavya gaṇān jahitvā
 maitraṃ ca cittaṃ sada bhāvanīyam   
 śuddhaṃ ca śīlaṃ sada rakṣitavyaṃ
 dhūteṣu puṣṭiḥ sada vinditavyā 
 tyāgaśca prajñā ca niṣevitavyā 
 na durlabho eṣa samādhi bheṣyati   
 tato labhitvā ima śāntabhūmi
 yasyāmabhūmiḥ pṛthu śrāvakāṇām 
 pratyakṣabhūtā sugatasya dharma
 pratilapsyathā buddhaguṇānacintiyān   
 dṛṣṭvā narān bhājanabuddhimantān
 tān bodhicittasmi samādahetha 
 anuttare jñāni pratiṣṭhapitvā
 na durlabho eṣa samādhirājaḥ   
 yasyārthi īrṣā puna saṃjaneyyā
 āhāri niṣyandiha pratyavekṣataḥ 
 paryeṣṭitaśco paribhogataśca
 na durlabho eṣa samādhi bheṣyate   
 samādhirājo yadi vaiṣa śūnyato
 viśuddhaśīlānayu mūrdhni tiṣṭhati 
 svabhāvato dharma sadā samāhitā
 bālā na jānanti ayuktayogāḥ   
 yeṣāmayaṃ śānta samādhiriṣṭo
 na teṣa jātu bhayabuddhi tiṣṭhati 
 sadānupaśyanti narāṇamuttama
 mimāṃ niṣevitva praśāntabhūmim   
 ākārato yaḥ smarate tathāgatān
 sa bhoti śāntendriyu śāntamānasaḥ 
 abhrāntacittaḥ satataṃ samāhitaḥ
 śrutena jñānena ca sāgaropamaḥ   
 asmin samādhau hi pratiṣṭhihittvā
 yaścaṃkrame caṃkrami bodhisattvaḥ 
 sa paśyati buddhasahasrakoṭiya
 staduttare yāttika gaṅgavālukāḥ   
 unmādu gaccheya narasya cittaṃ
 yo buddhadharmāṇa pramāṇu gṛhṇīyāt 
 naivāpramāṇasya pramāṇamasti
 acintiyā sarvaguṇehi nāyakāḥ   
 na so'sti sattvo daśasu diśāsu
 yo lokanāthena samaḥ kutottari 
 sarve hi sarvajñaguṇarupeta
 mākāṅkṣatha lapsyatha buddhajñānam   
 suvarṇavarṇena samucchrayeṇa
 samantaprāsādiku lokanāthaḥ 
 yasyātra ālambani cittu vartate
 samāhitaḥ socyati bodhisattvaḥ   
 asaṃskṛtaṃ saṃskṛtu jñātva vijño
 nimittasaṃjñāya vibhāvitāya 
 so ānimitte bhavati pratiṣṭhitaḥ
 prajānatī śūnyaka sarvadharmān   
 yo dharmakāye bhavati pratiṣṭhito
 abhāva jānāti sa sarvabhāvān 
 abhāvasaṃjñāya vibhāvitāya
 na rūpakāyena jinendra paśyati   
 ārocayāmi prativedayāmi vo
 yathā yathā bahu ca vitarkayennaraḥ 
 tathā tathā bhavati tannimittacitta
 stehi vitarkehi tanniśritehi   
 evaṃ munīndraṃ smarato narasya
 ākārato jñānato aprameyataḥ 
 anusmṛtiṃ bhāvayataḥ sadā ca
 tannimnacittaṃ bhavatī tatproṇam   
 sa caṃkramastho na niṣadyamāśrita
 ākāṅkṣate puruṣavarasya jñānam 
 ākāṅkṣamāṇaḥ praṇigheti bodhaye
 bhaviṣyahaṃ loki niruttaro jinaḥ   
 sa buddha saṃjānati buddha paśyate
 buddhāna co dharmata pratyavekṣate 
 iha samādhismi pratiṣṭhihitvā
 namasyate buddha mahānubhāvān   
 kāyena vācā ca prasanna mānasā
 buddhāna varṇaṃ bhaṇatī abhīkṣṇam 
 tathāhi so bhāvitacittasaṃtatī 
 rātriṃdivaṃ paśyati lokanāthān   
 yadāpi so bhoti gilāna āturaḥ
 pravartate vedana māraṇāntikā 
 na buddhamārabhya smṛtiḥ pramuṣyate
 na vedanābhiranusaṃharīyati   
 tathā hi tena vicinitva jñātā
 anāgatā āgata dharmaśūnyatā 
 so tādṛśe dharmanaye pratiṣṭhito
 na khidyate citta carantu cārikām   
 tasmācchruṇitvā imu ānuśaṃsā
 janetha chandamatulāya bodhaye 
 mā paścakāle paritāpu bheṣyata
 sudurlabhaṃ sugatavarāṇa darśanam   
 ahaṃ ca bhāṣeya praṇīta dharmaṃ
 yūyaṃ ca śrutvāna samācarethāḥ 
 bhaiṣajya vastrāṃ ca gṛhītva āturo
 'panetu vyādhiṃ na prabhoti ātmanaḥ   
 tasmādvidhijñena vicakṣaṇena
 imaṃ samādhiṃ pratikāṅkṣatā sadā 
 śīlaṃ śrutaṃ tyāgu niṣevitavyaṃ
 na durlabho eṣa samādhi bheṣyati   
 iti śrīsamādhirāje buddhānusmṛtiparivarto nāma caturthaḥ 
 ghoṣadattaparivartaḥ 
 tatra bhagavāṃścandraprabhaṃ kumārabhūtamāmantrayate smabhūtapūrvaṃ kumāra atīte'dhvanyasaṃkhyeye kalpe asaṃkhyeyatare vipule'prameye'cintye'parimāṇe yadāsīt tena kālena tena samayena bhagavān ghoṣadatto nāma tathāgato'rhan samyaksaṃbuddho loke udapādi vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān 
 tena kālena tena samayena tasya bhagavato ghoṣadattasya tathāgatasyārhataḥ samyaksaṃbuddhasya aśītiḥ śrāvakakoṭyaḥ prathamasannipāto'bhūt sarveṣāmarhatām
 dvitīyaḥ śrāvakasannipātaḥ saptatikoṭyo'rhatāmabhūt 
 tṛtīyaḥ sannipātaḥ ṣaṣṭiḥ śrāvakakoṭyo'rhatāmabhūt 
 tena khalu punaḥ samayena tasya bhagavato ghoṣadattasyārhataḥ samyaksaṃbuddhasya catvāriṃśadvarṣasahasrāṇyāyuḥpramāṇamabhūt 
 ayaṃ ca jambudvīpa ṛddhaḥ sphītaśca kṣemaśca subhikṣaśca ramaṇīyaśca bahujanākīrṇamanuṣyaścābhūt 
 tena khalu punaḥ samayena asmin jambudvīpe dvau rājānāvabhūtām 
 dṛḍhabalaśca nāma mahābalaśca nāma 
 tatraiko rājā ardhaṃ jambudvīpaṃ paribhuṅkte
 dvitīyo'pyardhaṃ paribhuṅkte ṛddhaṃ ca sphītaṃ ca kṣemaṃ ca subhikṣaṃ ca ramaṇīyaṃ ca bahujanākīrṇamanuṣyaṃ ca 
 tena kālena tena samayena rājño mahābalasya vijite bhagavān ghoṣadattastathāgato'rhan samyaksaṃbuddha utpanno'bhūt 
 iti hi kumāra rājñā mahābalena sa ghoṣadattastathāgataḥ paripūrṇaṃ varṣasahasraṃ nimantrito'bhūt sārdhaṃ bodhisattvasaṃghena bhikṣusaṃghena ca kalpikena paribhogeṇānavadyena cīvarapiṇḍapātraśayanāsanaglānapratyayabhaiṣajyapariṣkāreṇa 
 tena ca kumāra kālena tena samayena tasya bhagavato ghoṣadattasya tathāgatasyārhataḥ samyaksaṃbuddhasya bodhisattvasaṃghasya saśrāvakasaṃghasya cotsado lābhasatkāraśloko'bhūt 
 śrāddhāśca brāhmaṇagṛhapatayo bhagavato ghoṣadattasya tathāgatasyārhataḥ samyaksaṃbuddhasya sabodhisattvasaṃghasya cotsadaṃ lābhasatkāramakārṣuḥ
 te ca śrāddhā brāhmaṇagṛhapatayo bhagavato ghoṣadattasya tathāgatasyārhataḥ samyaksaṃbuddhasya lābhasatkārāyodyuktā abhūvan lokāmiṣapūjāyai yaduta rājña eva ca mahābalasyānuśikṣamāṇarūpam 
 iti hi kumāra tasya bhagavato ghoṣadattasya etadabhūtparihīyante bateme sattvāḥ śīlapoṣadhasamādānatastathāgatānāmupasaṃkramaṇatastathāgataparyupāsanato brahmacaryāvāsataḥ pravrajyopasaṃpannabhikṣubhāvataśca 
 ta ete sattvāstadanantaraṃ sukhagurukāḥ 
 tat kasya hetoḥ 
 tathā hi tadanantaraṃ sukhamidaṃ yaduta lokāmiṣapūjā 
 ta ete satvā dṛṣṭadharmagurukāśca saṃparāyagurukāśca nātyantaniṣṭhāḥ kuśalamūlāya 
 tatreyaṃ kumāra katamā duṣṭadharmagurukatā 
 yaduta pañcakāmaguṇābhiprāyatā 
 tatra kumāra katamā sāṃparāyikagurukatā 
 yaduta svargalokādhyālambanatā 
 katamā cātyantaniṣṭhakuśalamūlagurukatā
 yadutātyantaviśuddhiḥ 
 atyantavimuktiḥ 
 atyantayogakṣematā 
 atyantabrahmacaryāvāsaḥ 
 atyantaparyavasānam 
 atyantakuśalamūlaniṣṭhā 
 atyantaparinirvāṇam 
 yannavahameteṣāṃ sattvānāṃ tathā tathā dharmaṃ deśayeyaṃ yadamī sattvā yathānuttarayā dharmapūjayā dharmapratipattyā ca tathāgataṃ pūjayeyuḥ
 atha khalu kumāra ghoṣadattastathāgato'rhan samyaksaṃbuddhastasyāṃ velāyāṃ rājño mahābalasya teṣāṃ ca brāhmaṇagṛhapatīnāṃ saṃvejanābhiprāya imā gāthā abhāṣata 
 dānapradānena anyonya sevatāṃ
 teṣānyamanyasmi na bhoti gauravam 
 nā tādṛśīṃ sevana varṇayanti
 buddhā vidū yeṣa prahīṇa vāsanā   
 te tādṛśā bhonti narāḥ susevitā
 ye dharma deśenti hitāya prāṇinām 
 teṣānyamanyasmi abhedya prema
 yanmārakoṭībhiraśakyu bhinditum   
 lokāmiṣeṇo nara sevatāṃ nṛṇāṃ
 sarveṣaṃ sāṃdṛṣṭika bhoti arthaḥ 
 nirāmiṣaṃ dharma niṣevatāṃ hi
 mahānta artho bhavatī narāṇām   
 nirāmiṣaṃ cittu upasthapitvā
 nirāmiṣaṃ dharma prakāśayitvā 
 nirāmiṣaṃ yeṣa bhaveta prema
 te tādṛśāḥ kṣipra bhavanti buddhāḥ   
 na jātu kāmān pratisevamānaḥ
 putreṣu dāreṣu janitva tṛṣṇām 
 gṛhaṃ ca sevantu jugupsanīya
 manuttarāṃ prāpsyati so'grabodhim   
 ye kāma varjenti yathāgnikarṣūṃ
 putreṣu dāreṣu jahitva tṛṣṇām 
 uttrastu gehādabhiniṣkramanti
 na durlabhā teṣviyamagrabodhiḥ   
 na kaści buddhaḥ purimeṇa āsī
 anāgate bheṣyati vāvatiṣṭhate 
 yehi sthitairevamagāramadhye
 prāptā iyamuttama agrabodhiḥ   
 prahāya rājyaṃ yatha kheṭapiṇḍaṃ
 vaseta raṇyeṣu vivekakāmaḥ 
 kleśān prahāya pratihatya māraṃ
 buddhyanti bodhiṃ virajāmasaṃskṛtām   
 yo buddhavīrān yatha gaṅgavālukā
 upasthiheyyā bahukalpakoṭiyaḥ 
 yaśco gṛhātaḥ parikhinnamānaso
 'bhiniṣkrameyyā ayu tatra uttamaḥ   
 annehi pānehi ca cīvarehi
 puṣpehi gandhehi vilepanehi 
 nopasthitā bhonti narottamā jinā
 yatha pravrajitvā cariyāṇa dharmam   
 yaścaiva bodhiṃ pratikāṅkṣamāṇaḥ
 sattvārtha nirviṇṇu kusaṃskṛtātaḥ 
 raṇyāmukhaḥ sapta padāni prakrame
 ayaṃ tataḥ puṇyaviśiṣṭa bhoti   
 aśrauṣīt khalu punaḥ kumāra rājā mahābalo bhagavatā ghoṣadattena tathāgatenārhatā samyaksaṃbuddhena imāmevaṃrūpāṃ pravartitāṃ naiṣkramyapratisaṃyuktāṃ kathām 
 śrutvā ca vimṛśatiyathāhaṃ bhagavato bhāṣitasyārthamājānāmi
 na bhagavān dānapāramitāṃ varṇayati
 na śīlapāramitāṃ varṇayati 
 atyantaniṣṭhāṃ saṃvarṇayati 
 atyantaviśuddhim 
 atyantabrahmacaryāvāsam 
 atyantanirvāṇaṃ saṃvarṇayati 
 tasyaitadabhūtnedaṃ sukaramagāramadhyāvasatā anuttaradharmapratipattiṃ saṃpādayitum
 arthaṃ vā anuprāptum 
 parihīṇo'smyanuttarāyā dharmapratipattitaḥ 
 yannvahaṃ keśaśmaśrūṇyavatārya kāṣāyāṇi vastrāṇi paridhāya samyageva śraddhayā agārādanagārikāṃ pravrajeyam 
 iti hi kumāra rājā mahābalaḥ sārdhamaśītyā brāhmaṇagṛhapatiśatasahasraiḥ parivṛtaḥ puraskṛto yena bhagavān ghoṣadatto nāma tathāgato'rhan samyaksaṃbuddhastenopasaṃkrāmat
 upasaṃkramya bhagavataḥ pādau śirasābhivandya triḥ pradakṣiṇīkṛtya ekānte'sthāt 
 atha khalu kumāra bhagavān ghoṣadatto rājño mahābalasya adhyāśayaṃ viditvā imaṃ sarvadharmasvabhāvasamatāvipañcitaṃ samādhiṃ deśayate 
 atha khalu kumāra rājā mahābala imaṃ samādhiṃ śrutvā tuṣṭa udagra āttamanāḥ keśaśmaśraṇyavatārya kāṣāyāṇi vastrāṇi paridhāya samyageva śraddhayā agārādanagārikāṃ pravrajito'bhūt 
 sa tathā pravrajitaḥ sannimaṃ samādhimudgṛhītavān 
 udgṛhya paryavāpya dhārayitvā vācayiotvā bhāvanāyogamanuyukto vyahārṣīt 
 sa tenaiva kuśalamūlena daśakalpakoṭyo na jātu durgativinipātamagamat
 viṃśatiṃ ca buddhakoṭīrārāgayāmāsa 
 teṣāṃ ca tathāgatānāmantikādimaṃ samādhimaśrauṣīt 
 śrutvā tebhyo buddhebhyastenodgṛhītaḥ paryavāpto dhārito vācito bhāvanāyogamanuyukto vyahārṣīt 
 sa tataḥ paścāt tenaiva kuśalamūlena daśānāṃ kalpakoṭīnāmatyayena paripūrṇena kalpaśatasahasreṇa anuttarāṃ samyaksaṃbodhimabhisaṃbuddho'bhūt
 so'prameyāṇāṃ sattvānāmarthaṃ kṛtvā paścād buddhaparinirvāṇena parinirvṛto'bhūt 
 tatra kumāra yānyaśītiprāṇiśatasahasrāṇi rājñā mahābalena sārdhaṃ bhagavantaṃ ghoṣadattaṃ tathāgatamupasaṃkrāntāni
 te'pi sarve imaṃ samādhiṃ śrutvā tuṣṭā udagrā āttamanasaḥ pramuditāḥ prītisaumanasyajātāḥ keśaśmaśrūṇyavatārya kāṣāyāṇi vastrāṇi paridhāya samyageva śraddhayā agārādanagārikāṃ pravrajitā abhūvan 
 te'pi tathā pravrajitā imaṃ samādhimudgṛhya paryavāpya dhārayitvā vācayitvā bhāvanāyogamanuyuktā vihṛtya tenaiva kuśalamūlena viṃśatikalpakoṭyo na jātu durgativinipātamagaman 
 sarvatra ca kalpe kalpe buddhakoṭīrbuddhakoṭīrārāgayāmāsa 
 sarveṣāṃ ca teṣāṃ tathāgatānāmantike imaṃ samādhiṃ śrutvodgṛhya paryavāpya dhārayitvā vācayitvā bhāvanāyogamanuyuktā vihṛtya tenaiva pūrvakreṇa kuśalamūlena viṃśatīnāṃ kalpakoṭīnāmatyayena tataḥ paścāt paripūrṇadaśabhiḥ kalpasahasrairanuttarāṃ samyaksaṃbodhimabhisaṃbuddhā dṛḍhaśūranāmānastathāgatā arhantaḥ samyaksaṃbuddhā loke utpannā abhuvan 
 te'pyaprameyānasaṃkhyeyān sattvān paripācya teṣāṃ cārthaṃ kṛtvā buddhaparinirvṛtā abhūvan 
 tadanenāpi te kumāra paryāyeṇa evaṃ veditavyaṃ yathāyaṃ samādhirbahukaro bodhisattvānāṃ mahāsattvānāmanuttarasya sarvajñajñānasyāharaṇāya saṃvartata iti 
 atha khalu bhagavāṃścandraprabhasya kumārabhūtasya tasyāṃ velāyāmetadeva pūrvayogaparivartaṃ bhūyasyā mātrayā gāthābhigītena vistareṇa saṃprakāśayati sma 
 smarāmyahaṃ pūrvamatītamadhvani
 acintiye kalpi narāṇa uttamaḥ 
 utpannu lokārthakaro maharṣi
 nāmena so ucyati ghoṣadattaḥ   
 aśīti koṭyaḥ paripūrṇa tasya
 prathamo gaṇo āsi ya śrāvakāṇām 
 dvitīya cāsīt paripūrṇa saptati
 stṛtīya co ṣaṣṭyarahantakoṭiyaḥ   
 sarve ca kṣīṇāsrava niṣkileśāḥ
 sarve ca ṛddhībalapāramiṃ gatāḥ 
 varṣaṃ sahasrā duvi viśaṃ cāyuḥ
 kṣetraṃ ca āsīt pariśuddha śobhanam   
 abhiṣekaprāptā parahita aprameyā
 vaśitehi bhūmihi ca supratiṣṭhitāḥ 
 āsanna te drumavari bodhi bodhituṃ
 ye bodhisatvāsta abhūṣi tāyinaḥ   
 iha jambudvīpasmi abhūṣi rājā
 dṛḍhabalo nāma mahābalaśca 
 upārdhu rājyasya tadeku bhuñjate
 dvitīya cādhasya abhūṣi rājā   
 mahābalasyo vijitasmi buddho
 utpanna so devamanuṣyapūjitaḥ 
 labhitva rājā sugatasmi śraddhām
 upasthihī varṣasahasra pūrṇam   
 tasyānuśikṣī bahu anyasattvāḥ
 kurvanti satkāra tathāgatasya 
 lokāmiṣeṇaiva hi dharmapūjayā
 saśrāvakasya atulo'bhū utsadaḥ   
 abhūṣi cittaṃ puruṣottamasya
 deśiṣya dharmamimi dharmakāmāḥ 
 yannūna sarve prajahitva kāmā
 niha pravrajeyurmama śāsanasmin   
 sa bhāṣate gātha narāṇamuttamaḥ
 saṃlekhidharmaṃ sugatāna śikṣām 
 gṛhavāsadoṣāṃśca anantaduḥkhān
 pratipatti dharmeṣviha dharmapūjā   
 śruṇitva gāthāṃ tada rājapārthivo
 eko vicinteti rahogato nṛpaḥ 
 na śakya gehasmi sthihitva sarve
 pratipadyitumuttadharmapūjā   
 sa rājya tyaktvā yatha kheṭapiṇḍaṃ
 prāṇisahasrebhiraśītibhiḥ saha 
 upasaṃkramī tasya jinasya antikaṃ
 vanditva pādau purataḥ sthito'bhūt   
 teṣāṃ jino āśayu jānamāno
 deśetimaṃ śānta samādhi durdṛśam 
 te prītiprāmodyasukhena prīṇitā
 stuṣṭā udagrāstada pravrajiṃsu   
 te pravrajitvāna imaṃ samādhiṃ
 dhāritva vācitva paryāpuṇitva 
 na jātu gacche vinipātadurgatiṃ
 kalpāna koṭyaḥ paripūrṇa viṃśatim   
 te tena sarve kuśalena karmaṇā
 adrākṣu buddhāna sahasrakoṭiyaḥ 
 sarveṣu co teṣu jinānuśāsane
 te pravrajitvemu samādhi bhāvayī   
 te paścime kāli abhūṣi buddhā
 dṛḍhaśūranāmāna anantavīryāḥ 
 kṛtvā ca arthaṃ bahuprāṇikoṭināṃ
 te paścikālesmi śikhīva nirvṛtāḥ   
 mahābalo rājā ya āsi pūrvaṃ
 sa jñānaśūro abhu buddha loke 
 tadā bahu prāṇisahasrakoṭiyaḥ
 sthapetva bodhāya sa paści nirvṛtaḥ   
 tasmācchruṇitvā imu paścikāle
 dhāreya sūtramimu buddhavarṇitam 
 dhāretvimamīdṛśa dharmakoṣaṃ
 bhaviṣyathā kṣipra narāṇamuttamāḥ   
 iti śrīsamādhirāje ghoṣadattaparivarto nāma pañcamaḥ 
 samādhiparivartaḥ 
 tatra bhagavān punarapi candraprabhaṃ kumārabhūtamāmantrayate smatasmāttarhi kumāra bodhisattvena mahāsattvena imaṃ samādhimākāṅkṣatā kṣipraṃ cānuttarāṃ samyaksaṃbodhimabhisaṃboddhukāmena samādhiparikarma karaṇīyam 
 tatra kumāra katamat samādhiparikarma 
 iha kumāra bodhisattvo mahākaruṇāsaṃprasthitena cittena tiṣṭhatāṃ vā tathāgatānāṃ parinirvṛtānāṃ vā pūjākarmaṇe udyukto bhavati
 yaduta cīvarapiṇḍapātaśayanāsanaglānapratyayabhaiṣajyapariṣkāraiḥ puṣpadhūpagandhamālyavilepanacūrṇacīvaracchatradhvajapatākābhistūryatālāvacarairvaijayantībhiḥ tacca kuśalamūlaṃ samādhipratilambhāya pariṇamayati 
 sa na kaṃciddharmamākāṅkṣaṃstathāgataṃ pūjayati na rūpaṃ na kāmān na bhogān na svargān na parivārān 
 api tu khalu punardharmacittako bhavati 
 sa ākāṅkṣan dharmakāyato'pi tathāgataṃ nopalabhate
 kimaṅga punā rūpakāyata upalapsyate 
 tasmāttarhi kumāra eṣāṃ sā tathāgatānā pūjā yaduta tathāgatasyādarśanamātmanaścānupalabdhiḥ karmavipākasya cāpratikāṅkṣamāṇatā 
 anayā kumāra trimaṇḍalapariśuddhayā pūjayā tathāgataṃ pūjayitvā bodhisattvo mahāsattva imaṃ samādhiṃ pratilabhate kṣipraṃ cānuttarāṃ samyaksaṃbodhimabhisaṃbudhyate
 atha khalu bhagavāṃstasyāṃ velāyāṃ candraprabhasya kumārabhūtasya etadeva samādhiparikarmanirdeśaṃ bhūyasyā mātrayā gāthābhigītena vistareṇa saṃprakāśamati sma
 anantajñānasya daditva gandhān
 anantagandho bhavatī narāṇām 
 na kalpakoṭīya vrajanti durgatiṃ
 durgandhiyaṃ teṣu na jātu bhoti   
 te kalpakoṭyaścaramāṇu cārikāṃ
 pūjitva buddhāna sahasrakoṭiyaḥ 
 te jñānagandhena samudgatena
 bhavanti buddhā varaśīlagandhikāḥ   
 sacet punarjānati vāsti sattvo
 yo gandha detī tatha yasya dīyate 
 etena cittena dadāti gandha
 meṣāsya kṣāntirmṛdu ānulomikī   
 tasyaitaṃ kṣāntimadhimātra sevataḥ
 sacennaraḥ kākaṇicchedyu chidyate 
 kalpāna koṭyo yatha gaṅgavālikā
 na tasya cittaṃ bhavati vivartiyam   
 kiṃ kāraṇaṃ vucyati kṣānti nāma
 kathaṃ puno vucyati ānulomikī 
 avivartiko vucyati kena hetunā
 kathaṃ puno vucyati bodhisattvaḥ   
 kṣāntyasmi dharme prakṛtau nirātmake
 nairātmyasaṃjñasya kileśu nāsti 
 khaṃ yādṛśaṃ jānati sarvadharmā
 stasmādiha syā kva tu kṣānti nāma   
 ānulomi sarveṣa jināna śikṣato
 na cāsti dharmaścarate vicakṣaṇaḥ 
 na buddhadharmeṣu janeti saṃśayā
 niyaṃ sa kṣāntirbhavatānulomikī   
 evaṃ carantasya ya loki mārā
 ste buddharūpeṇa bhaṇeyya vācā 
 sudurlabhā bodhi bhavāhi śrāvakā
 na gṛhṇotī vākyu na co vivartate   
 bodheti sattvān viṣamātu dṛṣṭito
 na eṣa mārgo amṛtasya prāptaye 
 kumārga varṇitva pathe sthapeti
 taṃ kāraṇamucyati bodhisattvaḥ   
 kṣamiṣyanūlomapathe sthitasya
 nairātmyasaṅgāya vibodhitasya 
 svapnāntare'pyasya na jātu bhoti
 asti naro pudgala jīva sattvaḥ   
 sace mārakoṭyo yatha gaṅgavālukā
 ste buddharūpeṇa upāgamitvā 
 bhaṇeyurabhyantarakāyu jīvo
 te maṃ vade nāsti na yūya buddhā   
 jñānena jānāmyahu skandhaśūnyakaṃ
 jñātvā ca kleśehi na saṃvasāmi 
 vyāhāramātreṇa ca vyoharāmi
 parinirvṛto lokamimaṃ carāmi   
 yathā hi putra puruṣasya jātu
 kṛtaṃsi nāmā ayameva nāma 
 nāmaṃ na tasyo diśatā sulabhyate
 tathāsya nāmaṃ na kutaścidāgatam   
 tathaiva nāmaṃ kṛtu bodhisattvo
 na cāsya nāmaṃ diśatā sulabhyate 
 paryeṣamāṇo ayu bodhisattvo
 jānāti yo eṣa sa bodhisattvaḥ   
 samudramadhye'pi jvaleta agni
 rna bodhisattvasya satkāyadṛṣṭiḥ 
 yato'sya bodhāya utpannu citta
 matrāntare tasya na jīvadṛṣṭiḥ   
 na hyatra jāto na mṛto ca kaści
 dutpanna sattvo manujo naro vā 
 māyopamā dharma svabhāvaśūnyā
 na śakyate jānitu tīrthikehi   
 na cāpi āhāravimūrchitehi
 lubdhehi gṛddhehi ca pātracīvare 
 na coddhatehi napi connatehi
 śakyā iyaṃ jānitu buddhabodhiḥ   
 na styānamiddhābhihataiḥ kusīdaiḥ
 stabdhehi mānīhi anātrapehi 
 yeṣāṃ na buddhasmi prasādu asti
 na śakyate hī varabodhi jānitum   
 na bhinnavṛttehi pṛthagjanehi
 yeṣāṃ na dharmasmi prasādu asti 
 sabrahmacārīṣu ca nāsti gauravaṃ
 na śakyate hī varabodhi buddhitum   
 abhinnavṛttā hirimanta lajjino
 yeṣāṃ sti buddhe api dharme prema 
 sabrahmacārīṣu ca tīvragauravaṃ
 te prāpuṇantī varabodhimuttamām   
 smṛterupasthāna iha yeṣa gocaraḥ
 prāmodya prīti śayanamupastṛtam 
 dhyānāni cāhāru samādhi pāniyaṃ
 budhyanti te'pi varabodhimuttamām   
 nairātmyasaṃjñā ca divāvihāro
 anusmṛtiścaṃkramaśūnyabhāvaḥ 
 bodhyaṅgapuṣpā surabhī manoramā
 te yujyamānā varabodhi prāpayī   
 yā bodhisattvāna carī vidūnā
 mabhūmiranyasya janasya tatra 
 pratyekabuddhāna ca śrāvakāṇa ca
 ko vātra vijño na janeya chandam   
 sacenmamā āyu bhaveta ettakaṃ
 kalpāna koṭyo yatha gaṅgavālukāḥ 
 ekasya romasya bhaṇeya varṇaṃ
 bauddhena jñānena paryantu nāsti   
 tasmācchuṇitvā imu ānuśaṃsā
 manābhibhūtena jinena deśitām 
 imaṃ samādhiṃ laghu uddiśeyā
 na durlabhā bheṣyati agrabodhiḥ   
 iti śrīsamādhirāje samādhiparivarto nāma ṣaṣṭhaḥ 
 trikṣāntyavatāraparivartaḥ 
 tatra bhagavān punarapi candraprabhaṃ kumārabhūtamāmantrayate smatasmātarhi kumāra bodhisattvena mahāsattvenemaṃ samādhimākāṅkṣatā kṣipraṃ cānuttarāṃ samyaksaṃbodhimabhisaṃboddhukāmena trikṣāntijñānakuśalena bhavitavyam 
 tena prathamā kṣāntiḥ prajñātavyā 
 dvitīyā kṣāntiḥ prajñātavyā 
 tṛtīyā kṣāntiḥ prajñātavyā 
 trikṣāntiviśeṣakuśalena bhavitavyaṃ trikṣāntijñānaviśeṣakuśalena ca 
 tat kasya hetoḥ 
 tathāhi kumāra yadā bodhisattvo mahāsattvastrikṣāntiviśeṣakuśalo bhavati trikṣāntijñānaviśeṣakuśalaśca bhavati
 tadāyaṃ kumāra bodhisattvo mahāsattvaḥ kṣipraṃ samādhiṃ pratilabhate
 kṣipraṃ cānuttarāṃ samyaksaṃbodhimabhisaṃbudhyate 
 tasmāttarhi kumāra bodhisattvena mahāsattvena kṣipraṃ cānuttarāṃ samyaksaṃbodhimabhisaṃboddhukāmenāyaṃ trikṣāntyavatāro dharmaparyāya udgrahītavyaḥ
 udgṛhya na parebhyo vistareṇa saṃprakāśayitavyaḥ 
 tad bhaviṣyati bahujanahitāya bahujanasukhāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ceti 
 atha khalu bhagavāṃścandraprabhasya kumārabhūtasyemaṃ trikṣāntyavatāraṃ dharmaparyāyaṃ gāthābhigītena vistareṇa saṃprakāśayati sma 
 na kenacit sārdhaṃ karoti vigrahaṃ
 na bhāṣate vācamanarthasaṃhitām 
 arthe ca dharme ca sadā pratiṣṭhitaḥ
 prathamāya kṣāntīya sada nirdiśīyati   
 māyopamān jānati sarvadharmān
 na cāpi so bhoti nimittagocaraḥ 
 na hīyate jñānavivṛddhabhūmeḥ
 prathamāya kṣāntīya ime viśeṣāḥ   
 sa sarvasūtrāntanayeṣu kovidaḥ
 subhāṣite'sminnadhimuktipaṇḍitaḥ 
 anantajñānī sugatāna jñāne
 prathamāya kṣāntīya ime viśeṣāḥ   
 yaḥ kaści dharmaṃ śṛṇute subhāṣitaṃ
 buddhāna co bhāṣita tanna kāṅkṣati 
 adhimucyate sarvajināna dharmatāṃ
 prathamāya kṣāntīya ime viśeṣāḥ   
 nītārthasūtrāntaviśeṣa jānati
 yathopadiṣṭā sugatena śūnyatā 
 yāsmin punaḥ pudgala sattva pūruṣo
 neyārthatāṃ jānati sarvadharmān   
 ye asmi loke pṛthu anyatīrthā
 na tasya teṣu pratihanyate manaḥ 
 kāruṇyameteṣu upasthapeti
 prathamāya kṣāntīya ime viśeṣāḥ   
 ābhāsamāgacchati tasya dhāraṇī
 tasmiṃśca ābhāsi na jātu kāṅkṣati 
 satyānuparivartini vāca bhāṣate
 prathamāya kṣāntīya ime viśeṣāḥ   
 caturṇa dhātūna siyānyathātvaṃ
 vāyvambutejaḥpṛthivīya cāpi 
 na co vivarteta sa buddhabodheḥ
 prathamāya kṣāntīya ime viśeṣāḥ   
 ye śilpasthānā pṛthu asti loke
 sarveṣu so śikṣitu bodhisattvaḥ 
 na cātmana uttari kiṃci paśyati
 prathamāya kṣāntīya ime viśeṣāḥ   
 akampiyaḥ samathabalena bhoti
 śelopamo bhoti vipaśyanāya 
 na kṣobhituṃ śakyu sa sarvasattvai
 rdvitīyāya kṣāntīya sa nirdiśīyati   
 samāhitastiṣṭhati bhāṣate ca
 samāhitaścaṃkramate niṣīdati 
 samādhiye pāramitāgato vidu
 dvitīyāya kṣāntīya ime viśeṣāḥ   
 samāhito labhati abhijña pañca
 kṣetraśataṃ gacchati dharmadeśakaḥ 
 no cāpi so ṛddhibalāttu hīyate
 dvitīyāya kṣāntīya ime viśeṣāḥ   
 sa tādṛśaṃ śānta samādhimeṣate
 samāhitasya na sa asti sattvaḥ 
 yastasya cittasya pramāṇu gṛhṇīyā
 dvitīyāya kṣāntīya ime viśeṣāḥ   
 ye lokadhātuṣviha keci sattvā
 ste buddhajñānena bhaṇeyu dharmān 
 udgṛhṇato sarva yato hi bhāṣiutaṃ
 dvitīyāya kṣāntīya ime viśeṣāḥ   
 purimottarā dakṣiṇapaścimāsu
 heṣṭhe tathordhvaṃ vidiśāsu caiva 
 sarvatra so paśyati lokanāthān
 tṛtīyāya kṣāntīya sa nirdiśīyati   
 suvarṇavarṇena samucchrayeṇa
 acintiyāṃ nirmita nirmiṇitvā 
 deśeti dharmaṃ bahuprāṇikoṭināṃ
 tṛtīyāya kṣāntīya ime viśeṣāḥ   
 ya jambudvīpa iha buddhakṣetre
 sarvatra so dṛśyati bodhisattvaḥ 
 jñātaśca bhotī sasurāsure jage
 tṛtīyāya kṣāntīya ime viśeṣāḥ   
 buddhāna ācāru tathaiva gocarā
 īryāpatho yādṛśa nāyakānām 
 sarvatra so śikṣitu bhoti paṇḍita
 stṛtīyāya kṣāntīya ime viśeṣāḥ   
 ye lokadhātuṣviha keci sattvā
 ste bodhisattvasya bhaṇeyu varṇam 
 sace'sya tasmin nānunīyate mano
 na śikṣito ucyati buddhajñāne   
 ye lokadhātuiṣviha keci sattvā
 ste bodhisattvasya bhaṇeyu varṇam 
 sace'sya teṣu pratihanyate mano
 na śikṣito'dyāpi sa buddhajñāne   
 arthena labdhena na bhoti sūmano
 na cāpyanarthena sa bhoti durmanāḥ 
 śailopame citti sadā pratiṣṭhito
 ayaṃ viśeṣastṛtīyāya kṣāntiyāḥ   
 ghoṣānugāmī iya kṣāntiruktā
 cintāmayī bhāvanānulomikī 
 śrutaṃmayā sā anutpattikā yā
 śikṣā ca atrāpyayu bodhimārgaḥ   
 tisro'pi kṣāntīya sadā niruttarāḥ
 sa bodhisattvena bhavanti labdhāḥ 
 dṛṣṭvā tatastaṃ sugatā narottamā
 viyākaronti virajāya bodhaye   
 tato'sya taṃ vyākaraṇaṃ śruṇitvā
 prakampitā medinī ṣaḍvikāram 
 ābhāya kṣetraṃ bhavate prabhāsvaraṃ
 puṣpāṇi ca varṣiṣu devakoṭyaḥ   
 tasyo ca taṃ vyākaraṇaṃ śruṇitvā
 sattvāna koṭī niyutā acintiyā 
 utpādayī citta varāgrabodhaye
 vayaṃ pi bheṣyāma jina āryacetikāḥ   
 kṣāntyā imāstisra niruttarā yadā
 saṃbodhisattvena bhavanti labdhāḥ 
 na cāpi so jāyati nāpi mrīyate
 na cāpi sa cyavati nopapadyate   
 yadā imā kṣānti trayo niruttarā
 saṃbodhisattvena bhavanti labdhāḥ 
 na paśyateḥ jāyati yaśca mrīyate
 sthitadharmatāṃ paśyati sarvadharmān   
 tathāhi teno vitatheti jñātā
 māyopamā dharma svabhāvaśūnyāḥ 
 na śūnyatā jāyati no ca mrīyate
 svabhāvaśūnyā imi sarvadharmāḥ   
 yadāttyasau satkṛtu bhoti kenacid
 upasthito mānitu pūjito'rcitaḥ 
 na tasya tasminnanunīyate mano
 jānāti so dharmasvabhāvaśūnyatām   
 ākruṣṭa sattvehi prahāratarjito
 na teṣu krodhaṃ kurute na mānam 
 maitrīṃ ca teṣu dṛḍha saṃjaneti
 tathaiva sattvāna pramocanāya   
 loṣṭehi daṇḍehi ca tāḍyamānaḥ
 pratighātu teṣu na karoti paṇḍitaḥ 
 nairātmyakṣāntīya pratiṣṭhitasya
 na vidyate krodhakhilaṃ na mānaḥ   
 tathāhi teno vitatheti jñātā
 māyopamā dharma svabhāvaśūnyāḥ 
 sa tādṛśe dharmanaye pratiṣṭhitaḥ
 susatkṛto bhoti sadevaloke   
 yadāpi sattvāḥ pragṛhītaśastrā
 śchindeyu tasyo pṛthu aṅgamaṅgam 
 na tasya teṣu pratihanyate mano
 na cāpi maitrī karuṇā tu hīyate   
 evaṃ ca so tatra janeti cittaṃ
 chindanti te hi pṛthu aṅgamaṅgam 
 tathā na mahyaṃ śiva śānti nirvṛtī
 yāvanna sthāpye imi agrabodhaye   
 etādṛśe kṣāntibale niruttare
 nairātmyakṣāntīsamatāvihāriṇām 
 saṃbodhisattvāna mahāyaśānāṃ
 kalpāna koṭyaḥ satataṃ subhāvitāḥ   
 tatottare yāttika gaṅgavālikā
 na tāva bodhī bhavatīha sparśitā 
 ye buddhajñānena na karoti kāryaṃ
 kiṃ vā punarjñāna tathāgatānām   
 kṣapetu varṇaṃ sukaraṃ na teṣāṃ
 prabhāṣatā kalpaśatānyacintiyā 
 anantakīrtena mahāyaśānāṃ
 nairātmyakṣāntīya pratiṣṭhitānām   
 tasmāddhi yo icchati bodhi buddhituṃ
 taṃ jñānaskandhaṃ pravaraṃ niruttaram 
 sa kṣānti bhāvetu jinena varṇitāṃ
 na durlabhā bodhi varā bhaviṣyati   
 iti śrīsamādhirāje trikṣāntyavatāraparivarto nāma saptamaḥ   
 abhāvasamudgataparivartaḥ 
 tatra punarapi bhagavān candraprabhaṃ kumārabhūtamāmantrayate smabhūtapūrvaṃ kumāra atīte'dhvani asaṃkhyeyaiḥ kalpairasaṃkhyeyatarairvipularaiprameyairacintyairaparimāṇairyadāsīt
 tena kālena tena samayena abhāvasamudgato nāma tathāgato'rhan samyaksaṃbuddho loke udapādi vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān 
 tat kiṃ manyase kumāra kena kāraṇena sa tathāgato'bhāvasamudgata ityucyate 
 sa khalu punaḥ kumāra tathāgato jātamātra evoparyantarīkṣe saptatālamātraṃ vaihāyasamabhyudgamya sapta padāni prakramitvā imāmevaṃrūpāṃ vācamabhāṣataabhāvasamudgatāḥ
 abhāvasamudgatāḥ sarvadharmā iti 
 tena ca kumāra śabdena trisāhasramahāsāhasro lokadhātuḥ svareṇābhivijñapto'bhūt 
 tatra bhaumān devānupādāya yāvad brahmalokaṃ paraṃparayā śabdamudīrayāmāsuḥ ghoṣamanuśrāvayāmāsuḥabhāvasamudgato batāyaṃ tathāgato bhaviṣyati
 yo jātamātra evoparyantarīkṣe saptatālamātramabhyudgamya sapta padāni prakramitvā abhāvaśabdamudīrayati 
 iti hyabhāvasamudgato'bhāvasamudgata iti tasya tathāgatasya nāmadheyamudapādi 
 tasya ca bhagavato bodhiprāptasya sarvavṛkṣapatrebhyaḥ sarvatṛṇagulmauṣadhivanaspatibhyaḥ sarvaśailaśikharebhyaścābhāvasamudgataśabdo niścarati
 yāvati ca tatra lokadhātau śabdaprajñaptiḥ sarvato'bhāvasamudgatavijñaptiśabdo niścarati 
 tena ca kumāra kālena tena samayena tasya bhagavato'bhāvasamudgatasya tathāgatasyārhataḥ samyaksaṃbuddhasya pravacane mahākaruṇācintī nāma rājakumāro'bhūdabhirūpaḥ prāsādiko darśanīyaḥ paramaśubhavarṇapuṣkalatayā samanvāgataḥ 
 atha khalu kumāra sa mahākaruṇācintī nāma rājakumāro yena bhagavān abhāvasamudgatastathāgato'rhan samyaksaṃbuddhastenosaṃkrāmat 
 upasaṃkramya tasya bhagavataḥ pādau śirasābhivandya bhagavantaṃ triḥ pradakṣiṇīkṛtya ekānte'sthāt 
 atha khalu kumāra sa bhagavān abhāvasamudgatastathāgato'rhan samyaksaṃbuddho mahākaruṇācintino rājakumārasyādhyāśayaṃ viditvā imaṃ samādhiṃ deśayāmāsa 
 atha khalu kumāra sa mahākaruṇācintī rājakumāraḥ imaṃ samādhiṃ śrutvā tuṣṭa udagra āttamanāḥ pramuditaḥ prītisaumanasyajātaḥ prasīdati sma 
 prasannacittaśca keśaśmaśrūṇyavatārya kāṣāyāṇi vastrāṇi paridhāya samyageva śraddhayā agārādanagārikāṃ pravrajito'bhūt 
 sa pravrajitaḥ sannimaṃ samādhimudgṛhītavān 
 udgṛhya paryavāpya dhārayitvā vācayitvā bhāvanāyogamanuyukto vyahārṣīt 
 sa tainaiva kuśalamūlena viṃśatikalpakoṭyo na jātu durgativinipātamagamat 
 viṃśatīnāṃ kalpānāmatyayena anuttarāṃ samyaksaṃbodhimabhisaṃbuddho'bhūt 
 suvicintitārtho nāma tathāgato'rhan samyaksaṃbuddho loka udapādi 
 sarveṣu ca teṣu kalpeṣu viśatiṃ ca buddhakoṭīrārāgayāmāsa 
 paśya kumāra yathāyaṃ samādhirbahukaro bodhisattvānāṃ mahāsattvānāmanuttarasya buddhajñānasya paripūraṇāya saṃvartate 
 atha khalu bhagavāṃstasyāṃ velāyāmimā gāthā abhāṣata
 smarāmyahaṃ pūrvamatītamadhvani
 acintiye kalpi narāṇamuttamaḥ 
 utpannu lokārthakaro maharṣi
 rnāmnā hi so'bhāvasamudgato'bhūt   
 sa jātamātro gagane sthihitvā
 sarveṣa dharmāṇa abhāvu deśayī 
 tadānurūpaṃ kṛtu nāmadheyaṃ
 śabdena sarvaṃ trisahasra vijñapī   
 devāpi sarve pramumoca śabdaṃ
 abhāvu nāmneti jino bhaviṣyati 
 yo jātamātraḥ pada sapta prakrama
 nnabhāvu dharmāṇa bravīti nāyakaḥ   
 buddho yadā bheṣyati dharmarājaḥ
 sarveṣa dharmāṇa prakāśako muniḥ 
 tṛṇavṛkṣagulmauṣadhiśailaparvate
 abhāvu dharmāṇa ravo bhaviṣyati   
 yāvanti śabdāstahi lokadhātau
 sarve hyabhāvā na hi kaści bhāvaḥ 
 tāvanti kho tasya tathāgatasya
 svaru niścarī lokavināyakasya   
 tasmiṃśca kāle abhu rājaputraḥ
 karuṇāvicintī sada nāmadheyaḥ 
 abhirūpa prāsādika darśanīya
 upāgamī tasya jinasya antikam   
 vanditva pādau munipuṃgavasya
 pradakṣiṇaṃ kṛtya ca gauraveṇa 
 prasannacitto niṣasāda tatra
 śravaṇāya dharmaṃ virajamanuttaram   
 sa co jino āśayu jñātva dhīraḥ
 prakāśayāmāsa samādhimetam 
 śrutvā ca so imu virajaṃ samādhiṃ
 laghu pravrajī jinavaraśāsane'smin   
 sa pravrajitvāna imaṃ samādhiṃ
 dhāritva vācitva paryāpuṇitvā 
 kalpāna koṭyaḥ paripūrṇa viṃśatiṃ
 na jātu gacche vinipātabhūmim   
 sa tena caivaṃ kuśalena karmaṇā
 ārāgayī viṃśati buddhakoṭyaḥ 
 teṣāṃ ca sarveṣu jināna antikā
 dimaṃ varaṃ śānta samādhi bhāvayī   
 sa paścikāle abhu buddha loke
 sucintitārtho sadanāmadheyaḥ 
 kṛtvā ca arthaṃ bahuprāṇakoṭināṃ
 sa paścakālasmi śikhīva nirvṛtaḥ   
 tasmāddhi ya icchati bodhi buddhituṃ
 sattvāṃśca uttarāyituṃ bhavārṇavāt 
 dhāreta sūtramimu buddhavarṇitaṃ
 na durlabhā bheṣyati so'grabodhiḥ   
 iti śrī samādhirāje abhāvasamudgataparivarto nāmāṣṭamaḥ   
 gambhīradharmakṣāntiparivartaḥ 
 tatra bhagavān punarapi candraprabhaṃ kumārabhūtamāmantrayate smatasmāttarhi kumāra bodhisattvena mahāsattvenemaṃ samādhimākāṅkṣatā kṣipraṃ cānuttarāṃ samyaksaṃbodhimabhisaṃboddhukāmena gambhīradharmakṣāntikuśalena bhavitavyam 
 kathaṃ ca kumāra bodhisattvo mahāsattvo gambhīradharmakṣāntikuśalo bhavati 
 iha kumāra bodhisattvena mahāsattvena māyopamāḥ sarvadharmā yathābhūtataḥ prajñātavyāḥ 
 svapnopamā marīcyupamāḥ pratiśrutkopamāḥ pratibhāsopamā udakacandropamā nirmitopamāḥ pratibimbopamā ākāśopamāḥ sarvadharmāḥ prajñātavyāḥ 
 yadā ca kumāra bodhisattvena mahāsattvena māyopamāḥ sarvadharmāḥ parijñātā bhavanti
 svapnopamā marīcyupamāḥ pratiśrutkopamāḥ pratibhāsopamā udakacandropamā nirmitopamāḥ pratibimbopamā ākāśopamāḥ sarvadharmāḥ parijñātā bhavanti yathābhūtataḥ tadāyaṃ kumāra bodhisattvo mahāsattvo gambhīradharmakṣāntikuśala ityucyate 
 sa gambhīrayā dharmakṣāntyā samanvāgato rañjanīyeṣu dharmeṣu na rajyate
 doṣaṇīyeṣu dharmeṣu na duṣyate
 mohanīyeṣu dharmeṣu na muhyate 
 tat kasya hetoḥ 
 tathā hisa taṃ dharmaṃ na samanupaśyati
 taṃ dharmaṃ nopalabhate 
 yo rajyeta yatra vā rajyeta
 yena vā rajyeta 
 yo duṣyeta yatra vā duṣyeta
 yena vā duṣyeta 
 yo muhyeta yatra vā muhyeta
 yena vā muhyeta 
 sa taṃ dharmaṃ na samanupaśyati
 taṃ dharma nopalabhate 
 taṃ dharmamasamanupaśyannanupalabhamāno'rakto'duṣṭo'mūḍho'viparyastacittaḥ samāhita ityucyate 
 niṣprapañcaḥ  
 tīrṇaḥ pāragataḥ  
 sthalagataḥ  
 kṣemaprāptaḥ 
 arūpaprāptaḥ 
 śīlavān 
 jñānavān 
 prajñāvān 
 puṇyavān 
 ṛddhimān  
 smṛtimān 
 matimān  
 gatimān 
 hrīmān  
 dhṛtimān 
 cāritravān 
 dhūtaguṇasaṃlekhavān 
 anaṅganaḥ 
 niṣkiṃcanaḥ 
 arhan 
 kṣīṇāsravaḥ 
 niṣkleśo vaśībhūtaḥ suvimuktacittaḥ suvimuktaprajñaḥ ājāneyo mahānāgaḥ kṛtakṛtyaḥ kṛtakaraṇīyo'pahṛtabhāro'nuprāptasvakārthaḥ parikṣīṇabhavasaṃyojanaḥ samyagājñāsuvimuktacittaḥ sarvacetovaśiparamapāramitāprāptaḥ śramaṇaḥ 
 brāhmaṇaḥ snātakaḥ 
 pāragaḥ vedakaḥ śrotriyaḥ 
 buddhaputraḥ 
 śākyaputraḥ 
 marditakaṇṭakaḥ 
 utkṣiptaparikhaḥ 
 udīrṇaparikhaḥ 
 ākṣiptaśalyaḥ 
 nirjaraḥ 
 bhikṣuḥ 
 apariveṣṭanaḥ 
 puruṣaḥ 
 satpuruṣaḥ 
 uttamapuruṣaḥ 
 mahāpuruṣaḥ 
 puruṣasiṃhaḥ 
 puruṣanāgaḥ 
 puruṣājāneyaḥ 
 puruṣadhaureyaḥ puruṣaśūraḥ 
 puruṣavīraḥ 
 puruṣapuṣpaḥ 
 puruṣapadmaḥ 
 puruṣapuṇḍarīkaḥ 
 puruṣadamakaḥ 
 puruṣacandraḥ 
 akāpuruṣaḥ 
 puruṣānupaliptaḥ ityucyate 
 atha khalu bhagavāstasyāṃ velāyamimā gāthā abhāṣata
 yada lokadhātu na vivarta bhoti
 ākāśu bhoti ayu sarvalokaḥ 
 yathaiva taṃ pūrvu tathaiva paścāt
 tathopamān jānatha sarvadharmān   
 idaṃ jagad yāva ca kiṃci vartate
 adhastameti abhūdāpaskandhaḥ 
 yathaiva taṃ heṣṭhe tathaiva ūrdhvaṃ
 tathopamān jānatha sarvadharmān   
 yathāntarīkṣasmi na kiṃcidabhraṃ
 kṣaṇena co dṛśyati abhramaṇḍalam 
 pūrvāntu jānīya kutaḥ prasūtaṃ
 tathopamān jānatha sarvadharmān   
 tathāgatasyo yatha nirvṛtasya
 manasi karontaḥ pratibimbu dṛśyate 
 yathaiva taṃ pūrvu tathaiva paścāt
 tathopamān jānatha sarvadharmān   
 yathaiva phenasya mahāntu piṇḍa
 moghena ucchettu naro nirīkṣate 
 nirīkṣya so tatra na sārasaṃdarśī
 tathopamān jānatha sarvadharmān   
 deve yathā varṣati sthūlabinduke
 pṛthak pṛthag budbuda saṃbhavanti 
 utpannabhagnā na hi santi budbudā
 stathopamān jānatha sarvadharmān   
 yathaiva grāmāntari lekhadarśanāt
 kriyāḥ pravartanti pṛthak śubhāśubhāḥ 
 na lekhasaṃkrānti girāya vidyate
 tathopamān jānatha sarvadharmān   
 yathā naro mānamadena mohito
 bhramanti saṃjānatimāṃ vasuṃdharām 
 na co mahīyā calitaṃ na kampitaṃ
 tathopamān jānatha sarvadharmān   
 ādarśapṛṣṭhe tatha tailapātre
 nirīkṣate nāri mukhaṃ svalaṃkṛtam 
 sā tatra rāgaṃ janayitva bālā
 pradhāvitā kāma gaveṣamāṇā   
 mukhasya saṃkrānti yadā na vidyate
 bimbe mukhaṃ naiva kadāci labhyate 
 yathā sa mūḍhā janayeta rāgaṃ
 tathopamān jānatha sarvadharmān   
 yathaiva gandharvapuraṃ marīcikā
 yathaiva māyā supinaṃ yathaiva 
 svabhāvaśūnyā tu nimittabhāvanā
 tathopamān jānatha sarvadharmān   
 yathaiva candrasya nabhe viśuddhe
 hrade prasanne pratibimba dṛśyate 
 śaśisya saṃkrānti jale na vidyate
 tallakṣaṇān jānatha sarvadharmān   
 yathā naraḥ śailavanāntare sthito
 bhaṇeyya gāyeyya haseyya rodaye 
 pratiśrutkā śrūyati no ca dṛśyate
 tathopamān jānatha sarvadharmān   
 gīte ca vādye ca tathaiva rodite
 pratiśrutkā jāyati taṃ pratītya 
 girāya ghoṣo na kadāci vidyate
 tathopamān jānatha sarvadharmān   
 yathaiva kāmān supinanta seviya
 pratibuddhasattvaḥ puruṣo na paśyati 
 sa bāla kāmeṣvatikāmalobhī
 tathopamān jānatha sarvadharmān   
 rūpān yathā nirmiṇi māyakāro
 hastīrathānaśvarathān vicitrān 
 na cātra kaścid ratha tatra dṛśate
 tathopamān jānatha sarvadharmān   
 yathā kumārī supināntarasmin
 sā putra jātaṃ ca mṛtaṃ ca paśyati 
 jāte'tituṣṭā mṛte daurmanaḥsthitā
 tathopamān jānatha sarvadharmān   
 yathā mṛtāṃ mātaramātmajaṃ vā
 svapne tu vai roditi uccaśabdam 
 na tasya mātā mriyate na putra
 stathopamān jānatha sarvadharmān   
 yathaiva rātrau jala candra dṛśyate
 acchasmi vārismi anāvilasmi 
 agrāhya tuccho jala candraśūnya
 tathopamān jānatha sarvadharmān   
 yathaiva grīṣmāṇa madhyāhnakāle
 tṛṣābhitaptaḥ puruṣo vrajeta 
 marīcikāṃ paśyati toyarāśiṃ
 tathopamān jānatha sarvadharmān   
 marīcikāyāmudakaṃ na vidyate
 sa mūḍha sattvaḥ pibituṃ tadicchati 
 abhūtavāriṃ pibituṃ na śakyate
 tathopamān jānatha sarvadharmān   
 yathaiva ārdraṃ kadalīya skandhaṃ
 sārārthikaḥ puruṣu vipāṭayeta 
 bahirvā adhyātma na sāramasti
 tathopamān jānatha sarvadharmān   
 na cakṣuṃ pramāṇaṃ na śrotra ghrāṇaṃ
 na jihva pramāṇaṃ na kāyacittam 
 pramāṇa yadyeta bhaveyurindriyā
 kasyāryamārgeṇa bhaveta kāryam   
 yasmādime indriya apramāṇā
 jaḍāḥ svabhāvena avyākṛtāśva 
 tasmād ya nirvāṇapathaiva arthikaḥ
 sa āryamārgeṇa karotu kāryam   
 pūrvāntu kāyasya avekṣamāṇo
 naivātra kāyo napi kāyasaṃjñā 
 na yatra kāyo napi kāyasaṃjñā
 asaṃskṛtaṃ gotramidaṃ pravucyati   
 nivṛtti dharmāṇa na asti dharmā
 yeneti nāsti na te jātu asti 
 astīti nāstīti ca kalpanāvatā
 mevaṃ carantāna na duḥkha śāmyati   
 astīti nāstīti ubhe'pi antā
 śuddhī aśuddhīti ime'pi antā 
 tasmādubhe anta vivarjayitvā
 madhye'pi sthānaṃ na karoti paṇḍitaḥ   
 astīti nāstīti vivāda eṣa
 śuddhī aśuddhīti ayaṃ vivādaḥ 
 vivādaprāptāna na duḥkha śāmyati
 avivādaprāptāna duḥkhaṃ nirudhyate   
 smṛterupasthānakathāṃ kathitvā
 manyanti bālā vaya kāyasākṣī 
 na kāyasākṣisya ca asti manyanā
 prahīṇa tasyo pṛthu sarva manyanā   
 caturṣu dhyāneṣu kathāṃ kathitvā
 vadanti bālā vayaṃ dhyānagocarāḥ 
 na kleśadhyāyi na ca asti manyanā
 viditva jñānena madaḥ prahīyate   
 caturṣu sattveṣu kathāṃ kathitvā
 vadanti bālā vaya satyadarśinaḥ 
 na satyadarśisya ca kāci manyanā
 amanyanā satya jinena deśitā   
 rakṣeta śīlaṃ na ca tena manye
 śruṇeyya dharmaṃ na ca tena manye 
 yanaiva so manyati alpaprajño
 tanmūlakaṃ duḥkha vivardhate'sya   
 duḥkhasya mūlaṃ madu saṃnidarśitaṃ
 sarvajñinā lokavināyakena
 madena mattāna duḥkhaṃ pravardhate
 amanyamānāna dukhaṃ nirudhyate   
 kiyadbahūn dharma paryāpuṇeyyā
 śīlaṃ na rakṣeta śrutena mattaḥ 
 na bāhuśrutyena sa śakyu tāyituṃ
 duḥśīla yena vrajamāna durgatim   
 sacet punaḥ śīlamadena matto
 na bāhuśrutyasmi karoti yogam 
 kṣayetva so śīlaphalamaśeṣaṃ
 puno'pi sa pratyanubhoti duḥkham   
 kiṃcāpi bhāveyya samādhi loke
 na co vibhāveyya sa ātmasaṃjñām 
 punaḥ prakupyanti kileśu tasya
 yathodrakasyeha samādhibhāvanā   
 nairātmyadharmān yadi pratyavekṣate
 tān pratyavekṣya yadi bhāvayeta 
 sa hetu nirvāṇaphalasya prāptaye
 yo anyaheturna sa bhoti śāntaye   
 yathā naraścauragaṇairupadrutaḥ
 palāyitumicchati jīvitārthikaḥ 
 na tasya pādāḥ prabhavanti gacchituṃ
 gṛhītva caurehi sa tatra hanyate   
 evaṃ naraḥ śīlavihīna mūḍhaḥ
 palāyitumicchati saṃskṛtātaḥ 
 sa śīlahīno na prabhoti gacchituṃ
 jarāya vyādhyā maraṇena hanyate   
 yathaiva caurāṇa bahū sahasro
 nānāmukhehi prakaroti pāpam 
 evaṃ kileśā vividhairmukhebhi
 ryathaiva cauro hani śuklapākṣam   
 yena sunidhyāptu nirātmaskandhā
 ākruṣṭhu paribhāṣṭu na śaṅku bhoti 
 sa kleśamārasya vaśaṃ na gacchate
 yaḥ śūnyatāṃ jānati so na kupyate   
 bahū jano bhāṣati skandhaśūnyatāṃ
 na ca prajānāti yathā nirātmakāḥ 
 te aprajānanta parehi coditāḥ
 krodhābhibhūtāḥ paruṣaṃ vadanti   
 yathā naro āturu kāyaduḥkhito
 bahūhi varṣehi na jātu mucyate 
 sa dīrghagailānyadukhena pīḍitaḥ
 paryeṣate vaidyu cikitsanārthikaḥ   
 punaḥ punastena gaveṣatā ca
 āsādito vaidya vidū vicakṣaṇaḥ 
 kāruṇyatāṃ tena upasthapetvā
 prayuktu bhaiṣajyamidaṃ niṣevyatām   
 gṛhītva bhaiṣajya pṛthuṃ varāṃ varāṃ
 na sevate āturu yena mucyate 
 na vaidyadoṣo na ca bhaiṣajānāṃ
 tasyaiva doṣo bhavi āturasya   
 evamiha śāsani pravrajitvā
 paryāpuṇitvā bala dhyāna indriyān 
 na bhāvanāyāmabhiyukta bhonti
 ayuktayogīna kuto'sti nirvṛtiḥ   
 svabhāvaśūnyāḥ sada sarvadharmā
 vastuṃ vibhāventi jināna putrāḥ 
 sarveṇa sarvaṃ bhava sarvaśūnyaṃ
 prādeśikī śūnyatā tīrthikānām   
 na vijña bālehi karonti vigrahaṃ
 satkṛtya bālān parivarjayanti 
 mamāntike enti praduṣṭacittā
 na bāladharmehi karoti saṃstavam   
 na vijña bālāna karoti sevanāṃ
 viditva bālāna svabhāvasaṃtatim 
 kiyacciraṃ bālu susevito'pi
 puno'pi te bhonti amitrasaṃnibhāḥ   
 na vijña bāleṣviha viśvasanti
 vijñāya bālāna svabhāvadharmatām 
 svabhāvabhinna prakṛtīya bālā
 na cāsti mitraṃ hi pṛthagjanānām   
 sahadharmikeno vacanena uktāḥ
 krodhaṃ ca doṣaṃ ca apratyayaṃ ca 
 prāviṣkaronti imi bāladharmān
 imamarthu vijñāya na viśvasanti   
 bālā hi bālehi samaṃ samenti
 yathā amedhyena amedhyu sārdham 
 vijñāḥ punarvijñajanena sārdhaṃ
 samenti sarpiryatha sarpimaṇḍaiḥ   
 saṃsāradoṣāṇa apratyavekṣaṇāt
 karmāṇa vipākamanotarantaḥ 
 buddhāna co vākyamaśraddadhānā
 ste cchedyabhedyasmi caranti bālāḥ   
 sudurlabhaṃ labhya manuṣyalābhaṃ
 na śilpasthāneṣu bhavanti kovidāḥ 
 daridrabhūtāna dhanaṃ na vidyate
 ajīvamānāstada pravrajanti   
 te pravrajitvā iha buddhaśāsane
 adhyuṣitā bhontiha pātracīvare 
 te pāpamitrehi parigṛhītā
 stāṃ nācarante sugatāna śikṣām   
 te ātmanaḥ śīlamapaśyamānā
 ścittavyavasthāṃ na labhanti bālāḥ 
 rātriṃdivaṃ bhonti ayuktayogā
 na te jugupsanti ca pāpakarmataḥ   
 kāyena cittena asaṃyatānāṃ
 na kiṃci vācāya sa jalpitavyam 
 sadā gaveṣanti parasya doṣān
 aparāddhu kiṃ kena vā codayiṣye   
 āhāri adhyuṣita bhonti bālā
 na cāsti mātrajñatu bhojanasmin 
 buddhasya puṇyehi labhitva bhojanaṃ
 tasyaiva bālā akṛtajña bhonti   
 te bhojanaṃ svādurasaṃ praṇītaṃ
 labdhvā ca bhuñjanti ayuktayogāḥ 
 teṣāṃ sa āhāru vadhāya bhoti
 yatha hastipotāna bisā adhautakāḥ   
 kiṃ cāpi vidvān matimān vicakṣaṇo
 bhuñjīta āhāru śuci praṇītam 
 na caiva adhyuṣita tatra bhoti
 agṛghnu so bhuñjati yuktayogī   
 kiṃ cāpi vidvān matimān vicakṣaṇo
 ābhāṣate bālu kuto hi svāgatam 
 tatha saṃgṛhītvā priyavadyatāya
 kāruṇyatāṃ tatra upasthapeti   
 yo bhoti bālāna hitānukampī
 tasyaiva bālā vyasanena tuṣṭāḥ 
 etena doṣeṇa jahitva bālān
 mṛgovadeko viharedaraṇye   
 ima īdṛśān doṣa viditva paṇḍito
 na jātu bālehi karoti saṃgatim 
 vihīnaprajñānupasevato me
 svargāttu hāniḥ kuta bodhi lapsye   
 maitrīvihārī ca bhavanti paṇḍitāḥ
 karuṇāvihārī muditāvihārī 
 upekṣakāḥ sarvabhaveṣu nityaṃ
 samādhi bhāvetva spṛśanti bodhim   
 te bodhi buddhitva śivāmaśokāṃ
 viditva sattvān janavyādhipīḍitān 
 kāruṇyatāṃ tatra upasthapetvā
 kathāṃ kathenti paramārthayuktām   
 ye tāṃ vijānanti jināna dharmatā
 manābhilapyaṃ sugatāna satyam 
 te dharma śrutvā ima evarūpāṃ
 lapsyanti kṣānti ariyāṃ nirāmiṣām   
 iti śrīsamādhirāje gambhīradharmakṣāntiparivarto nāma navamaḥ   
 purapraveśaparivartaḥ 
 tatra bhagavān punarapi candraprabhaṃ kumārabhūtamāmantrayate smatasmāttarhi kumāra pratipattisāro bhaviṣyāmītyevaṃ tvayā kumāra sadā śikṣitavyam
 tat kasya hetoḥ
 pratipattisārasya hi kumāra bodhisattvasya mahāsattvasya na durlabhā bhavatyanuttarā samyaksaṃbodhiḥ
 kiṃ punarayaṃ samādhiḥ 
 atha khalu candraprabhaḥ kumārabhūta utthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocatāścaryaṃ bhagavan yāvat subhāṣitā ceyaṃ bhagavatā bodhisattvānāṃ mahāsattvānāmavavādānuśāsanī sarvabodhisattvaśikṣā deśitā svākhyātā suprajñaptā 
 sarvatathāgatagocaro'yaṃ bhagavan yatra abhūmiḥ sarvaśrāvakapratyekabuddhānāṃ kaḥ punarvādo'nyatīrthikānām 
 pratipattisārāśca vayaṃ bhagavan bhaviṣyāmaḥ anapekṣāḥ kāyajīvite ca bhūtvā tathāgatasyānu śikṣiṣyāmahe 
 tat kasya hetoḥ 
 śikṣitukāmāśca vayaṃ bhagavaṃstathāgatasya
 abhisaṃboddhukāmā vayaṃ bhagavannanuttarāṃ samyaksaṃbodhim 
 arthikā vayaṃ bhagavan anuttarāyāḥ samyaksaṃbodheḥ 
 vidhvaṃsayitukāmāśca vayaṃ bhagavan māraṃ pāpīyāṃsam 
 mocayitukāmā vayaṃ bhagavan sarvasattvān sarvabhayebhyaḥ sarvaduḥkhebhyaḥ 
 adhivāsayatu me bhagavān śvastane mama gṛhe bhaktaṃ bhoktuṃ sārdhaṃ bodhisattvagaṇena sārdhaṃ bhikṣusaṃghena cānukampāmupādāya 
 adhivāsayati sma bhagavāṃścandraprabhasya kumārabhūtasya tūṣṇīṃbhāvena śvastane gṛhe bhaktaṃ bhoktuṃ sārdhaṃ bodhisattvagaṇena bhikṣusaṃghena cānukampāmupādāya 
 atha khalu candraprabhaḥ kumārabhūto bhagavatastūṣṇīṃbhāvenādhivāsanaṃ viditvā utthāyāsanādekāṃsamuttarāsaṅgaṃ kṛtvā bhagavataḥ pādau śirasābhivandya bhagavantaṃ triḥ pradakṣiṇīkṛtya bhagavato'ntikāt prākrāmat 
 atha khalu candaprabhaḥ kumārabhūto yena rājagṛhaṃ mahānagaraṃ yena ca svakaṃ niveśanaṃ tenopasamakrāmat 
 upasaṃkramya candraprabhaḥ svagṛhaṃ prāviśat 
 praviśya ca tāmeva rātriṃ prabhūtaṃ praṇītaṃ khādanīyaṃ bhojanīyaṃ svādanīyamabhisaṃskārayati sma 
 śatarasaṃ ca bhojanaṃ saṃpādya tasyā eva rātryā atyayena rājagṛhaṃ mahānagaraṃ susiktaṃ susaṃmṛṣṭaṃ muktakusumābhikīrṇaṃ gandhaghaṭikānirghūpitamucchritacchatradhvajapatākaṃ dhūpanadhūpitaṃ vitānavitatamavasaktapaṭṭadāmakalāpaṃ sarathyāntarāpaṇamapagatapāṣāṇaśarkarakaṭhallaṃ vicitrapuṣpābhikīrṇaṃ candanacūrṇābhikīrṇaṃ gavākṣatoraṇaniryūhapañjarajālārdhacandrasamalaṃkṛtaṃ candanānuliptamakārṣīt 
 sarvāvantaṃ nagaramutpalakumudapadmapuṇḍarīkābhyavakīrṇamakārṣīt 
 svaṃ ca gṛhaṃ sarvālaṃkāravyūhitamakārṣīt 
 atha khalu candraprabhaḥ kumārabhūta imānevaṃrupān nagaravyūhān gṛhavyūhān bhojanavyūhān samalaṃkṛtya rājagṛhānmahānagarānniṣkramya yena gṛdhrakūṭaparvato yena bhagavāṃstenopasamakrāmat 
 upasaṃkramya bhagavantaṃ triḥ pradakṣiṇīkṛtya ekānte'sthāt 
 ekānte sthitaḥ candraprabhaḥ kumārabhūto bhagavataḥ kālamārocayāmāsakālo bhagavan
 kālaḥ sugata
 siddhaṃ bhaktaṃ yasyedānīṃ kālaṃ manyase 
 atha khalu bhagavān utthāyāsanāt kalyameva nivāsya pātracīvaramādāya mahatā bhikṣusaṃghena sārdhaṃ paripūrṇena bhikṣuśatasahasreṇa saṃbahulaiśca bodhisattvairmahāsattvaiḥ parivṛtaḥ puraskṛto'nekaiśca devanāgayakṣagandharvāsuragaruḍakinnaramahoragamanuṣyāmanuṣyaśatasahasraiḥ pūjyamāno'bhiṣṭūyamāno mahatā buddhānubhāvena mahatā buddhaprātihāryeṇa mahatā buddheryāpathena raśmikoṭiniyutaśatasahasrairniścaradbhirnānātūryaśatasahasraiḥ puṣpagandhamālyavilepanacūrṇacīvaraiḥ pravarṣadbhiryena rājagṛhaṃ mahānagaraṃ tenopasaṃkrāmati sma 
 candraprabhasya kumārabhūtasya niveśane prakṣiptaśca bhagavatā dakṣiṇaścakraratnasamalaṃkṛtaḥ aparimitakuśalasaṃcitapādaratna indrakīle
 atha tāvadeva tasmin mahānagare anekāni āścaryādbhutāni prātihāryāṇi saṃdṛśyante sma 
 iyamatra dharmatā 
 tatredamucyate 
 puravara praviśanti nāyakasmin
 caraṇavaru sthapitaśca indrakīle 
 calati vasumatī śirīya tasya
 pramudita bhonti purottamasmi sattvāḥ   
 ye naraḥ kṣudhitāḥ pipāsitā vā
 na bhavati teṣa jighatsa tasmi kāle 
 apagata bhavatī kṣughā pipāsā
 yada jinu nikṣipatīndrakīli pādam   
 tatha puna nara ye bhavanti andhāḥ
 śrotravihīna anātha alpapuṇyāḥ 
 sarvi pratilabhanti cakṣu śrotraṃ
 yada jinu nikṣipatīndrakīli pādam   
 yamaviṣaye ye keci bhonti pretāḥ
 suduḥkhita kheṭasiṃghāṇakabhojanāśāḥ 
 sarvi sukhita bhonti ābhaspṛṣṭā
 yada jinu nikṣipatīndrakīli pādam   
 śailaśikharaśṛṅgaparvatāśca
 tatha varapādapaśālakarṇikārāḥ 
 sarvi abhinamanti yena buddho
 yada jinu nikṣipatīndrakīli pādam   
 sanagaranigamā sasāgarāntā
 pracali vasuṃdhari ṣaḍvikāra sarvā 
 na bhavati viheṭha kasyapi ceha
 yada jinu nikṣipatīndrakīli pādam   
 marumanujakumbhāṇḍarākṣasāśca
 nabhaḥsthita tuṣṭa udagracittāḥ 
 chatra dhariya ca lokanāyakasya
 paramaprīṇita janetva bodhichandam   
 śrūyati ca manojña vādyaśabda
 stūryasahasra aghaṭṭitā raṇanti 
 pramuditāstada bhonti sarvasattvā
 yada jinu nikṣipatīndrakīli pādam   
 vṛkṣaśatasahasra onamanti
 sarvi prapuṣpita bhonti tasmi kāle 
 devaśatasahasra antarīkṣe
 pūja karonti amānuṣī jinasya   
 ṛṣabhagaṇa tadā nadanti hṛṣṭā
 hayadviradādhipatī pravṛddhakāyāḥ 
 mṛgapatayo nadanti siṃhanādaṃ
 yada jinu nikṣipatīndrakīli pādam   
 mahīpataya ye keci bhūmipālā
 diśividiśāsu ca āgatā bhavanti 
 dharaṇitali patanti hṛṣṭacittā
 dṛṣṭu jinasya śirīmimamevarūpām   
 anye abhiṣṭuvanti lokanātham
 apari kṣipanti jinasya puṣpavṛṣṭim 
 apari daśanakhāñjaliṃ karitvā
 aho jinu kāruṇiko bhaṇanti vācam   
 keci vara kṣipanti muktahārān
 bahuvidha ābharaṇān janetva prītim 
 cīvara ratanān kṣipanti anye
 atuliyu agru jinatva bodhicittam   
 keci vara kṣipanti hemajālaṃ
 apari punarmukhaphullakaṃ kṣipanti 
 keci vara kṣipanti hemaniṣkāṃ
 statha apare parihārakān kṣipanti   
 kaṭakavara kṣipanti keci tatra
 apari keyūra kṣipanti ratnacitrān 
 ambara kusumān kṣipanti anye
 citta janetva ' siyāṃ vayaṃ pi buddhāḥ'   
 apari naraḥ kṣipanti hemacitrāṃ 
 statha maṇisūtravarān prasannacittāḥ 
 keci ca ratanajālakaṃ kṣipanti
 dvāri yadā sthitu bhoti lokanāthaḥ   
 paramaduḥkhita ye bhavanti sattvā
 bahuvidhupadruvu śokaśalya prāptāḥ 
 sarvi sukhasamarpitā bhavanti
 puruṣavarasya śirīya nāyakasya   
 parabhṛtaśukasārikāmayūrā
 stathapi ca sārasacāṣahaṃsakrauñcāḥ 
 sarvi dvijagaṇā nabhe sthihitvā
 paramamanojñarutāni vyāharanti   
 pramudita tada bhonti pakṣisaṃghā
 madhuramanojñarutaṃ pramuñcamānāḥ 
 rāgu tatha samenti doṣamohaṃ
 ye ca śṛṇanti manojña pakṣiśabdān   
 śruṇiya rañjanīya sattvakoṭyaḥ
 sarvi ca labhanti kṣāntimānulomām 
 tāṃśca sugata vyākaroti sarvān
 bhaviṣyatha yūya jinā anāgatāśca   
 na bhavati kileśu tasmi kāle
 sarvi sagaurava bhonti dharmarāje 
 apagatabhayadoṣamohajālāḥ
 praṇipatitāḥ sugatamabhiṣṭuvantaḥ   
 paśyiya tada rūpa nāyakasya
 spṛha janayanti varasmi buddhajñāne 
 kada vaya labhe jñānamevarūpam
 āśayu jñātva jino'sya vyākaroti   
 raśmi śatasahasra niścaranti
 ekaikataḥ sugatasya romakūpāt 
 taduttari yatha gaṅgavālikā vā
 na pi ca nimittu gṛhītu śakyu tāsām   
 sūryaprabha na bhāntiṃ tasmi kāle
 na pi maṇi nāgni na sarvadevatānām 
 sarvi prabha na bhānti tasmi kāle
 yada praviśanta puraṃ vibhāti buddhaḥ   
 padmaśatasahasra prādurbhūtā
 dharaṇitu koṭisahasrapatra śuddhāḥ 
 yatra daśabalaḥ sthapeti pādaṃ
 mārga gataḥ sugato mahāgaṇena   
 aśuci kalimalā na bhonti tasmi kāle
 nagaravaraṃ praviśanti nāyakasmin 
 nagaru surabhi sarvi dhūpanena
 gandha manojña pravāyate samantāt   
 vīthi nagari tada bhoti sarvā
 apagataloṣṭakaṭhalla sikta gandhaiḥ 
 puṇya daśalabasya evarūpā
 vividha vikīrṇa bhavanti muktapuṣpāḥ   
 yakṣa śatasahasra raudracittāḥ
 kanakanibhaṃ dvipadendru dṛṣṭva buddham 
 janayi vipulu nāyakasmi premaṃ
 śaraṇamupeti ca buddhadharmasaṃghān   
 ye ca devaśatasahasra koṭiyo vā
 upagata sarvi narendradarśanāya 
 varṣati sugatasya puṣpavarṣaṃ
 gaganatale ca sthihanti muktapuṣpāḥ   
 ye manuja kṣipī jinasya puṣpaṃ
 gaganatale bhavatīti puṣpachatram 
 ye puna kusumān kṣipanti devā
 dharaṇitale stṛta bhonti divyapuṣpāḥ   
 na bhavati kadāci dṛṣṭva tṛptī
 devamanuṣyakubhāṇḍarākṣasānām 
 yada daśabalu dṛṣṭva lokanāthaṃ
 pramudita bhonti udagrakalyacittāḥ   
 na manasi tada bhonti divyapuṣpā
 na ca puna vismayu jāyate ca tatra 
 yada puruṣavarasya kāyu dṛṣṭvā
 tuṣṭa bhavanti udagra sarvasattvāḥ   
 brahma daśabalasya dakṣiṇeno
 tatha puna vāmatu śakra devarājā 
 gaganatalagatā analpa devakoṭyaḥ
 puruṣavarasya janenti citrikāram   
 parivṛta jinu devadānavehi
 marumanujāna śiriṃ grasitva sarvām 
 dharaṇi kramatalehi citrayanto
 praviśi puraṃ bhagavānnimantraṇāya   
 kusumita anuvyañjanehi kāye
 yatha gaganaṃ paripūrṇa tārakehi 
 pratapati sthitu rājamārgi buddha
 ścandro nabhaḥstha yathaiva pūrṇimāsyām   
 maṇiratanu yathā viśuddhu śreṣṭhaṃ
 vyapagatadoṣamalaṃ prabhāsamānam 
 diśi vidiśi pramuñci ābha śuddhāṃ
 tatha jinu bhāsati sarvalokadhātum   
 parivṛtu jinu devadānavehi
 praviśati rājagṛhaṃ narāṇa śreṣṭhaḥ 
 dharaṇi kramatalehi citrayanto
 praviśati candraprabhasya gehi buddhaḥ   
 puruvaru samalaṃkṛtaṃ samantād
 bahu dhvaja koṭisahasra ucchitātra 
 gandhavaravilipta sarvabhūmī
 sumanaḥprakīrṇa tathaiva vārṣikāram   
 yada sugatu kathāṃ katheti nātho
 vīthigato manujān kṛpāyamānaḥ 
 nirmitu jinu tatra nirmiṇitvā
 vitarati teṣu praṇīta buddhadharmān   
 daśaniyuta jināna nirmitāna
 kanakanibhā abhirūpa darśanīyā 
 parivṛtu jinu buddhu nirmitehi
 vitarati śūnyata śānta buddhabodhim   
 prāṇiśatasahasra taṃ śruṇitvā
 praṇidadhi cittu varāgrabuddhajñāne 
 kada vaya labhi jñānamevarūpaṃ
 āśayu jñātva jino'sya vyākaroti   
 keci spṛha janenti tatra kāle
 parama acintiya labdha tehi lābhāḥ 
 yehi jinu nimantrito narendro
 na ca paryanta sa teṣu dakṣiṇāyāḥ   
 keci punarupapādayi sucittaṃ
 śvo vaya kāruṇikaṃ nimantrayāmaḥ 
 hitakaramanukampakaṃ prajānāṃ
 yasya sudurlabhu darśanaṃ bhaveṣu   
 keci sthita niryūhakhoṭake hi
 subhagu vibhūṣitagātra premaṇīyāḥ 
 divya daśabalasya muktapuṣpā
 ṇyavakirate'gru janitva bodhicittam   
 surucira vara campakasya mālāṃ
 tatha atimuktaka gandhavarṣikāṃ ca 
 apari puna kṣipanti paṭṭadāmān
 parama niruttaru cittu saṃjanitvā   
 keci sthita gṛhe gṛhītapuṣpāḥ
 paramavibhūṣitakāyu cīvarehi 
 puṣpa vividhu gṛhītva paṭṭadāmān
 pravarṣi yena jino mahānubhāvaḥ   
 padumakumudotpalān kṣipanti keci
 apari kṣipanti viśiṣṭa hemapuṣpān 
 maṇiratana kṣipanti keci tasmin
 apari kṣipanti ca cūrṇa candanasya   
 aparimita bhavanti accharīyā
 atuliya ye na ca śakyu kīrtanāya 
 puravaru praviśanti nāyakasmin
 bahujanakoṭya sthihiṃsu buddhajñāne   
 abṛha atapāśca dṛṣṭasattyāḥ
 sudṛśa sudarśana ye ca anya devāḥ 
 tatha punarakaniṣṭha vītarāgā
 upagata sarvi narendradarśanāya   
 tatha śubhamarutāśca aprameyā
 aparimita śubhā udagracittāḥ 
 śubhakṛtsna niyutāśca aprameyā
 upagata paśyitu nāyakaṃ maharṣim   
 aparimitu tathāpramāṇaābhā
 tatha puna deva parītta ābha ye ca 
 bahu niyuta ābhasvarāṇa tasmin
 upagata paśyitu te'pi lokanātham   
 bahava śatasahasra pāriṣadyā
 statha puna brahmapurohitāḥ prasannāḥ 
 bahuśata puna brahmakāyikānāṃ
 upagata nāyakadarśanāya sarve   
 tatha puna paranirmitāpi devā
 statha nirmāṇaratiśca śuddhasattvāḥ 
 pramudita tuṣitātha yāmadevā
 upagata sarvi namasyamāna buddham   
 tridaśa apu ca śakra devarājā
 apsarakoṭiśataiḥ sahāgato'tra 
 kusumavarṣa saṃpravarṣamāṇo
 upagata buddhamunīndradarśanāya   
 caturi caturdiśāsu lokapālā
 vaiśravaṇo dhṛtarāṣṭra nāgarājā 
 virūḍhaku virūpākṣu hṛṣṭacittā
 upagata sarvi narendra te stuvantā   
 ailavila balavanta yakṣarājā
 parivṛta yakṣaśatehi premajātaḥ 
 gaganatali sthihitva hṛṣṭacittaḥ
 kṣipati aneka vicitra puṣpavarṣam   
 apari punarananta māladhārī
 vividha vicitra gṛhītva mālyagandhān 
 sarvi saparivāra hṛṣṭacittāḥ
 puruṣavarasya karonti tatra pūjām   
 bahava śata karoṭapāṇi yakṣā
 api ca subhūṣi teṣa yakṣakanyāḥ 
 sumadhura sumanojña yakṣavādyai
 stūryaśatehi karonti buddhapūjām   
 lalitamadhuragītavāditasmin
 sukuśalaiḥ saha kinnarīsahasraiḥ 
 druma upagata gandhamādanāto
 jinavaru pūjitu kinnarāṇa rājñā   
 śaṃbara bala vemacitra rāhu
 dānavakanya sahasrapārivārāḥ 
 asuragaṇa maharddhikāśca anye
 upagata te ratanāni varṣamāṇāḥ   
 śataniyuta ananta rākṣasānāṃ
 rākṣasakoṭiśatairupāsyamānāḥ 
 pṛthu vividha vicitra muktapuṣpān
 puruṣavarasya kṣipanti gauraveṇa  
 tathapi ca anavataptu nāgarājā
 paramasuśikṣitāśca nāgakanyāḥ 
 tūryaśatasahasra nādayantyo
 upagata pūjana tatra lokanātham   
 pañcaśata anavataptu putrā
 vipulu anuttaru jñāna prārthayantaḥ 
 svajanaparivṛtā udagra bhūtvā
 upagata pūjayituṃ svayaṃ svayaṃbhūm   
 tathapi ca apalālu nāgarājā
 puruṣavarasya kṛtāñjaliḥ praṇamya 
 vara rucira gṛhītva nāgapuṣpān
 sthita gagane munirāja satkarontaḥ   
 tathapi ca mucilinda nāgarājā
 prītamanāḥ parituṣṭa harṣajātaḥ 
 vividha ratnamauktikaṃ gṛhītvā
 upagami nāyaku abhikirantu tatra   
 tathapi ca kāliko'pi nāgarājā
 upagatu mukhu tathāgatasya hṛṣṭacittaḥ 
 vara rūcira gṛhītva ratnadāmān
 puruṣavarasya pūja karitva śreṣṭhām   
 so'pi parama gauravaṃ janitvā
 anusmaramāṇu guṇāṃstathāgatasya 
 svajanaparivṛtaḥ sanāgasaṃgho
 bahuvidhu bhāṣati varṇa nāyakasya   
 nandu tathā upanandu nāgarājā
 tatha punastakṣaka kṛṣṇagautamau ca 
 upagata jinu te namasyamānāḥ
 praṇipatitāḥ sugatasya pādayorhi   
 upagata elapatru nāgarājā
 parivṛta nāgaśatehi rocamānaḥ 
 munivara jinu kāśyapaṃ smaranto
 svaka upapatti apaśyi akṣaṇeṣu   
 aho ahu puri āsi kāṅkṣaprāpto
 mayi puri cchinnu parittamelapatram 
 so ahu upapannu akṣaṇasmin
 na sukaru dharma vijānituṃ jinasya   
 kṣipra ahu jahitva nāgayoniṃ
 parama jugupsitametu jantukāyam 
 dharmamahu vijāni śāntibhāvaṃ
 puruṣavareṇa ya jñātu bodhimaṇḍe   
 sāgara ahirājacakravartī
 parivṛtu nāgatrikoṭisahasraiḥ 
 varuṇa manasvī gṛhītva muktāhārān
 upagatu te bhagavantu pūjanāya   
 kṣipta śila jinasya tatra yeno
 gaganasthitena gṛhītva tasmi kāle 
 rājagṛhi sa kimpilo'pi yakṣaḥ
 purataḥ sthitaḥ sugatasya gauraveṇa   
 alakavatī samagra rājadhānī
 śūnya abhūṣi na tatra kaści yakṣaḥ 
 sarvi kriya karitva anyamanyaṃ
 upagata paśyitu sarvalokanātham   
 tathapi ca kharakarṇa sūciromā
 āṭavikastatha yakṣa bheṣakaśca 
 haimavata śatagiriśca yakṣa
 upagata gardabhako jinaṃ svayaṃbhūm   
 indraketu vikaṭaśca surūpo
 vakkulu pañciku śākya pravṛddho 
 ete pare'pi ca yakṣendra sahastā
 upagata dhūpaghaṭaṃ parigṛhya   
 vikṛta bahu duḥsaṃsthitātmabhāvā
 vigalitaābharaṇā anekarūpāḥ 
 bahava śatasahasra tasmi kāle
 upagata tatra gṛhītva yakṣa puṣpān   
 jalanidhi nivasanti ye suparṇā
 upagata brāhmaṇaveśa nirmiṇitvā 
 mukuṭadhara vicitra darśanīyā
 gaganasthitāḥ sugataṃ namasyamānāḥ   
 nagaraśata ye keci jambudvīpe
 vanavihareṣu ya tatra devatāśca 
 sarva nagaradevatāḥ samagrā
 upagata pūja karonta nāyakasya   
 upagata vanadevatā anantā
 stathapi ca sarvi ya śailadevatāśca 
 tathapi ca nadidevatāḥ samagrā
 upagata pūja karonta nāyakasya   
 aṭavimaruṣu devatāśatāni
 giriśikhareṣu ya devatā samagrāḥ 
 utsasarataḍāgadevatāśca
 upagata sāgaradevatāśca buddham   
 devaasuranāgayakṣasaṃghā
 garuḍamahoragakinnarāḥ kumbhāṇḍāḥ 
 tathapi ca bahu pretapūtanāśco
 puruṣavarasya karonti citrikāram   
 te'pi ca jinavare karitva pūjāṃ
 nagaravaraṃ praviśanti nāyakasmin 
 deva asuranāgayakṣarājā 
 satatamatṛpta bhavanti darśanena   
 yatha purimabhaveṣu lokanāthaḥ
 purimajineṣu akārṣi pūja śreṣṭhām 
 puṇyaphalavipāka evarūpo
 na ca janu tṛptu narendra paśyamānaḥ   
 meru tatha sumeru cakravālā
 himagiristatha gandhamādanaśca 
 āvaraṇā na te jinasya bhonti
 ābha yadā jinu muñci buddhakṣetre   
 ye ca iha samudra buddhakṣetre
 te'pi mahīya samāstadā bhavanti 
 sarvamimu samantu buddhakṣetraṃ
 samu bhavatī kusumehi saṃprakīrṇam   
 raśmi śatasahasra aprameyā
 avakiri pādatalehi dharmarājā 
 sarvi niraya śītalā bhavanti
 dharmaduḥkha upanīta sukhaṃ ca vedayanti   
 dharma daśabala saṃprabhāṣi tatro
 marumanujāna viśuddha bhoti cakṣuḥ 
 prāṇi śatasahasra aprameyā
 niyata bhavanti ca sarvi buddhajñāne   
 bahu imi sugatasya pratihāryā
 na sukaru vaktu ca kalpakoṭiyebhiḥ 
 puravara praviśanti nāyakasmin
 pramudita sarva jagajjinapraveśe   
 imi guṇa sugatasya aprameyā
 naravṛṣabhasya guṇāgrapāragasya 
 sarvaguṇaviśeṣapāragasya
 śirasi namasyatha buddhapuṇyakṣetram   
 iti śrīsamādhirāje purapraveśaparivarto nāma daśamaḥ 
 sūtradhāraṇaparivartaḥ 
 atha khalu bhagavāṃścandraprabhasya kumārabhūtasya niviśanarathyāmavagāhamānaścandraprabhasya kumārabhūtasya niveśanaṃ praviṣṭo'bhūt 
 praviśya ca nyaṣīdat prajñapta evāsane 
 yathārhe cāsane bodhisattvasaṃgho bhikṣusaṃghaśca niṣaṇṇo'bhūt 
 atha khalu candraprabhaḥ kumārabhūto bhagavantaṃ bodhisattvasaṃghaṃ bhikṣusaṃghaṃ ca niṣaṇṇaṃ viditvā svayameva śatarasena bhojanena praṇītena prabhūtena khādanīyena bhojanīyena lehyena coṣyeṇa peyena bhagavantaṃ saṃtarpya saṃpravārya bhagavantaṃ bhuktavantamapanītadhautapāṇiṃ viditvā divyena navanavatikoṭīśatasahasramūlyena dūṣyayugena bhagavantamabhicchādayāmāsa 
 teṣāṃ ca bodhisattvānāṃ bhikṣusaṃghasya ca pratyekaṃ pratyekaṃ tricīvaramadātū 
 atha khalu candraprabhaḥ kumārabhūta ekāṃsamuttarāsaṅga kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya bhagavataḥ pādau śirasābhivandya yena bhagavāṃstenāñjaliṃ praṇamya bhagavantaṃ gāthābhigītena praśnaṃ paripṛcchati sma 
 kathaṃ caranto vidu bodhisattvaḥ
 svabhāvu dharmāṇa sadā prajānate 
 kathaṃ kriyāmācarate vicakṣaṇaḥ
 kriyāmācarate bhotāru vadāhi nāyaka   
 kathaṃ ca jātismaru bhoti nāyaka
 na cāpi garbhe upapadyate katham 
 kathaṃ parīvāru bhavedabhedya
 pratibhānu bhotīha kathamanantakam   
 sarveṣa sattvāna cariṃ prajānase
 sarveṣu dharmeṣu ti jñānu vartate 
 anābhibhūtā dvipadānamuttamā
 pṛcchāmi praśnaṃ mama vyākarohi   
 svabhāva dharmāṇamabhāvu jānase
 anābhilapyāṃ gira saṃprabhāṣase 
 siṃhena vā dharṣita sarva kroṣṭakā
 stathaiva buddheniha anyatīrthikāḥ   
 sarveṣa sattvāna cariṃ prajānase
 sarveṣu dharmeṣu jñānānuvartate 
 asaṅgajñānī pariśuddhagocarā
 taṃ vyākarohi mama dharmasvāmī   
 atītu jānāsi tathā anāgataṃ
 yacca ihā vartati pratyutpannam 
 triyadhvajñānaṃ ti asaṅgu vartate
 tenāhu pṛcchāmiha śākyasiṃham   
 triyadhvayuktāna jināna dharmatā
 tvaṃ dharmatāṃ jānasi dharmarāja 
 dharmasvabhāvakuśalaḥ svayaṃbhū
 stenāhu pṛcchāmiha jñānasāgaram   
 yat kiṃci dharmaṃ skhalitaṃ na te'sti
 tato ti cittaṃ nikhilaṃ prahīṇam 
 prahīṇa granthā khilamohasādakā
 deśehi me bodhicariṃ narendra   
 yallakṣaṇā dharma jinena buddhā 
 stallakṣaṇaṃ dharma mama prakāśaya 
 yallakṣaṇaṃ dharmamahaṃ viditvā
 tallakṣaṇaṃ bodhi cariṣyi cārikām   
 vilakṣaṇāṃ sattvacarīmanantāṃ
 kathaṃ carantaścarimotaranti 
 carīpraveśaṃ mama deśaya svayaṃ
 śrutvā ca sattvāna cariṃ prajāniyām   
 vilakṣaṇaṃ dharmasvabhāvalakṣaṇaṃ
 svabhāvaśūnyaṃ prakṛtīviviktam 
 pratyakṣa bhonti katha bodhisattvaḥ
 prakāśayasva mama buddhanetrīm   
 sarveṣu dharmeṣviha pāramiṃgatāḥ
 sarveṣu nirdeśapadeṣu śikṣitāḥ 
 niḥsaṃśayī saṃśayakāṅkṣakṣachedake
 prakāśayāhī mama buddhabodhim   
 atha khalu bhagavāṃścandraprabhasya kumārabhūtasya cetasaiva cetaḥparivitarkamājñātha candraprabhaṃ kumārabhūtamāmantrayate smaekadharmeṇa kumāra samanvāgato bodhisattvo mahāsattvaḥ etān guṇān pratilabhate
 kṣipraṃ cānuttarāṃ samyaksaṃbodhimabhisaṃbudhyate 
 katamenaikena dharmeṇa iha kumāra bodhisattvo mahāsattvaḥ sarvadharmāṇāṃ svabhāvaṃ yathābhūtaṃ prajānāti 
 kathaṃ ca kumāra bodhisattvo mahāsattvaḥ sarvadharmāṇāṃ svabhāvaṃ jānāti 
 iha kumāra bodhisattvo mahāsattvaḥ sarvadharmānanāmakān nāmāpagatān prajānāti 
 ghoṣāpagatān vākpathāpagatān akṣarāpagatān utpādāpagatān nirodhāpagatān hetuvilakṣaṇān pratyayavilakṣaṇān vipākalakṣaṇānārambhaṇalakṣaṇān vivekalakṣaṇān ekalakṣaṇān yadutālakṣaṇān nimittāpagatān acintyāṃścintāpagatān manopagatān sarvadharmān yathābhūtaṃ prajānāti 
 atha khalu bhagavāṃstasyāṃ velāyāmimā gāthā abhāṣata
 eku nirdeśa dharmāṇāṃ sarvadharmā alakṣaṇāḥ 
 deśitā varaprajñena yathābhūtaṃ prajānatā   
 ya evaṃ dharmanirdeśaṃ bodhisattvaḥ prajānati 
 na tasya bhoti viṣṭhānaṃ sūtrakoṭyā prabhāṣataḥ   
 adhiṣṭhito nāyako hi bhūtakoṭīṃ prajānati 
 prajānāti ca tāṃ koṭīṃ na cātro kiṃci bhāṣitam   
 ekena sarvaṃ jānāti sarvamekana paśyati 
 kiyad bahuṃ pu bhāṣitvā na tasyotpadyate mahaḥ   
 tathāsya cittaṃ nidhyāptaṃ sarvadharmā anāmakāḥ 
 śikṣito nāmanirdeśe bhūtāṃ vācaṃ prabhāṣate   
 śṛṇoti ghoṣaṃ yaṃ kaṃcit pūrvāntaṃ tasya jānati 
 jñātvā ghoṣasya pūrvāntaṃ ghoṣeṇa hriyate na saḥ   
 yathā ghoṣasya pūrvāntaṃ evaṃ dharmāṇa lakṣaṇam 
 evaṃ dharmān prajānanto na garbheṣūpapadyate   
 ajātiḥ sarvadharmāṇāmanutpattiṃ prajānati 
 prajānan jātinirdeśaṃ bhavejjātismaraḥ sadā   
 yadā jātismaro bhoti tadā ca carate kriyām 
 kriyāmotaramāṇasya parivāro na bhidyate   
 yaṃ evaṃ śūnyakān dharmān bodhisattvaḥ prajānati 
 na tasya kiṃcidajñātameṣā koṭirakiṃcanā   
 akiṃcanāyāṃ koṭyāṃ hi kiṃcid bālairvikalpitam 
 yena te kalpakoṭīyaḥ saṃsaranti punaḥ punaḥ   
 sacette kalpa jānīyuryathā jānati nāyakaḥ 
 na teṣāṃ duḥkhu jāyeta nāpi gaccheyu durgatim   
 evaṃ pṛthagjanāḥ sarve ajānanta imaṃ nayam 
 kṣipanti īdṛśān dharmān yatra duḥkhaṃ nirudhyate   
 alabdhiḥ sarvadharmāṇāṃ dharmasaṃjñā pravartate 
 sā evaṃjātikā saṃjñā saṃjñāmeva vijānatha   
 vijānanā ca saṃjñā ca bālairetadvikalpitam 
 prakalpiteṣu dharmeṣu nātra muhyanti paṇḍitāḥ   
 paṇḍitānāmiyaṃ bhūmirbālānāṃ nātra gocaraḥ 
 gocaro buddhaputrāṇāṃ śūnyā dharmā anāvilāḥ   
 bodhisattvānāmiyaṃ bhūmirbuddhaputracarī iyam 
 buddhadharmāṇalaṃkāro deśitā śānta śūnyatā   
 yadā ca bodhisattvānāṃ prahīṇā bhoti vāsanā 
 na te hriyanti rūpehi buddhagotrasmi te sthitāḥ   
 asthāna sarvadharmāṇāṃ sthānameṣāṃ na vidyate 
 ya evaṃ sthāna jānāti bodhistasya na durlabhā   
 dānaṃ śīlaṃ śrutaṃ kṣāntiṃ sevitvā mitra bhadrakān 
 imāṃ kriyāṃ vijānantaḥ kṣipraṃ bodhiṃ sa budhyate   
 devātha nāgāḥ sada satkaronti
 gandharva yakṣā asurā mahoragāḥ 
 sarve ca rājāna suparṇi kinnarā
 niśācarāścāsya karonti pūjām   
 yaśo'sya bhāṣanti ca buddhakoṭiyo
 bahukalpakoṭyo'pi adhiṣṭhihantaḥ 
 dharma prakāśantiya bhoti varṇo
 na śakyu paryantu kṣapetu tasya   
 yaḥ śūnyatāṃ jānati bodhisattvaḥ
 karoti so'rthaṃ bahuprāṇikoṭinām 
 deśeti dharmaṃ paryāyasūtrato
 śrutvāsya prema janayanti gauravam   
 jñānaṃ ca teṣāṃ vipulaṃ pravartate
 yeneti paśyanti narottamān jinān 
 kṣetre ca paśyanti viyūha śobhanaṃ
 dharmaṃ ca deśenti te lokanāthāḥ   
 māyopamān jānatha sarvadharmān
 yathāntarīkṣaṃ prakṛtīya śūnyam 
 prakṛtiṃ pi so jānati teṣa tādṛśī
 mevaṃ caranto na kahiṃci sajjati   
 jñānenāsaṅgena karoti so'rthaṃ
 loke caranto varabodhicārikām 
 jñānena te vīkṣiya sarvadharmān
 preṣenti te nirmita anyakṣetrān   
 te buddhakṛtyaṃ kariyāṇa nirmitā
 prakṛtīya gacchanti yathaiva dharmatām 
 yathābhiprāyaṃ ca labhanti te'rthaṃ
 ye bodhicittasmi narāḥ pratiṣṭhitāḥ   
 sa bhoti buddhān sadā kṛtajño
 yo buddhavaṃśasya sthitīya yujyate 
 virocamānena samucchrayeṇa
 dvātriṃśa kāye'sya bhavanti lakṣaṇāḥ   
 anyānanantān bahu ānuśaṃsān
 śreṣṭhaṃ samādhau caramāṇu lapsyate 
 mahābalo bhoti sadā akampiyo
 rājān tasyo na sahanti tejaḥ   
 prāsādiko bhoti mahābhiṣaṭkaḥ
 puṇyena tejena śirīya codgataḥ 
 devāpi no tasya sahanti tejo
 yo buddhadharmeṣu careya paṇḍitaḥ   
 mitraṃ sa bhoti sada sarvaprāṇināṃ
 yo bodhicittasmi dṛḍhaṃ pratiṣṭhitaḥ 
 na cāndhakāro'sya kadāci bhoti
 prakāśayantasmi sa buddhabodhim   
 apagatagiravākpathā anabhilapyā
 yatha gaganaṃ tatha tāḥ svabhāvadharmāḥ 
 ima gati paramāṃ vijānamāno
 tatha tu bhavati pratibhānu akṣayaṃ se   
 sūtraśatasahasra bhāṣamāṇaḥ
 sūkṣma prajānati pūrvikāṃ sa koṭim 
 sada vidu bhavatī asaṅgavākyaḥ
 susukhuma dharmasvabhāvu jānamānaḥ   
 nayaśatakuśalaśca nityu bhoti
 bahuvidhaghoṣaniruktikovidaśca 
 karmaphalavibhakti niścitāśco
 bhonti viśiṣṭa viśeṣa evarūpāḥ   
 avikalaveśadhārī bhoti
 daśabalaātmaja paṇḍito mahātmā 
 sada sbhṛti pariśuddha tasya bhoti
 susukhuma dharmasvabhāvu jānamānaḥ   
 na śruṇati amanojña śabda jātu
 śruṇati praṇīta manāpu nitya śabdān 
 sada bhavati manojña tasya vācā
 susukhuma dharmasvabhāvu jānamānaḥ   
 smṛtimatigatiprajñavantu bhoti
 tathapi ca cittamanāvilaṃ prasannam 
 sūtraśatasahasru bhāṣate anekān
 susukhuma dharmasvabhāvu jānamānaḥ   
 akṣarapadaprabhedakovidaśco
 ruta bahu jānati naika anyamanye 
 arthakuśala bhoti vyañjano ca
 ima guṇa dharmasvabhāvu jānamānaḥ   
 devamanujanāgarākṣasānām
 asuramahoragakinnarāṇa nityam 
 teṣa sada priya manāpa bhoti
 susukhuma dharmasvabhāvu jānamānaḥ   
 bhūtagaṇapiśācarākṣasāśco
 paramasudāruṇa ye ca māṃsabhakṣāḥ 
 te'sya bhayu na jātu saṃjanenti
 susukhuma dharmasvabhāvu jānamānaḥ   
 vipula kathaṃ śruṇitva paṇḍitānāṃ
 vipula prajāyati romaharṣa teṣām 
 vipula tada janenti buddhapremaṃ
 vipula acintiyu teṣu bhoti arthaḥ   
 puṇyabala na śakyu teṣa vaktuṃ
 bahumapi kalpasahasra bhāṣamāṇaiḥ 
 aparimita ananta aprameya
 imu sugatāna dharetva dharmagañjam   
 sarva jina atīta pūjitāste
 aparimitā ya anāgatāśca buddhāḥ 
 daśasu diśāsu ye sthitāśca buddhā
 ima vara śānta samādhi dhārayitvā   
 yatha naru iha kaści puṇyakāmo
 daśabala kāruṇikānupasthiheyyā 
 aparimita ananta kalpakoṭī
 raparimitaṃ ca janetu prema teṣu   
 dvitīya naru bhaveta puṇyakāmo
 itu paramārthanayāttu gāthamekām 
 dhariya carimakāli vartamāne
 parimaku puṇyakalā na bhoti tasya   
 parama iyaṃ viśiṣṭa buddhapūjā
 carimaki dāruṇi kāli vartamāne 
 catupadamita gāthameku śrutvā
 dhārayi pūjita tena sarvabuddhāḥ   
 parama sada sulabdha tehi lābhā
 parama subhuktu sadā va rāṣṭrapiṇḍam 
 parama daśabalasya jyeṣṭhaputrā
 bahu jina pūjita tehi dīrgharātram   
 ahamapi iha dṛṣṭa gṛghrakūṭe
 tatha maya vyākṛta te'pi buddhajñāne 
 api ca maya parītu maitraka syāṃ
 punarapi vyākaraṇāya tasmi kāle   
 tatha punaramitāyu teṣa tatro
 bhāṣate buddha aneka ānuśaṃsām 
 sarvi imi sukhāvatīṃ praviṣṭo
 abhirati gatva akṣobhya paśyi buddham   
 kalpaśatasahasra aprameyā
 na ca vinipātabhayaṃ kadāci bhoti 
 imu varu caramāṇu bodhicaryā 
 manubhavati sa hi nitya saumanasyam   
 tasya imu viśiṣṭa evarūpā
 ya imu prakāśita śreṣṭha ānuśaṃsām 
 pratipadamanuśikṣamāṇa mahyaṃ
 paścimi kāli dhareyu eta sūtram   
 iti śrīsamādhirāje sūtradhāraṇaparivarto nāmaikādaśaḥ   
 samādhyanuśikṣaṇāparivartaḥ 
 tatra kumāra yo bodhisattvo mahāsattvaḥ sarvadhamāṇāṃ svabhāvaṃ prajānāti
 tasyeme evaṃrūpā guṇānuśaṃsā bhavantisa tathāgatānāṃ bhūtaṃ guṇavarṇaṃ bhāṣate 
 na ca tathāgatān vyākhyāti asatā abhūtena 
 tat kasya hetoḥ 
 yayā dharmatayā tathāgataḥ prabhāvyate
 tāṃ dharmatāṃ yathābhūtaṃ prajānāti 
 anantāt buddhaguṇān prajānāti 
 tat kasya hetoḥ 
 anantā hi kumāra buddhaguṇā acintyāścintāpagatāḥ 
 tenāśakyaṃ cintayituṃ vā pramātuṃ vā 
 tat kasya hetoḥ 
 cittaṃ hi kumāra niḥsvabhāvamarūpyanidarśanam 
 iti hi kumāra yatsvabhāvaṃ cittaṃ tatsvabhāvā buddhaguṇāḥ
 yatsvabhāvā buddhaguṇāstatsvabhāvāstathāgatāḥ
 tatsvabhāvāḥ sarvadharmāḥ 
 yaḥ kumāra bodhisattvo mahāsattva evaṃ sarvaguṇasvabhāvanirdeśaṃ yathābhūtaṃ prajānāti
 ayaṃ kumāra ucyate bodhisattvo mahāsattvo nidhyāptimānasaḥ 
 niḥsaraṇakuśalaḥ 
 traidhātukaniḥsaraṇaṃ yathābhūtaṃ prajānāti 
 yathāvadarśī avitathavādī ananyathābhāṣī
 yathāvādī tathākārī
 anabhiniviṣṭastraidhātuke traidhātukasamatikrāntaḥ 
 samatikrāntaḥ kāmabhūmiṃ rūpabhūmiṃ ārūpyabhūmiṃ kleśabhūmiṃ nāmabhūmiṃ ghoṣabhūmim 
 akṣarapadanayakuśalaḥ 
 akṣaravibhāvitajñānaḥ 
 anabhilapyadharmakovidaḥ 
 akṣarajñaḥ 
 akṣarakuśalaḥ 
 akṣarapadaprabhedajñānakuśalaḥ 
 akṣarapadaprabhedavistārajñānakuśalaḥ 
 sarvadharmapadaprabhedakuśalaḥ 
 sarvadharmapadaprabhedavistārakuśalaḥ 
 sarvadharmavyavasthānajñānakuśalaḥ 
 niścitayā buddhyā samanvāgato'nabhibhūtaḥ sarvamāraiḥ pāpīyobhirmārakāyikābhiśca devatābhiḥ 
 asmin khalu punardharmaparyāye bhāṣyamāṇe aṣṭānavaterniyutānāṃ devamānuṣikāyāḥ prajāyāḥ pūrvaparikarmakṛtāyāḥ koṭīśatasahasrāvartāyā dhāraṇyā anāvaraṇāyāśca dharmavipaśyanāyāḥ kṣānteḥ pratilambho'bhūt 
 te ca sarve bhagavatā vyākṛutā aṣṭācatvāriṃśatā kalpairasaṃkhyeyaśatasahasrairanuttarāṃ samyaksaṃbodhimabhisaṃbhotsyante 
 sarve ca anyānyanāmāna ekāyuṣpramāṇā anyānyeṣu buddhakṣetreṣu anuttarāṃ samyaksaṃbodhimabhisaṃbhotsyante 
 tatredamucyate 
 yo bodhisattva matimān prāpnoti anuttarāṃ varāṃ bodhim 
 arthe ca dharmi kuśalo carati sa dharmasvabhāvasmi   
 nābhūt bhaṇati vācaṃ buddhānāṃ yādṛśā guṇaviśeṣāḥ 
 sa hi dharmu taṃ jinānāṃ jānati śūro vigatakaṅkṣāḥ   
 ekārtha sarvadharmān prajānati ca śūnyatāṃ sa ekāṃśam 
 nānārthu nāsti teṣāṃ ekārthe śikṣito bhavati   
 niṣkalpānavikalpān anopalambhāṃśca jānāti matimān 
 kṣati akṣaye'sya saṃjñā prahīṇa sarvā niravaśeṣā   
 na hi rūpato daśabalān paśyati so dharmakāya narasiṃhān 
 nāpi lakṣaṇehi tasya prahīṇa sarve viparyāsāḥ   
 dharmā acintya ete cintāpagatā svabhāva upaśāntāḥ 
 evaṃ prajānamānaḥ paśyati buddhān dvipadaśreṣṭhān   
 yatha jñātvātmasaṃjñāstathaiva sarvatra preṣitā buddhiḥ 
 sarve ca tatsvabhāvā dharma viśuddhā gaganakalpāḥ   
 na hi jāta mānase'sya niḥsaraṇaṃ jñātva sarvadharmāṇām 
 traidhātuke vimuktipraṇidhānu na vidyate tasya   
 yathāvadarśi bhoti avitathavacano'nanyathābhāṣī 
 sarvaṃ ca tasya vacanaṃ niścarati jinānubhāvena   
 atikrāntu kāmabhūmiṃ kileśabhūmiṃ ca rūpa ārūpyān 
 dharmeṣvasaktamanasaḥ pramudita carate jagahitāya   
 atikrāntu nāmabhūmiṃ ghoṣo jñāna svabhāvena cayikaḥ 
 yāvacciraṃ pi bhaṇato na vidyate niśrayastasya   
 saṃjñāpracāru nāsti dṛṣṭiviparyāsu sarvaśaḥ kṣīṇaḥ 
 suniścitā buddhiśca te gaganopamadhīrāḥ   
 vihāra koṭīniyutā bhaveyu vikṣepaṇārtha cittasya 
 abhibhavati sarvamārān na cāpi teṣāṃ vaśamupaiti   
 sarvi jahyu mārajālaṃ pariśuddhaḥ śīlavānaparidāhaḥ 
 dhyānasukhasmi nirataḥ prajānati ca śūnyakaṃ lokam   
 lokāśca skandha uktāstāṃścāpi sa śūnyakān prajānati 
 anutpādānanirodhān sarvān gaganopamān dharmān   
 ātmānaṃ sa tyajate na caiva śikṣāṃ śrutāṃ daśabalasya 
 so śīlapāramiṃ gata upapadyati yatra praṇidheti   
 vicarantu buddhakṣetrān paśyati buddhakoṭīniyutāni 
 na svargaṃ prārthayate na cāpi praṇidhānato muktaḥ   
 na bhraṃśayati sa vīryaṃ muhūrtamātramapi dharma caramāṇaḥ 
 praśaṃsitaśca bhoti buddhabhirdaśadiśe loke   
 tasmāttarhi kumāra śrutvā dharmānimān samādhismin 
 jahiyāna jñātralābhaṃ prakāśaya mahājane dharmam   
 ya icchati svayaṃbhūrbhaveya buddho mahāguṇasamaṅgī 
 iha śikṣitvā kuśalo daśabaladhārī bhavati buddhaḥ   
 iti śrīsamādhirāje samādhyanuśikṣaṇāparivarto nāma dvādaśaḥ   
 samādhinirdeśaparivartaḥ 
 tatra khalu bhagavān punareva candraprabhaṃ kumārabhūtamāmantrayate smatasmāttarhi kumāra bodhisattvena mahāsattvena anuttarāṃ samyaksaṃbodhimabhisaṃboddhukāmena samādhinirdeśakuśalena bhavitavyam 
 tatra kumāra katamaḥ samādhinirdeśaḥ 
 yā yathāvattatā sarvadharmāṇāṃ samatā aviṣamatā 
 akalpanā avikalpanā 
 aviṭhapanā asamutthāpanā 
 anutpādaḥ anirodhaḥ 
 kalpavikalpaparikalpasamucchedaḥ 
 cittānālambanatā 
 amanasikāraḥ 
 prajñaptisamucchedaḥ 
 vitarkavikalpasamucchedaḥ 
 rāgadveṣamohasamucchedaḥ 
 nāntānantamanasikāraḥ 
 manasikārasamucchedaḥ 
 skandhadhātvāyatanasvabhāvajñānam 
 smṛtimatigatihrīdhṛticāritrācāragocarapratipattisthānam 
 araṇābhūmiḥ 
 śāntabhūmiḥ 
 sarvaprapañcasamucchedaḥ 
 sarvabodhisattvaśikṣā 
 sarvatathāgatagocaraḥ 
 sarvaguṇapariniṣpattiḥ 
 ayamucyate kumāra samādhinirdeśaḥ 
 yatra samādhinirdeśe pratiṣṭhito bodhisattvo mahāsattvo'virahito bhavati samādhinā
 abhrāntacittaśca bhavati
 mahākaruṇāsamanvāgato'prameyāṇāṃ ca sattvānamarthaṃ karoti 
 atha khalu bhagavāṃstasyāṃ velāyāmimā gāthā abhāṣata
 samādhyaviṣamā bhūmiḥ śāntā sūkṣmā sudurdṛśā 
 sarvasaṃjñāsamuddhātaḥ samādhistena cocyate   
 akalpaścāvikalpaścāgrāhyatvamanidarśanam 
 anupalabdhiścittasya samādhistena cocyate   
 samāhito yadā bhoti sarvadharmā na manyate 
 amanyanā yathābhūtaṃ samādhiriti śabditaḥ   
 na dharme'sti rajomātra rajaścāpi na vidyate 
 anupalabdhirdharmāṇāṃ samādhistena cocyate   
 cittasyānupalabdhiśca vikalpo hyeṣa cocyate 
 avikalpitāśca te dharmā samādhireṣa jānathaḥ   
 śabdena sūcito hyarthaḥ sa ca śabdo avastukaḥ 
 pratiśrutkopamaḥ śabdo antarīkṣaṃ yathā nabhaḥ   
 asthitā hi ime dharmāḥ sthitireṣāṃ na vidyate 
 asthitiḥ sthitiśabdena svabhāvena na labhyate   
 cyavate agatītyevaṃ gatiścāsau na vidyate 
 agatirgatiśabdena samādhirnaditastathā   
 asamāhito vucyati eṣa manyanā
 samāhito eṣa dvitīya manyanā 
 amanyamānā vicaranti bodhaye
 amanyamānā spṛśi bodhimuttamām   
 samaviṣama eṣa śāntabhūmiḥ
 śamathavipaśyanānimitta eṣā 
 seviya imu śānta buddhabodhiṃ
 sa iha prayukta samādhibhāvanāyām   
 na ca punariyamakṣarehi śakyaṃ
 praviśitu arthagati praveśe 
 sarvaruta jahitva bhāṣyaghoṣaṃ
 bhavati samāhita no ca manyanāsya   
 yaśca iha samādhi bodhisattvo
 yathaupadiṣṭu tathā sthiheta yuktaḥ 
 sacediha bhavi kalpadāhu kṣetre
 girivaramadhyagataṃ na taṃ dahe'gniḥ   
 yatha gaganu na jātu dagdhapūrvaṃ
 subahukalpaśatehi dahyamānam 
 gaganasamā adhijānamāna dharmāṃ
 ste na jātu dahyati so'gnimadhye   
 saci puna jvalamāna buddhakṣetre
 praṇidhi karoti samādhiye sthihitvā 
 jvalanu ayu praśāmyatāmaśeṣaṃ
 pṛthivī vinaśyi na cāsya anyathātvam   
 ṛddhibalu anantu tasya bhoti
 khagapathi gacchati so asajjamānaḥ 
 imi guṇa anubhoti bodhisattvo
 yathaanuśiṣṭu samādhiye sthihitvā   
 jāyate cyavate vāpi na ca jāti na cyutiḥ 
 yasya vijānanā eṣā samādhyasya na durlabhā   
 na cyutirnāpi co jāti lokanāthena deśitā 
 lokanāthaṃ viditvaivaṃ samādhiṃ tena jānatha   
 anopaliptā lokena lokadharme na sajjati 
 asajjamānaḥ kāyena buddhakṣetrāṇi gacchati   
 kṣetreṣu paśyate nityaṃ saṃbuddhān lokanāyakān 
 dharmaṃ ca śṛṇute tatra buddhakṣetreṣu bhāṣitam   
 na jātu tasya ajñānaṃ dharmadhātuṃ ca bhāṣate 
 gatijñaḥ satato dharme dharmadhātumayo hi saḥ   
 bhāṣataḥ kalpakoṭyo'pi pratibhānaṃ na hīyate 
 nirmiṇoti bahūnanyān bodhisattvān vicakṣaṇaḥ   
 kṣetrātaḥ kṣetra gacchanti bodhisattvāna nirmitāḥ 
 sahasrapatrapadmeṣu paryaṅkena niṣaṇṇakāḥ   
 buddhabodhiṃ prakāśenti dhāraṇīsūtraśobhanam 
 anyāśca sūtrakoṭīyo samādhiṃ śānta bhāvayan   
 avivartikapathe sthāpenti bahūn sattvānacintiyān 
 pratibhānaṃ kṣayaṃ naiti buddhabodhiṃ prakāśiya   
 kūṭāgāre hi gacchanti ratanehi vicitrite 
 okiranti ca puṣpehi gandhavadbhirvināyakam   
 okiranti ca cūrṇehi gandhavantehi nāyakam 
 kurvanti vipulāṃ pūjāṃ sarve te bodhikāraṇāt   
 aprameyā guṇā ete bodhisattvāna tāyinām 
 niṣkileśā yadā bhonti tadā ṛddhiṃ labhanti te   
 anupattikileśāna acchāḥ śuddhāḥ prabhāsvarāḥ 
 asaṃskṛtā akopyāśca bodhisattvāna gocarāḥ   
 praśāntā upaśāntāśca niṣkileśā anaṅganāḥ 
 aprapañcā niṣprapañcāḥ prapañcasamatikramāḥ   
 apracāro'kṣarāṇāṃ ca sarvadharmāṇa lakṣaṇam 
 durvijñeyaśca ghoṣeṇa samādhistena cocyate   
 akṣayā upaśāntā ca anābhogā adarśanā 
 gocaraḥ sarvabuddhānāṃ bhūtakoṭiranāvilā   
 sarvabuddhāniyaṃ śikṣā sarvadharmasvabhāvatā 
 iha śikṣitva saṃbuddhā guṇānāṃ pāramiṃ gatāḥ   
 na saṃpāraṃ na vāpāraṃ pūrvānto na vikalpitaḥ 
 tena te sarva saṃbuddhā guṇānāṃ pāramiṃ gatāḥ   
 anāgatānagatikān dharmān jñātvā svabhāvataḥ 
 niṣprapañcānanābhogāṃstatra te pāramiṃ gatāḥ   
 iti śrīsamādhirāje samādhinirdeśaparivartastrayodaśaḥ   
 smitasaṃdarśanaparivartaḥ 
 atha khalu candraprabhaḥ kumārabhūta utthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocatāścaryaṃ bhagavan yāvat subhāṣiteyaṃ bhagavatā tathāgatenārhatā samyaksaṃbuddhena sarvadharmasvabhāvasamatā sarvabodhisattvaśikṣāsamādhinirdeśaḥ yathāpi nāma bhagavan dīrgharātramatra śikṣitvā samudāgato'nuttarāyāṃ samyaksaṃbodhau 
 pratibhāti ca me bhagavan
 pratibhāti ca me sugata 
 bhagavānāha pratibhātu te kumāra yasyedānīṃ
 kālaṃ manyase 
 atha khalu candraprabhaḥ kumārabhūto bhagavatā kṛtāvakāśo bhagavantaṃ saṃmukhaṃ sārūpyābhirgāthābhirabhyaṣṭāvīt
 dṛṣṭvāna sattvān dukhitānupadrutān
 rāgeṇa doṣeṇa sadābhibhūtān 
 cittaṃ tvayotpāditu bodhikāraṇādū
 buddho bhaveyaṃ ti prajāna mocakāḥ   
 cīrṇo'si vīrye bahukalpakoṭiyo
 dāne dame saṃyami nityu śikṣitaḥ 
 śīle ca kṣāntau tatha vīrye'tandrito
 dānaṃ ca dattaṃ vipulamanantakam   
 na co tava mānasu jātu khinnaṃ
 hastāṃśca pādāṃstyajamānu jīvitam 
 hiraṇyasuvarṇaṃ tatha putradāraṃ
 rājthaṃ ca tyaktamanapekṣa bhūtvā   
 śīlaṃ tavācchaṃ vimalaṃ viśuddham
 ātmā ca tyakto na ca śīla khaṇḍitam 
 kāyena vācā manasā susaṃvṛtā
 sudāntacittā sugatā namo'stu te   
 kṣāntīratāḥ kṣāntipathe pratiṣṭhitāḥ
 kāye kṛte khaṇḍa pi naiva krudhyase 
 kṣīraṃ tataḥ prasravi maitrabhāvanā
 āścaryabhūtā sugatā namo'stu te   
 balairupetā daśabhirbalaiḥ sthitā
 asaṅgujñānī vidi sarvadharmān 
 karuṇāni lokahitakara dharmasvāmin
 anukampase prajā ima arthakāmaḥ   
 śūnyaṃ ti jñānaṃ na ca punihāsti sattvo
 lokaṃ ca dṛṣṭva tathā ti pranaṣṭamārgam 
 vibodhitāste prakṛtinirātmadharme
 vimuktijātā na ca kvaci sā vimuktiḥ   
 pratyādiśaṃ jahiya sadā pramattaṃ
 jitvā ca māraṃ sabalamanantasainyam 
 buddhitva bodhi vipulāmanantajñānaṃ
 diśehi dharmaṃ parama viśuddhaśāntam   
 gaganaṃ pateyyā saha śaśitārakehi
 pṛthivī vinaśyet sanagaraśailasaṃsthā 
 ākāśadhāturapi ca siyānyathātvaṃ
 no caiva tubhyaṃ vitatha bhaṇeyya vācā   
 dṛṣṭvā tvaṃ duḥkhitān sattvānupalambharatāḥ prajāḥ 
 anopalambhaṃ deśesi gambhīrāṃ śāntaśūnyatām   
 śikṣito'si mahāvīra kalpakoṭīracintiyā 
 anopalambhaśikṣāyāṃ skhalitaṃ te na vidyate   
 yādṛśe śikṣito dharme tādṛśaṃ dharmu bhāṣase 
 abhūmiratra bālānāṃ yāvanta anyatīrthikāḥ   
 ye sthitā ātmasaṃjñāyāṃ te skhalanti avidvasu 
 jñātvā dharmāṇa nairātmyaṃ skhalitaṃ te na vidyate   
 bhūtavādī mahāvīra bhūtadharmapratiṣṭhitaḥ 
 bhūte satye sthito nātha bhūtāṃ vācaṃ prabhāṣase   
 bhūtā te cārikā āsīd yathā te praṇidhiḥ kṛtaḥ 
 tasya bhūtasya niṣyandā bhūtāṃ vācaṃ prabhāṣase   
 bhūtacaryāsu saṃpanno bhūtakoṭīsuśikṣitā 
 bhūtāśayā bhūtacarī bhūtaprajña namo'stu te   
 samaste prajñayā nāsti jñānavādi prabhākara 
 jñāne viśeṣatāṃ prāpta jñānavādi namo'stu te   
 mitrastvaṃ sarvasattvānāṃ maitrī tava subhāvitā 
 aprakampyo yathā meruracalaḥ supratiṣṭhitaḥ   
 gaṇe suvipule śāsturgaṇān saṃparikarṣasi 
 gabhīraprajñā sugatā nadase pariṣadgatā   
 siṃhanādaṃ nadi buddhaḥ siṃhavikrāntavikramaḥ 
 jitāste tīrthikāḥ sarve siṃhena kroṣṭukā yathā   
 adāntadamako vīra adāntā damitāstvayā 
 te ca mitrā dṛḍhā bhonti abhedyā bhonti susthitāḥ   
 dṛṣṭvā tvaṃ duḥkhitān sattvānātmadṛṣṭisamāśritān 
 nairātmya dharmaṃ deśemi yatra nāsti priyāpriyam   
 aśikṣitānāṃ bālānāṃ kumārgapathacāriṇām 
 mārgaṃ tvaṃ saṃprakāśesi yena gacchanti nāyakāḥ   
 ye sthitā ātmasaṃjñāyāṃ duḥkhe te supratiṣṭhitāḥ 
 na te jānanti nairātmyaṃ yatra duḥkhaṃ na vidyate   
 akhilitapadadharmadeśako'si
 skhalitu na labhyati lokanātha 
 avitatha gira saṃprabhāṣase tvaṃ
 duḥkhamokṣakarā namaste nātha   
 bahuniyutaśatā sahasrakoṭyo
 gaganasthitāḥ pṛthu devanāgayakṣāḥ 
 sarviṃ spṛha janenti nāyakasmin
 bhagavatu vāca śruṇitva arthayuktām   
 snigdhamṛdumanojñakālayuktāṃ
 sumadhura vāca praṇīta premaṇīyām 
 aparimitasvarāṅgasaṃprayuktāṃ
 hitakara mokṣakarīṃ bahujanasya   
 turiyaśatasahasra aprameyā
 sumadhura yukta bhaveyurekakāle 
 divyasvara viśiṣṭa premaṇīyā
 abhibhavati sugatasya ekavācā   
 dvijagaṇakalaviṅkamañjudhoṣāḥ
 surucira premaṇīyāḥ sugītaśabdāḥ 
 śaṅkhapaṭahabherivīṇaśabdāḥ
 kalamapi na labhantiḥ buddhaśabde   
 parabhṛtaśukaśārikāṇa śabdā
 statha punaḥ krauñcamayūrakinnarāṇām 
 ruta ravita ya keci premaṇīyāḥ
 kalamapi buddhasvarasya nānubhonti   
 priya madhura manojña premaṇīyāḥ
 sumadhura śāntagirā praśaṃsanīyāḥ 
 sarvi gira prayukta ekakāle
 giravara harṣaṇiyāstathāgatasya   
 suramanujanarendradānavānāṃ
 sakalabhave tribhave ya asti sattvāḥ 
 yā prabhā abhavat prabhākarāṇāṃ
 abhibhavati sugatasya ekaraśmiḥ   
 kusumitu sugatasya ātmabhāvaḥ
 parivṛtu vicitru sarvalakṣaṇaiḥ 
 puṇyaśatanirvṛtu accha śuddhaḥ
 pratapati sarvajage jinasya kāyaḥ   
 śaṅkhāna śabda paṇavasughoṣakāṇāṃ
 bherīṇa śabda tathapi ca kimpalānām 
 sarve ca śabda sumadhura premaṇīyā
 buddhasya śabde śatima kalāṃ na bhonti   
 tūryāṇa koṭiniyutasahasraśabdā
 āsvādanīya sumadhura divyakalpāḥ 
 prāmodanīya marugaṇa apsarāṇāṃ
 buddhasya śabde śatima kalāṃ na bhonti   
 krauñcā mayūra parabhṛta cakravākā
 haṃsāḥ kuṇālā bahuvidhapakṣisaṃghāḥ 
 ye te saśabdāḥ sumadhura ekakāle
 buddhasya śabde śatima kalāṃ na bhonti   
 nāgāna yakṣāṇa asuramahoragāṇāṃ
 devendrabrahmamarupatīnāṃ ca śabdāḥ 
 yāvanta śabdāstribhave manojña kāntā
 buddhasvarasya kalamapi te na bhonti   
 yā brahmaṇo vā marupatinaśca ābhā
 prabhāsvarāṇāṃ maṇiratanāna ābhāḥ 
 sarvā ya ābhā vividhamanekarūpāḥ
 sarvāsta ekā abhibhavi buddharaśmiḥ   
 kāyena śuddho vacasā manena caiva
 jñānena śuddhastribhavi anopaliptaḥ 
 guṇasārarāśi guṇaratano narendraḥ
 sarvaguṇehi asamasamaḥ svayaṃbhūḥ   
 evaṃ stavitvā daśabala satyavādiṃ
 vācaṃ prabhāṣi muditamanaḥ kumāraḥ 
 pūjitva buddhamatuliyamaprameyaṃ
 buddho bhaveya yatha iva śākyasiṃhaḥ   
 tasyo viditvā sugatu viśiṣṭa caryā
 masaṅgajñānī smitamakaronnarendraḥ 
 maitreyu pṛcchī daśabalajyeṣṭhaputraṃ
 kasyārthi etaṃ smitu kṛtu nāyakena   
 ākampitābhūdvasumati ṣaḍvikāraṃ
 devāśca nāga gaganasthitā udagrāḥ 
 prekṣanti buddhaṃ pramudita hṛṣṭacittā
 staṃ vyākarohi sugata anābhibhūtaḥ   
 abhūmirasmi bhagavatu śrāvakāṇāṃ
 yatra pravṛttaṃ puruṣavarasya jñānam 
 suviśuddhajñāninnanupamaprajñabhūmi
 akhilā te smitu kṛtu jina kasya arthe   
 pṛcchami daśabalaṃ vināyakaṃ
 śākyasiṃha dvipadānamuttamam 
 jñānapāramiṃ gataṃ prabhākaraṃ
 rāgadveṣakhilamohasādakam   
 kalpakoṭi carito'si nāyako
 gaṅgavālukasamāstatottaram 
 eṣamāṇu varabodhimuttamāṃ
 kasya arthi smitu etu darśitam   
 hastapāda parikṛtta śāstunā
 putradāra priyajñāti bāndhavān 
 eṣamāṇu varajñānamuttamaṃ
 ko nu hetu smitadarśane mune   
 aśvahastirathapattiyo tvayā
 dāsadāsimaṇiratna rūpyakam 
 naiva dravyaratanaṃ ca labhyate
 yanna tyaktu caratā ti cārikām   
 jñānu śreṣṭhu tribhave'tivartate
 sarvasattvacariyāṃ prajānase 
 dhātucittu adhimuktikovidā
 kasya arthi smitu etu darśitam   
 kena pūjita narāṇamuttamāḥ
 kasya vārtha vipulo bhaviṣyati 
 ko ca asya cariyāya grāhakaḥ
 kasya arthi smitu darśitaṃ mune   
 ṣaḍvikāra pṛthivī prakampitā
 padmakoṭya dharaṇītu utthitāḥ 
 koṭipatraparamā prabhāsvarā
 hemavarṇarucirā manoramā   
 yatrime sthita jinasya aurasā
 bodhisattva paramā maharddhikāḥ 
 dharmabhāṇaka bahū samāgatā
 steṣa kāruṇika pṛcchi nāyakam   
 bheriśaṅkhatuṇavāḥ sughoṣakā
 stūrya koṭiniyutāḥ pravāditāḥ 
 teṣa śabda gaganasmi śrūyate
 yādṛśaḥ sugataghoṣa acintiyaḥ   
 haṃsakrauñcakalaviṅkakokilāḥ
 pakṣisaṃgha bahukāḥ samāgatāḥ 
 muñci ghoṣa paramaṃ prabhāsvaraṃ
 buddhaghoṣakala nānubhonti te   
 kena dāna dama saṃyamaḥ pure
 kalpakoṭi bahukā niṣevitāḥ 
 kena pūjita narāṇa uttamā
 kasya arthi smitu etu darśitam   
 kena pūrvi dvipadendru pṛcchito
 gauravaṃ paramu saṃjanitvana 
 buddhabodhi kathameṣa labhyate
 kasya arthi smitu etu darśitam   
 yāttikā daśabalā atītakāḥ
 pratyutpanna sugatā anāgatāḥ 
 sarva jānasi narāṇamuttamo
 tena pṛcchami prajāya kāraṇāt   
 cittasaṃtati prajāya jānate
 sarvi prāṇina anantagocarāḥ 
 yasya yādṛśu narasya āśaya
 stena pṛcchami narāṇamuttamam   
 ye caranti cariyāmanuttamāṃ
 hetuyuktivinayasmi kovidāḥ 
 buddhajñāna kathametu labhyate
 etadarthi dvipadendru pṛcchiham   
 ye hi dharma sukhumāḥ sudurdṛśāḥ
 śūnya śānta atulā acintiyāḥ 
 bhāvitā daśabalāna gocarā
 steṣa artha ahu pṛcchi nāyakam   
 yeṣa maitri karuṇā subhāvitā
 sarvaprāṇiṣu jage acintiyā 
 sattvasaṃjña na ca yeṣa vartate
 teṣa arthi dvipadendru pṛcchiyām   
 yeṣa jñānamatulamacintiyaṃ
 teṣa grāhya na kadāci vidyate 
 cittagocariya pāramiṃ gatā
 teṣa arthi ahu nātha pṛcchami   
 śīlajñānaguṇapāramiṃ gatā
 tryadhvajñānamatulaṃ bhivartate 
 naiva tubhya skhalitūpalabhyate
 kasya arthi smitu etu darśitam   
 śāriputra aniruddha kolitā
 ye ca anya sugatasya śrāvakāḥ 
 naiva teṣa iha jñānu vartate
 buddhagocaru ayaṃ nirūttaraḥ   
 sarvadharmavaśipāramiṃ gatāḥ
 sarvaśikṣacariyāya udgatāḥ
 saṃjanetva karuṇāṃ vināyakā
 muñca ghoṣa paramārthakovidā   
 ye'pi pūrva bahukalpakoṭiyo
 eva cinti dvipadendru pṛcchitaḥ 
 bhaṣyamagru śaraṇaṃ parāyaṇaṃ
 teṣa adya phala brūhi nāyakā   
 yakṣarākṣasakumbhāṇḍaguhyakāḥ
 prekṣamāṇa dvipadānamuttamam 
 sarvi prāñjalisthitāḥ sagauravāḥ
 śrotu vyākaraṇamagrapudgalān   
 bodhisattva bahavo'dya āgatā
 ṛddhimanta bahukṣetrakoṭibhiḥ 
 jeṣṭhaputra sugatasya aurasāḥ
 sarvi prāñjalisthitāḥ sagauravāḥ   
 gandhahasti purimādiśā gato
 'kṣobhyakṣetra diśi lokaviśrutaḥ 
 bodhisattvanayutaiḥ puraskṛtaḥ
 śākyasiṃhu dvipadendru pṛcchanā   
 sukhāvatīya varalokadhātuto
 mahāsthāma prāpta avalokiteśvaraḥ 
 bodhisattvanayutaiḥ puraskṛtaḥ
 śākyasiṃhu dvipadendru pṛcchanā   
 yena pūrva bahukalpakoṭiyo
 aprameya sugatā upasthitāḥ 
 sāgarāṇa sakalā ca vālikā
 eṣatā parama jñānamuttamam   
 sarvabuddhastuta saṃpraśaṃsitaḥ
 sarvadharmaguṇapāramiṃ gataḥ 
 sarvalokadiśatāsu viśruto
 mañjughoṣa sthitu prāñjalīkṛtaḥ   
 buddhakṣetraniyutaiścaritvanā
 sudurlabhamīdṛśakāna darśanam 
 buddhaputraguṇavat suśikṣitāḥ
 sarvi prāñjalisthitāḥ sagauravāḥ   
 nāsti anya iha kaści bhājanaṃ
 evarūpi yatha eta sūratāḥ 
 dharmakoṣadhara sarvaśāstunāṃ
 snigdhabhāva gira muñca nāyakā   
 na hyakāraṇaka jinā vināyakā
 darśayanti smitamagrapudgalāḥ 
 muñca ghoṣavara dundubhisvara
 kasya arthi smitu etu darśitam   
 haṃsakokilamayūrasārasā
 meghanāda vṛṣabhāḥ pragarjitāḥ 
 divyavādyamadhurāḥ pravāditā
 vyākarohi gira sattvamocanī   
 maitrasaṃjanani premavardhanī
 jñānadarśani avidyariñcanī 
 arthatīraṇi prajñāvivardhanī
 kalpakoṭiniyutā viśodhanī   
 viniścitabhāvavibhāvita
 duḥkhanirodhapadārthanidarśanī 
 sarvakutīrthakavādadhvaṃsanī
 śūnya nisattva nijīva vibhāvani   
 puṇyasahasraśatehi alaṃkṛtaḥ
 buddhasahasraśatehi caritviha 
 devasahasraśatehi susaṃstutaḥ
 brahmasahasraśatehi namaskṛtaḥ   
 rākṣasayakṣakumbhāṇḍaprasādani
 nāgasuparṇamahoragamocani 
 nityamasaktaprayuktaudīraṇi
 karmaphalehi śubhehi samudgataḥ   
 ye ca keci jināḥ parinirvṛtā
 ye ca anāgata ye ca avasthitāḥ 
 sarvi prajānasi saṅgu na te'stīti
 sarvaguṇehi samudgata nāyaka   
 bhūtadharā sasamudraparvata
 sarvi mahī ṣaḍvikāra prakampitā 
 devagaṇā nabhi puṣpa kṣipanti ca
 divyu pravāyati gandhu manoramu   
 hatarāgadoṣatimirā nikhilā
 pariśuddhaśīla pariśuddhamanāḥ 
 praśānta śūnya animittaratā
 narasiṃhanādu nada kāruṇikā   
 pratibhānavanta suviśālayaśā
 susamāptaprajña tathajñāna jinā 
 tava loki nāsti samu kāruṇikā
 bhaṇa kasyu arthi smitu darśayase   
 kalaviṅkakokilamayūraravā
 statha jīvaṃjīvaṃ jīvakamanojñarutāḥ 
 rañjanīya śabdu bhuvi ekakṣaṇe
 kala tena bhonti sugatasya svare   
 bheryo mṛdaṅgapaṇavāśca tathā
 śaṅkha saveṇu tathā vallariyo 
 tūryāsahasra siya ekaravāḥ
 kala nānubhonti sugatasya rute   
 tūryasahasra vara divyarutā
 rañjanīya gīta siya apsarasām 
 sugīti śabdarati saṃjane
 kala na bhonti sugatasya rute   
 ekasvarā tu tava lokahitā
 nānādhimukti svaru niścarati 
 ekaiku manyi mama bhāṣi jino
 brūhi smitaṃ ti kṛtu kasya kṛte   
 devāna śabda tatha nāgarutā
 ye cāpi kinnararutā madhurāḥ 
 praśamenti kleśa na kadācidapi
 buddhasvarāstu sada kleśanudāḥ   
 prītiṃ janeti na ca rāgaratiṃ
 maitrīṃ janeti na ca doṣamatim 
 prajñāṃ janeti na ca moharatiṃ
 buddhāna sarva malanāśi svaraḥ   
 na bahi ca śabdu pariṣātu prajā
 sarveṣa chindati sa kāṅkṣaśatān 
 na ca onato na hi ca aunnamato
 samasaukhyadarśana svaro muninaḥ   
 bhajyādiyaṃ mahī saśailaraṇā
 kṣīyate sāgarajalaṃ ca tathā 
 candro'tha sūryu dharaṇīṃ prapated
 giramanyathā na puna bhāṣi jinaḥ   
 sarvāṅgavākya pariśuddhagirā
 siṃhasvarā madhuramañjagirā 
 brahmasvarā sugata kāruṇikā
 bhaṇa kasya arthi smitu darśayase   
 yāvanta sattva iha sarva jage
 sarveṣa citta carate kuśalaḥ 
 ye atītanāgata ye sāṃpratikā
 bhaṇa kasya arthi smitu darśayase   
 yāvanta kecijjina kāruṇikā
 jñānasmi sarvi vaśi pāramiṃ gatāḥ 
 na ca te jinā vimalacandramukhā
 nāhaitukaṃ smita sada darśayase   
 api kalpakoṭi bhaṇi apratimā
 yatha gaṅgavālika bhaṇeyya guṇān 
 na ca śakyu kīrtitu pramāṇu guṇe
 bhaṇa kasya arthi smitu darśayase   
 iti śrīsamādhirāje smitasaṃdarśanaparivartaścaturdaśaḥ   
 smitavyākaraṇaparivartaḥ 
 atha khalu bhagavāṃstasyāṃ velāyāṃ maitreyaṃ bodhisattvaṃ mahāsattvamābhiḥ sārūpyābhirgāthābhiḥ pratyabhāṣata
 candraprabho eṣa kumārabhūtaḥ
 saṃstutya buddhamatulīya prītiyā 
 bhāṣitva buddhāna viśiṣṭa varṇaṃ
 praśaṃsanīyaḥ sada kāli bheṣyati   
 ihaiva co rājagṛhasmi pūrvaṃ
 dṛṣṭvaiva buddhāna sahasrakoṭayaḥ 
 sarveṣa cānena jināna antike
 ayaṃ varaḥ śāntasamādhi pṛcchitaḥ   
 sarvatra co eṣa mamāsi putro
 imāṃ caranto varabodhicārikām 
 sarvatra cāsīt pratibhānavantaḥ
 sarvatra cāsīt sada brahmacārī   
 sa paścime kāli mahābhayānake
 tvameva sākṣī ajitā mamātra 
 sthihitva śuddhe sada brahmacarye
 vaistārikaṃ eṣa samādhi kāhite   
 samādhimeṣantu idaṃ praṇītaṃ
 etena mārgeṇa sa bodhi lapsyate 
 parigṛhīto bahubuddhakoṭibhiḥ
 pūjāṃ varāṃ kāhiti nāyakānām   
 jñāne sthihitvā ahu vyākaromi
 candraprabhasyācaritaṃ viśiṣṭam 
 na paścakāle'sya bhave'ntarāyo
 na brahmacaryasya na jīvitasya   
 haste yathā āmalakāni pañca
 prajānāti buddhasahasrakoṭayaḥ 
 taduttare yāttika gaṅgavālikā
 anāgatā yeṣviya pūjanā hoti   
 devāna nāgāna aśītikoṭayaḥ
 yakṣāṇa co koṭisahasra saptatiḥ 
 autsukyameṣanti ya paścakāle
 pūjāṃ karontā dvipadottamānām   
 sa pūja kṛtvā dvipadāna uttamān
 samudācari jñānamimaṃ niruttaram 
 sa paścime cocchrayi lokanātho
 vimalaprabho nāma jino bhaviṣyati   
 idaṃ svakaṃ vyākaraṇaṃ śrutitvā
 prītisphuṭo āsi kumārabhūtaḥ 
 candraprabho udgata sapta tāla
 udānudāneti nabhe sthihitvā   
 aho jinā uttamadharmadeśakā
 vimuktijñānādhipatībale sthitā 
 suniścite uttamajñāni tiṣṭhasi
 anābhibhūto'si parapravādibhiḥ   
 vivarjitā saṅga vimukti sparśitā
 vibhāvitaṃ vastu bhave na sajjasi 
 prapañca sarve sakalā na bhonti te
 asaṅgajñānaṃ tribhave'bhivartate   
 sarvaprapañcebhiranopaliptā
 dṛṣṭiḥ prapañcāḥ sakalāḥ prahīṇāḥ 
 subhāviate mārga niketu nāsti
 anābhibhūtā aviruddha kenacita   
 niketu traidhātuki nāsti tubhyaṃ
 oghāśca granthāśca prahīṇa sarve 
 tṛṣṇālatābandhana sarvi chinnā
 bhava prahīṇo bhavasaṃghi nāsti   
 svabhāvu dharmāṇamabhāvu jānase
 anābhilapyā gira saṃprabhāṣase 
 siṃhena vā kroṣṭuka tīrtha nāśitā
 ye te viparyāsasthitā avidvasu   
 nidhāna śreṣṭhaṃ mayi labdhamadya
 dharmaṃ nidhānaṃ sugatena deśitam 
 prahīṇa sarvā vinipātu durgati
 kāṅkṣā na mehāsti bhaviṣya nāyakaḥ   
 mūrdhasmi pāṇiṃ pratisthāpayitvā
 suvarṇavarṇaṃ ruciraṃ prabhāsvaram 
 abhiṣiñca bodhāya nararṣabhastaṃ
 sadevakaṃ loka sthapetva sākṣiṇam   
 iti śrīsamādhirāje smitavyākaraṇaparivarto nāma pañcadaśaḥ   
 pūrvayogaparivartaḥ
 smarāmi pūrvaṃ caramāṇu cārikāṃ
 siṃhadhvajasya sugatasya śāsane 
 abhūṣi bhikṣu vidu dharmabhāṇako
 nāmena so ucyati brahmadattaḥ   
 ahaṃ tadāsīnmati rājaputro
 ābādhiko bāḍha gilāna duḥkhitaḥ 
 mahyaṃ ca si ācariyo abhūṣi
 yo brahmadattastada dharmabhāṇakaḥ   
 pañcottarā vaidyaśatā anūnakā
 vyādhiṃ cikitsanti udyuktamānasāḥ 
 vyādhiṃ na śaknanti mama cikitsituṃ
 sarve mama jñātaya āsi duḥkhitāḥ   
 śrutvā ca gailānyu sa mahya bhikṣu
 gilānapṛccho mama antikāgataḥ 
 kṛpāṃ janetvā mama brahmadatto
 imaṃ samādhiṃ varu tatra deśayī   
 tasya mamā etu samādhi śrutvā
 utpanna prīti ariyā nirāmiṣā 
 svabhāvu dharmāṇa prajānamāno
 ucchvāsi vyādhī tuhu tasmi kāle   
 dīpaṃkaraḥ so caramāṇu cārikā
 mabhūṣi bhikṣurvidu dharmabhāṇakaḥ 
 ahaṃ ca āsīnmatirājaputraḥ
 samādhijñānena hu vyādhi mocitaḥ   
 tasmāt kumārā bahu paścakāle
 anusmaranto imu pārihāṇim 
 sahesi bālāna durukta vākyaṃ
 dhārentu vācentu imaṃ samādhim   
 bheṣyanti bhikṣu bahu paścakāle
 lubdhāśca duṣṭāśca asaṃyatāśca 
 pāpeccha adhyoṣita pātracīvare
 pratikṣipiṣyanti imaṃ samādhim   
 īrṣyālukā uddhata prākaṭendriyāḥ
 kuleṣu cādhyoṣita lābhakāmāḥ 
 prāyogike saṃstavi nitya saṃśritāḥ
 pratikṣipiṣyanti imaṃ samādhim   
 hastāṃśca pādāṃśca tatha vidyamānā
 hāsye ca lāsye ca sadā prayuktāḥ 
 parasparaṃ kaṇṭhita śliṣyamāṇā
 grāmeṣu caryāpathi anyu bheṣyati   
 ayuktayogānimi bhonti lakṣaṇāḥ
 parakumārīṣu ca nitya dhyoṣitāḥ 
 rūpeṇa raktā grathitā bhavanti
 hiṇḍanti grāmānnigamāṃśca rāṣṭrān   
 te khādyapeyasmi sadā prayuktā
 nāṭye ya gīte ca tathaiva vādite 
 krayavikraye co sada bhonti utsukāḥ
 pāne'pi cādhyoṣita naṣṭalajjāḥ   
 lekhāna piṣyanti ayuktayogāḥ
 śīlaṃ tatheryāpathu chorayitvā 
 maryāda bhinditva gṛhībhi sārdhaṃ
 te bhinnavṛttā vitathapratiṣṭhitāḥ   
 ye karma buddhehi sadā vivarjitā
 stulamānakūṭe ca sadā prayuktāḥ 
 tatkarma kṛtvāna kiliṣṭapāpakān
 apāyu yāsyanti nihīnakarmāḥ   
 prabhūtavittaṃ maṇihemaśaṃkhaṃ
 gṛhāṃśca jñātīṃśca vihāya pravraji 
 te pravrajitvāniha buddhaśāsane
 pāpāni karmāṇi sadācaranti   
 dhane ca dhānye ca te sārasaṃjñino
 dhenūśca gāvaḥ śakaṭāni sajjayī 
 kimartha tehi ima keśa choritā
 śikṣāya yeṣāṃ pratipatti nāsti   
 mayā ca pūrve cariyāṃ caritvā
 suduṣkaraṃ kalpasahasra cīrṇam 
 ayaṃ ca me śānta samādhireṣito
 yatteṣa śrutvā tada hāsyu bheṣyati   
 ciraṃ mṛṣāvādi abrahmacāriṇo
 apāyanimnāḥ sada kāmalābhāḥ 
 te brahmacārīṇa dhvajaṃ gṛhītvā
 duḥśīla vakṣyanti na eṣa dharmaḥ   
 bhedāya sthāsyanti ca te parasparaṃ
 ayuktibhirlābha gaveṣamāṇāḥ 
 avarṇa bhāṣitva ta anyamanyaṃ
 cyutā gamipyanti apāyabhūmim   
 śataḥsahasreṣu sudurlabhāste
 kṣāntībalaṃ yeṣu tadā bhaviṣyati 
 ato bahū ye kalahasmi utsukāḥ
 prapañca kāhinti jahitva kṣāntim   
 vakṣyanti vācā vaya bodhisattvāḥ
 śabdo'pi teṣāṃ vraji deśadeśe 
 abhūtaśabdena madena mattā
 vipannaśīlāna kuto'sti bodhiḥ   
 na me śrutaṃ nāpi kadāci dṛṣṭa
 madhyāśayo yasya viśuddha nāsti 
 imeṣu dharmeṣu ca nāsti kṣāntiḥ
 sa lapsyate bodhi kṣipitva dharmān   
 bhītāśca trastāśca gṛhaṃ tyajanti
 te pravraji dṛḍhatarā bhavanti 
 viśeṣakāmā vilayaṃ prayānti
 kṣipitva yānaṃ puruṣottamānām   
 nihīnaprajñā guṇaviprahīnā
 vakṣyanti doṣaṃ sada agrayāne 
 yasmai ca te taccharaṇaṃ prapannā
 statraiva ye doṣaśatān vadanti   
 ājīvakā ye bahu pravrajitvā
 anarthikāḥ sarvasubuddhabodhaye 
 te ātmadṛṣṭīya sthihitva bālā
 uttrasta bheṣyanti śruṇitva śūnyatām   
 vihāru kṛtvāna ta anyamanyaṃ
 vyāpādadoṣāṃśca khilaṃ janetvā 
 abhyākhya datvā ca paraspareṇa
 lapsyanti prāmodya karitva pāpakam   
 yaḥ śīlavanto guṇavantu bheṣyati
 maitrīvihārī sada kṣāntikovidaḥ 
 susaṃvṛto mārdavasūrataśca
 paribhūta so bheṣyati tasmi kāle   
 yo kho punarbheṣyati duṣṭacittaḥ
 sudāruṇo raudrātihīnakarmā 
 adharmacārī kalahe rataśca
 sa pūjito bheṣyati tasmi kāle   
 ārocayāmi prativedayāmi
 sacet kumārā mama śraddha gacchasi 
 imāṃ smaritvā sugatānuśāsanīṃ
 mā jātu viśvastu bhavesi teṣām   
 te tīvrarāgāstatha tīvradoṣā
 ste tīvramohāḥ sada mānamattāḥ 
 adāntakāyāśca adāntavācaḥ
 adāntacittāśca apāyanimnāḥ   
 ahaṃ ca bhāṣeyya guṇāna varṇān
 na co guṇān bhikṣu samācareyyā 
 na ghoṣamātreṇa ca bodhi labhyate
 pratipattisārāṇa na bodhi durlabhā   
 iti śrīsamādhirāje pūrvayogaparivarto nāma ṣoḍaśaḥ   
 bahubuddhanirhārasamādhimukhaparivartaḥ
 atha khalu bhagavāṃstāṃ mahatīṃ sāgaropamāṃ parṣadaṃ dharmakathayā saṃdarśya samuttejya saṃpraharṣya samādāpya utthāyāsanāt prākrāmat 
 yena ca gṛdhrakūṭaparvatarājastenaiva upasamakrāmat 
 upasaṃkramya ca prajñapta evāsane nyaṣīdat 
 bhikṣusaṃghaparivṛto devanāgayakṣagandharvāsuragaruḍakinnaramahoragamanuṣyāmanuṣyanamaskṛtaḥ sāgaropamāyāṃ parṣadi dhama saṃdeśayati sma 
 atha khalu candraprabhaḥ kumārabhūto bhagavantaṃ nirgataṃ viditvā aśītyā prāṇikoṭīśataiḥ sārdhaṃ sarvairdevabhūtairanyalokadhātvāgataiśca saṃbahulairbodhisattvamahāsattvaniyutaiḥ sārdhaṃ puṣpadhūpagandhamālyavilepanaṃ gṛhītvā tūryaśatairvādyamānaiśchatradhvajaghaṇṭāpatākābhiratyucchritābhiḥ mahāmālyābhinirhāramādāya bhagavataḥ pūjākarmaṇe yena gṛdhrakūṭaparvato yena ca bhagavāṃstenopajagāma 
 upetya ca bhagavataḥ pādau śirasābhivandya bhagavantaṃ triḥ pradakṣiṇīkṛtya taiḥ puṣpadhūpagandhamālyavilepanaistūryatālāvacaraiḥ pravādyamānairmahatīṃ pūjāṃ kṛtvā ekānte nyaṣīdat sagauravaḥ sapratīśo dharmaparipṛcchāyai 
 atha khalu candraprabhaḥ kumārabhūto bhagavantametadavocatpṛccheyamahaṃ bhagavantaṃ tathāgatamarhantaṃ samyaksaṃbuddhaṃ kaṃcideva pradeśaṃ sacenme bhagavānavakāśaṃ kuryāt pṛṣṭapraśnavyākaraṇāya 
 evamukte bhagavāṃścandraprabhaṃ kumārabhūtametadavocatpṛccha tvaṃ kumāra tathāgatamarhataṃ samyaksaṃbuddhaṃ yad yadevākāṅkṣasi 
 nityakṛtaste kumāra tathāgatenāvakāśaḥ 
 evamukte candraprabhaḥ kumārabhūto bhagavantametadavocatkatibhirbhagavan dharmaiḥ samanvāgato bodhisattvaḥ imaṃ sarvadharmasvabhāvasamatāvipañcitaṃ samādhiṃ pratilabhate 
 evamukte bhagavāṃścandraprabhaṃ kumārabhūtametadavocatcaturbhiḥ kumāra dharmaiḥ samanvāgato bodhisattvaḥ imaṃ sarvadharmasvabhāvasamatāvipañcitaṃ samādhiṃ pratilabhate 
 katamaiścaturbhiḥ 
 iha kumāra bodhisattvo mahāsattvaḥ sūrato bhavati suvisaṃvāso dānto dāntabhūmimanuprāptaḥ 
 sa parairākruṣṭo vā paribhāṣito vā duruktānāṃ durbhāṣitānāṃ vacanapathānāṃ kṣamo bhavatyadhivāsanajātīyaḥ karmadarśī nihatamāno dharmakāmaḥ
 anena kumāra prathamena dharmeṇa samanvāgato bodhisattvo mahāsattvaḥ imaḥ samādhiṃ pratilabhate 
 punaraparaṃ kumāra bodhisattvo mahāsattvaḥ śīlavān bhavati 
 pariśuddhaśīlaḥ akhaṇḍaśīlaḥ acchidraśīlaḥ aśabalaśīlaḥ akalmaṣaśīlaḥ acyutaśīlaḥ anāvilaśīlaḥ agarhitaśīlaḥ abhyudgataśīlaḥ aniśritaśīlaḥ aparāmṛṣṭaśīlaḥ anupalambhaśīlaḥ āryapraśastaśīlo vijñapraśastaśīlaḥ 
 anena kumāra dvitīyena dharmeṇa samanvāgato bodhisattvo mahāsattvaḥ ima samādhiṃ pratilabhate 
 punaraparaṃ kumāra bodhisattvo mahāsattvastraidhātuke uttrastacitto bhavati saṃtrastacitto nirviṇṇacitto niḥsaraṇacittaḥ 
 anarthikaḥ anabhirataḥ anadhyavasitaḥ anabhiṣaktaḥ 
 sarvatraidhātuke udvignamānasaḥ 
 anyatra traidhātukāt sattvāni mocayiṣyāmīti vyāyamate 
 samudāgacchatyanuttarāyāṃ samyaksaṃbodhau 
 anena kumāra tṛtīyena dharmeṇa samanvāgato bodhisattvo mahāsattva imaṃ samādhiṃ pratilabhate 
 punaraparaṃ kumāra bodhisattvo mahāsattvaḥ śrāddho bhavati 
 atṛpto bhavati dharmaparyeṣṭyām 
 bahuśruto bhavati 
 viśārado bhavati 
 dharmakāmaśca dharmagurukaḥ 
 na lābhasatkāraślokaguruko na jñānagurukaḥ 
 yathāśrutāṃśca dharmān yathāparyavāptān parebhyaśca vistareṇa deśayati saṃprakāśayati hitavastupūrvagamena cittena na jñātralābhakāmanayā 
 api tu khalu punaḥ kimitīme sattvā imān dharmān śrutvā avinivartanīyā bhaveyuranuttarāyāḥ samyaksaṃbodheriti 
 anena kumāra caturthena dharmeṇa samanvāgato bodhisattvo mahāsattvaḥ imaṃ samādhiṃ pratilabhate 
 ebhiḥ kumāra caturbhirdharmaiḥ samanvāgato bodhisattvo mahāsattva imaṃ sarvadharmasvabhāvasamatāvipañcitaṃ samādhiṃ pratilabhate kṣipraṃ cānuttarāṃ samyaksaṃbodhibhabhisaṃbudhyate 
 tadanenāpi te kumāra paryāyeṇaivaṃ veditavyaṃ yathāyaṃ samādhirbahubuddhadeśito bahubuddhavarṇito bahubuddhasaṃprakāśito bahubuddhapravicitaḥ
 bahūnāṃ ca buddhānāṃ bhagavatāmantikānmayā pravrajitvā ayaṃ kumāra sarvadharmasvabhāvasamatāvipañcitaḥ samādhirvistareṇa śruta udgṛhītaḥ pṛṣṭo dhārito vācitaḥ pravartito'raṇabhāvanayā bhāvito bahulīkṛtaḥ parebhyaśca vistareṇa saṃprakāśitaḥ 
 atha khalu bhagavānimameva bahubuddhanirhārasamādhimukhaṃ pūrvayogakathānirdeśaṃ bhūyasyā mātrayā tasyāṃ velāyāṃ candraprabhasya kumārabhūtasya vistareṇa gāthābhigītena saṃprakāśayati sma 
 smarāmi kalpe'tuliyāprameye
 yadā jino āsi svarāṅgaghoṣaḥ 
 svarāṅgaghoṣasya tathāgatasya
 varṣaṃ śatā ṣaṣṭi abhūṣi āyuḥ   
 tasyānu buddho parimeṇa āsīt
 jñāneśvaro nāma narāṇamuttamaḥ 
 jñāneśvarasya dvipadottamasya
 varṣaṃ sahasrā daśa dvau ca āyuḥ   
 jñāneśvarasyāpi pareṇa buddho
 tejeśvaro nāma jino abhūṣi 
 tejeśvarasya dvipadottamasya
 ṣaṭsaptatī varṣasahasra āyuḥ   
 tejeśvarasyoparatena buddho
 matīśvaro nāma jino abhūṣi 
 matīśvarasya dvipadottamasya
 varṣāṇa koṭī paripūrṇa āyuḥ   
 matīśvarasyoparatena buddho
 brahmeśvaro nāma jino abhūṣi 
 brahmeśvarasya dvipadottamasya
 caturdaśo varṣasahasra āyuḥ   
 brahmeśvarasyoparatena buddho
 agnīśvaro nāma jino abhūṣi 
 agnīśvarasya dvipadottamasya
 ṣaṣṭistadā varṣasahasra āyuḥ   
 agnīśvarasyoparatena buddho
 brahmānano nāma jino abhūṣi 
 brahmānanasya dvipadottamasya
 rātriṃdivā sapta abhūṣi āyuḥ   
 brahmānanasyoparatena buddho
 gaṇeśvaro nāma jino abhūṣi 
 gaṇeśvarasya dvipadottamasya
 ṣaḍvarṣakoṭyaḥ paripūrṇa āyuḥ   
 gaṇeśvarasyoparatena buddho
 ghoṣeśvaro nāma jino abhūṣi 
 ghoṣeśvarasya dvipadottamasya
 navavarṣakoṭyaḥ paripūrṇa āyuḥ   
 ghoṣeśvarasyoparatena buddho
 ghoṣānano nāma jino abhūṣi 
 ghoṣānanasya dvipadottamasya
 daśavarṣakoṭyaḥ paripūrṇa āyuḥ   
 ghoṣānanasyoparatena buddha
 ścandrānano nāma jino abhūṣi 
 candrānanasya dvipadottamasya
 rātriṃdivā eka abhūṣi āyuḥ   
 candrānanasyoparatena buddhaḥ
 sūryānano nāma jino abhūṣi 
 sūryānanasya dvipadottamasya
 aṣṭādaśo varṣasahasra āyuḥ   
 sūryānanasyoparatena buddho
 brahmānano nāma jino abhūṣi 
 brahmānanasya dvipadottamasya
 triviṃśati varṣasahasra āyuḥ   
 brahmānanasyoparatena buddho
 brahmaśravo nāma jino abhūṣi 
 brahmaśravasya dvipadottamasya
 aṣṭādaśo varṣasahasra āyuḥ   
 ekasmi kalpasmi ime upannā
 duve śate lokavināyakānām 
 śruṇohi nāmāniha kīrtayiṣye
 anābhibhūtān tathāgatānām   
 anantaghoṣaśca vighuṣṭaghoṣo
 vighuṣṭatejaśca vighuṣṭaśabdaḥ 
 svarāvighuṣṭaśca svarārcitaśca
 svarāṅgaśūraśca svarāṅgaśabdaḥ   
 jñānābalo jñānaviśeṣagaśca
 jñānābhibhūrjñānasamudgataśca 
 jñānārcimān jñānaabhyudgataśca
 vighuṣṭajñānastatha jñānaśūraḥ   
 brahmābalo brahmavasuḥ subrahma
 brahmā ca devastatha brahmaghoṣaḥ 
 brahmeśvaro brahmanarendranetre
 brahmasvarāṅgaḥ svarabrahmadattaḥ   
 tejobalastejavatiḥ sutejāḥ
 tejeśvarastejasamudrataśca
 tejovibhustejaviniścitaśca 
 tejasvarendraḥ suvighuṣṭatejāḥ   
 bhīṣmo balo bhīṣmamatiḥ subhīṣmo
 bhīṣmānano bhīṣmasamudrataśca 
 bhīṣmārci rbhīṣmottaru rbhīṣmaghoṣā
 ete jinā lokavināyakā'bhūt   
 gambhīraghoṣaḥ śiridhāraṇaśca
 viśuddhaghoṣeśvaru śuddhaghoṣaḥ 
 anantaghoṣaḥ suvimuktaghoṣo
 māro balo māravitrāsanaśca   
 sunetra śuddhānanu netraśuddho
 viśuddhanetraśca anantanetraḥ 
 samantanetraśca vighuṣṭanetro
 netrābhibhūrnetra aninditaśca   
 dāntottaro dānta sudāntacittaḥ
 sudānta śāntedriya śāntamānasaḥ 
 śāntottaraḥ śāntaśirī praśāntaḥ
 śāntīya pāraṃgatu śāntiśūraḥ   
 sthitottaraḥ śānta sudāntacittaḥ
 sudāntaśāntendriyu śāntamānasaḥ 
 śāntottaraḥ śāntaśriyā jvalantaḥ
 śāntapraśānteśvaru śāntiśūraḥ   
 gaṇendra gaṇamukhyu gaṇeśvaraśca
 gaṇābhibhūrgaṇivara śuddhajñānī 
 mahāgaṇendraśca gaṇendraśūro
 anyo puno gaṇivara pramocakaḥ   
 dharmadhvajaśco tatha dharmaketuḥ
 dharmottaro dharmasvabhāva udgataḥ 
 dharmabalaścaiva sudharmaśūraḥ
 svabhāvadharmottaraniścitaśca   
 svabhāvadharmottaraniścitasya
 aśītikoṭyaḥ sahanāmadheyāḥ 
 dvitīyakalpasmi utpanna nāyakā
 ete mayā pūjita bodhikāraṇāt   
 svabhāvadharmottaraniścitasya
 yo nāmadheyaṃ śṛṇute jinasya 
 śrutvā ca dhāreti vighuṣṭa nāma
 sa kṣiprametaṃ labhate samādhim   
 eteṣa buddhān pareṇa anyo
 acintiye aparimitasmi kalpe 
 abhūṣi buddho naradevapūjitaḥ
 sa nāmadheyena narendraghoṣaḥ   
 narendraghoṣasya tathāgatasya
 ṣaṭsaptatī varṣasahasramāyuḥ 
 trayaśca koṭīśata śrāvakāṇāṃ
 yaḥ sannipātaḥ prathamo abhūṣi   
 ṣaḍabhijña traividya jitendriyāṇāṃ
 mahānubhāvāna maharddhikānām 
 kṣīṇāsravāṇāntimadehadhāriṇāṃ
 saṃghastadā āsi prabhākarasya   
 aśīti koṭīniyutā sahasrā
 yo bodhisattvāna gaṇo abhūṣi 
 gambhīrabuddhīna viśāradānāṃ
 mahānubhāvāna maharddhikānām   
 abhijñaprāptāḥ pratibhānavanto
 gatigatāḥ sarvita śunyatāyāḥ 
 ṛddhīya gacchanti te kṣetrakoṭiyo
 tatottare yāttika gaṅgavālukāḥ   
 pṛcchitva praśnaṃ dvipadānanuttamān
 punenti tasyaiva jinasya antike 
 sūtrāntanirhāraniruktikovidā
 ālokabhūtā vicaranti medinīm   
 sattvānamarthāya caranti cārikāṃ
 mahānubhāvāḥ sugatasya putrāḥ 
 na kāmahetoḥ prakaronti pāpaṃ
 devā pi teṣāṃ spṛha saṃjanenti   
 anarthikā bhavagatiṣu na niśritāḥ
 samāhitā dhyānavihāragocarāḥ 
 viniścitārthāśca viśāradāśca
 nirāmagandhāḥ sada brahmacāriṇaḥ   
 acchedyavākyāḥ pratibhānavanto
 niruktinirdeśapadārthakovidāḥ 
 sarvatrasaṃdarśaka buddhaputrāḥ
 parigṛhītāḥ kuśalena karmaṇā   
 anantakalpāścariyāya udgatāḥ
 stutāḥ praśastāḥ sada nāyakehi 
 vimokṣatattvārthapadāna deśakāḥ
 asaṃkiliṣṭāḥ suviśuddhaśīlāḥ   
 anopaliptāḥ padumena vāriṇā
 vimukta traidhātukato'pramattāḥ 
 anopaliptāṣṭahi lokadharmai
 rviśuddhakāyāḥ pariśuddhakarmāḥ   
 alpeccha saṃtuṣṭa mahānubhāvā
 agṛddha te buddhaguṇāḥ pratiṣṭhitāḥ 
 sarveṣa sattvāna gatiḥ parāyaṇā
 na ghoṣamātrapratipattisārāḥ   
 yatra sthitāstaṃ ca pareṣu deśayu
 sarvehi buddhehi parigṛhītāḥ 
 vaiśvāsikāḥ kośadharā jinānāṃ
 te sarvi traidhātuki trastamānasāḥ   
 praśāntacittāḥ sada raṇyagocarā
 adhiṣṭhitā lokavināyakebhiḥ 
 bhāṣanti sutrāntasahasrakoṭiyo
 yaṃ caiva bhāṣanti ta buddhavarṇitam   
 vivarjitāḥ sarvapadebhi laukikāḥ
 śūnyādhimuktāḥ paramārthadeśakāḥ 
 anantavarṇā guṇasāgaropamāḥ
 bahuśrutāḥ paṇḍita vijñavantaḥ   
 sacet kumāro bahukalpakoṭiya
 adhiṣṭhihantaḥ pravadeya varṇam 
 sa alpakaṃ tat parikīrtitaṃ bhaved
 yathā samudrādudabindurekaḥ   
 tasmiṃśca kāle sa narendraghoṣo
 deśetimaṃ śānta samādhi durdṛśam 
 mahātrisāhasriya lokadhātu
 devehi nāgehi sphuṭo abhūṣi   
 tasyo imaṃ śānta samādhi bhāṣataḥ
 prakampitā medini ṣaḍvikāram 
 devā manuṣyā yatha gaṅgavālikā
 avivartikāye sthita buddhajñāne   
 tatrāsi rājā manujāna īśvaraḥ
 śirībalo nāma mahānubhāvaḥ 
 putrāṇa tasyo śata pañca āsa
 nnabhirūpa prāsādika darśanīyāḥ   
 aśīti koṭīśata istriyāṇā
 mantaḥpuraṃ tasya abhūṣi rājñaḥ 
 caturdaśo koṭisahasra pūrṇā
 duhitaro tasya abhūṣi rājñaḥ   
 sa kārtikāyāṃ tada pūrṇamāsyā
 maṣṭāṅgikaṃ poṣadhamādaditvā 
 aśītikoṭīniyutehi sārdha
 mupāgamallokagurusya antikam   
 vanditva pādau dvipadottamasya
 nyaṣīdi rājā purato jinasya 
 adhyāśayaṃ tasya viditva rājño
 imaṃ samādhiṃ dvipadendra deśayi   
 sa pārthivaḥ śratva samādhimeta
 mutsṛjya rājyaṃ yatha kheṭapiṇḍam 
 parityajitvā priya jñātibāndhavān
 sa pravrajī tasya jinasya śāsane   
 putrāṇa pañcāśata pravrajiṃsu
 antaḥpuraṃ caiva tathaiva dhītaro 
 anye ca tatra putrajñātibāndhavāḥ
 ṣaṭsaptatirnayuta trayaśca koṭyaḥ   
 sa pravrajitveha saputradāraṃ
 sthapetva āhāranirhārabhūmim 
 adhiṣṭhitaścaṃkrami aṣṭavarṣaṃ
 sa caṃkrame vasthitu kāla kārṣīt   
 sa kālu kṛtvā tada rājakuñjaro
 samādhicitto susamāhitaḥ sadā 
 tatraiva so rājakule upanno
 upapāduko garbhamalairaliptaḥ   
 dṛḍhabalo nāma pitāsya bhūṣi
 mahāmatī nāma janetri āsīt 
 sa jātamātro avacī kumāro
 kaccinnu so tiṣṭhati lokanāthaḥ   
 jānāti me āśayu lokanātho
 yeno mamā śānta samādhi deśitaḥ 
 apratyayā apagatapratyayā ca
 yo eka nirdeśu bhave gatīnām   
 yā sarvadharmāṇa svabhāvamudrā
 yaḥ sūtrakoṭīniyutāna āgamaḥ 
 yo bodhisattvāna dhanaṃ nirūttaraṃ
 kaccijjino bhāṣati taṃ samādhim   
 kāyasya śuddhī tatha vāca śuddhī
 cittasya śuddhistatha dṛṣṭiśuddhiḥ 
 ārambaṇānāṃ samatikramo yaḥ
 kaccijjino bhāṣati taṃ samādhim   
 avipraṇāśaḥ phaladharmadarśanaṃ
 aṣṭāṅgikā mārgavarasya bhāvanā 
 tathāgataiḥ saṃgamu tīkṣṇaprajñatā
 satyapraveśaḥ sada dharmajñānam   
 skandhaparijñā samatā ca dhātunā
 mapakarṣaṇaṃ cāyatanāna sarvaśaḥ 
 anutpāda sākṣātkriyayāvatāraḥ
 kaccijjino bhāṣati taṃ samādhim   
 pratisaṃvidā śāntyavatārajñānaṃ
 sarvākṣarāṇāṃ ca prabhedajñānam 
 vastuniveśasamatikramo yaḥ
 kaccijjino bhāṣati taṃ samādhim   
 ghoṣaḥ parijñātha prāmodyalābhaḥ
 prītiśca bhotī sugatāna varṇam 
 āryā gatirmārdavatā ca ujjukā
 kaccijjino bhāṣati taṃ samādhim   
 nā jātu kuryādbhukuṭiṃ sa sūrataḥ
 sākhilya mādhurya smitaṃ mukhaṃ ca 
 dṛṣṭvā ca sattvān prathamālapeti
 kaccijjino bhāṣati taṃ samādhim   
 anālasyatā gauravatā gurūṇāṃ
 śuśrūṣaṇā vandana premadarśanā 
 upapatti saṃtuṣṭita śuklatā ca
 kaccijjino bhāṣati taṃ samādhim   
 ājīvaśuddhistatha raṇyavāso
 dhūte sthitānusmṛterapramoṣaḥ 
 skandheṣu kauśalyamathāpi dhātuṣu
 kaccijjino bhāṣati taṃ samādhim   
 āyatanakauśalyamabhijñajñānaṃ
 kileśaapakarṣaṇa dāntabhūmi 
 pṛthusarvamantrāṇamasāvucchedaḥ
 kaccijjino bhāṣati taṃ samādhim   
 samatikramaḥ sarvabhavaggatīnāṃ
 jātismṛti dharmaniṣkāṅkṣatā ca 
 dharme ca cittaṃ śruta eṣaṇā ca
 kaccijjino bhāṣati taṃ samādhim   
 viśeṣagāmī sada bhāvanārati
 āpatti kauśalyata niḥsṛtau sthitaḥ 
 yatra sthito'nuśayitāṃ jahāti
 kaccijjino bhāṣati taṃ samādhim   
 tīkṣṇasya jñānasya varāgamo yato
 acāliyo śailasamo akampitaḥ 
 avivartitālakṣaṇa dhāraṇīmukhaṃ
 kaccijjino bhāṣati taṃ samādhim   
 śuklāna dharmāṇa sadā gaveṣaṇā
 pāpāna dharmāṇa sadā vivarjanā 
 saṃkleśapakṣasya sadā pracāru yo
 kaccijjino bhāṣati taṃ samādhim   
 sarvāsu śikṣāsu gatiṃgato viduḥ
 samādhyavasthānagatiṃgataśca 
 sattvāna co āśayu jñātva codako
 deśeti dharmaṃ varabuddhabodhau   
 viśeṣajñānaṃ upapattijñānaṃ
 anantajñānaṃ susamāptajñānam 
 sarvaggatīnāṃ pratisaṃdhijñānaṃ
 kaccijjino bhāṣati taṃ samādhim   
 gṛhān samutsṛjya pravrajyacittaṃ
 traidhātuke anabhiratī nanugrahaḥ 
 cittasya saṃpragrahaṇaṃ saharṣaṇā
 deśeti dharmaṃ dvipadānamuttamaḥ   
 dharmeṣu co nābhiniveśa tāyi
 parigraho dharmavare sadā ca 
 karmavipāke ca dṛḍhādhimuktiṃ
 deśeti dharma dvipadānamuttamaḥ   
 vinayasmi kauśalya vipākajñānaṃ
 kalahaṃ vivādāna tathopaśāntiḥ 
 avigrahaṃ vāpyavivādabhūmiṃ
 deśeti dharma dvipadānamuttamaḥ   
 kṣāntīsamādānamakrodhasthānaṃ
 viniścaye dharmi sadā ca kauśalam 
 padaprabhedeṣu ca jñānadarśanaṃ
 deśeti dharmaṃ karuṇāṃ janetvā   
 pūrvāntajñānamaparāntajñānaṃ
 triyadhvasamatā sugatāna śāsane 
 pariccheda uktaḥ sa trimaṇḍalasya
 evaṃ jino deśayi dharmasvāmī   
 cittavyavasthāna ekāgratā ca
 kāyavyavasthāna yathāryabhūmiḥ 
 īryāpathastho sada kāli rakṣaṇā
 deśeti dharmaṃ puruṣarṣabho muniḥ   
 hiriśca otrāpyu prāsādikaṃ ca
 yuktāṃ giraṃ bhāṣati lokajñānam 
 pravṛttidharmaṃ prakṛtiṃ ca prāṇināṃ
 deśeti dharmaṃ varabodhiumagryām   
 anugrahaṃ co hirimotrāpyaṃ ca
 cittasya cākuśalatā jugupsanā 
 dhūtasyānutsargata piṇḍacaryāṃ
 deśeti dharmaṃ dvipadānamuttamaḥ   
 hiriśca otrāpyu sadācaretā
 gurūṇābhivādana pratyutthānam 
 mānasya co nigraha āditaiva
 evaṃ jino deśayi dharmasvāmī   
 cittasamutthānata cittakalyatā
 jñānapratīvedhu tathānubodham 
 ajñānapakṣasya sadā vivarjanā
 deśeti dharmān varabuddhabodhim   
 cittapraveśaṃ ca rūtasya jñānaṃ
 niruktyavasthāna viniścitārtham 
 sarveṣvanarthāna sadā vivarjanam
 evaṃ jino deśayi dharmasvāmī   
 sasaṅgatā satpuruṣehi nityaṃ
 vivarjanā kāpuruṣāna caiva 
 jine prasādaṃ sada prematāṃ ca
 evaṃ jino deśayi dharma śreṣṭham   
 saṃketaprajñaptivyāhāratāṃ ca
 saṃsāraduḥkhāni sadā vivarjanā 
 alābhi lābhe ca asaktabhāva
 mevaṃ jino deśayi dharmamuttamam   
 satkāru labdhvā ca na vismayeyyā
 asatkṛtaścāpi bhavedupekṣakaḥ 
 bhūte'pi varṇaṃ na kadāci modiye
 iya deśanā lokahitasya īdṛśī   
 ākrośanāṃ paṃsana sarvaśo sahe
 dasaṃstavaḥ sarvagṛhīhi sārdham 
 saṃsargatāṃ pravrajitena kuryā
 devaṃ jino deśayi dharmasvāmī   
 buddhāna co gocari supratiṣṭhito
 agocaraṃ sarva vivarjayitvā 
 ācārasaṃpanna sudāntacitto
 iya dharmanetrī sugatena deśitā   
 ye bāladharmāḥ sada tān vivarjayet
 kuladūṣaṇaṃ sarva vivarjayecca 
 ārakṣitavyaṃ sada buddhaśāsanaṃ
 evaṃ jino deśayi dharmasvāmī   
 alpaṃ ca bhāṣye madhuraṃ suyuktaṃ
 kalyāṇatāṃ mṛduvacanaṃ pareṣām 
 pratyarthikānāṃ sahadharmanigraho
 iyaṃ jine īdṛśa ānuśāsanī   
 pratikramet kāli na co akāle
 na viśvaset sarvapṛthagjaneṣu 
 duḥkhena spṛṣṭo na bhaveta durmanā
 iyaṃ jine īdṛśa ānuśāsanī   
 daridra dṛṣṭvā sadhanaṃ kareyyā
 duḥśīla dṛṣṭvā anukampitavyā 
 hitavastutāyāṃ sada ovadeyya
 iyaṃ jine īdṛśa ānuśāsanī   
 dharmeṇa sattvā anugṛhṇitavyā
 lokāmiṣatyāgu sadā ca kāryo 
 na saṃcayaṃ no nicayaṃ ca kuryā
 diyaṃ jine īdṛśa ānuśāsanī   
 śīlapraśaṃsā ca kuśīlakutsanā
 aśāṭhyatā śīlavatāṃ niṣevaṇam 
 sarvasvakātyāgi dhane'pyaniśrito
 iyaṃ jine īdṛśa ānuśāsanī   
 adhyāśayeno guruṇā nimantraṇā
 yathā ca bhāṣe tatha sarva kuryām 
 abhīkṣṇa seveyya ca dharmabhāṇakaṃ
 iyaṃ jine īdṛśa ānuśāsanī   
 sagauravaḥ prītamanāḥ sadā bhavet
 somyāya dṛṣṭīya sadā sthito bhavet 
 pūrvāsu caryāsu suniścitaḥ sadā
 iyaṃ jine īdṛśa ānuśāsanī   
 pūrvaṃgamaḥ kuśalacarīṣu nitya
 mupāyakauśalya nimittavajane 
 saṃjñāvivarte tatha vastulakṣaṇe
 iyaṃ jine īdṛśa ānuśāsanī   
 sūtrāntanirhārapadeṣu kauśalaṃ
 satyāna nirdeśapadeṣu niścayaḥ 
 vimuktijñānasya ca sākṣikāritā
 iyaṃ jine īdṛśa ānuśāsanī   
 śūnyāśca dharmāḥ sada sevitavyā
 viśāradāḥ śīlabale pratiṣṭhitāḥ 
 samādhisthānena samottareyyā
 iyaṃ jine īdṛśa ānuśāsanī   
 na jñātralābhaṃ pi kadāci deśaye
 ccittasya cāpī kuhanāṃ na kuryāt 
 dṛṣṭīkṛtāṃ sarva vivarjayecca
 iyaṃ jine īdṛśa ānuśāsanī   
 pratibhānu śreṣṭhaṃ vara dhāraṇīye
 jñānasya cobhāsu anantapāro 
 adhiṣṭhānamantra pratibhānayukti
 riyaṃ jine īdṛśa ānuśāsanī   
 śīlasya dvāramima mārgabhāvanā
 pratipattiovādanayaśca bhadrako 
 anuśāsanī atra caritva śāsanī
 iyaṃ jine īdṛśa ānuśāsanī   
 anulomikī kṣānti ya buddhavarṇitā
 kṣāntisthito doṣa vivarjayeta 
 ajñāna varjeyya sthihitva jñāne
 iyaṃ jine īdṛśa ānuśāsanī   
 jñānapratiṣṭhā tatha yogabhūmī
 yogeśvarī bodhayi prasthitānām 
 niṣevaṇā satpuruṣāṇa nityaṃ
 iyaṃ jine īdṛśa ānuśāsanī   
 ayuktayogīna sadā vivarjanā
 tathāgatairbhāṣita buddhabhūmi 
 anumoditā sarvihi paṇḍitehi
 iyaṃ jine īdṛśa ānuśāsanī   
 bālaiḥ pratikṣipta ajñātakehi
 abhūbhiratra pṛthuśrāvakāṇām 
 parigṛhītāḥ sada bodhisattvaiḥ
 iyaṃ jine īdṛśa ānuśāsanī   
 tathāgatehi anubuddhametaṃ
 devehi co satkṛtu pūjitaṃ ca 
 anumoditaṃ brahmasahasrakoṭibhiḥ
 kaccijjino bhāṣati taṃ samādhim   
 nāgasahasrehi sadā susatkṛtaṃ
 suparṇayakṣehi ca kinnarehi 
 yā bhāṣitā bodhivarā jinebhiḥ
 kaccijjino bhāṣati taṃ samādhim   
 paryāpta yā nityu supaṇḍitehi
 dhanaṃ ca śriṣṭhaṃ pravaraṃ sulabdham 
 nirāmiṣaṃ jñāna cikitsa uttamā
 kaccijjino bhāṣati taṃ samādhim   
 jñānasya koṣaḥ pratibhānamakṣayaṃ
 sūtrāntakoṭīna praveśa eṣaḥ 
 parijña traidhātuki bhūtajñānaṃ
 kaccijjino bhāṣati taṃ samādhim   
 naukā iyaṃ deśita pāragāmināṃ
 nāvā pi co oghagatāna eṣā 
 kīrtiryaśo vardhati varṇamālā
 yeṣāmayaṃ śānta samādhi deśitaḥ   
 praśaṃsa eṣā ca tathāgatānāṃ
 stavaśca eṣo puruṣarṣabhāṇām 
 stava bodhisattvāna nayaśca akṣayo
 yehī ayaṃ śānta samādhi deśitaḥ   
 maitrī iyaṃ doṣaśame prakāśitā
 upekṣiyaṃ kāruṇikāna bhūmim 
 āśvāsayanteṣa mahāśayānāṃ
 yeṣāṃ kṛtenaiṣa samādhi bhāṣitaḥ   
 pratipattiyaṃ deśita siṃhanādinā
 mitu buddhajñānasya varasya āgamaḥ 
 sarveṣa dharmāṇa svabhāvamudrāḥ
 samādhyayaṃ deśitu nāyakehi   
 sarvajñajñānasya ca āharitrimā
 caryā iyaṃ bodhayi prasthitānām 
 vitrāsanaṃ māracamūya cāpi
 samādhyayaṃ śānta jinena deśitaḥ   
 vidyā iyaṃ dharmasthitāna tāyināṃ
 amitramadhye paramā ca rakṣā 
 pratyarthiṃkānāṃ sahadharmanigrahāḥ
 samādhyayaṃ śānta jinena deśitaḥ   
 pratibhānabhūmī iya saṃprakāśitā
 balā vimokṣā tatha indriyāṇi 
 viśiṣṭa aṣṭādaśa buddhadharmāḥ
 samādhi śānteṣa niṣevamāṇāḥ   
 daśāna paryeṣṭi balāna bhūtā
 pūrvanimittaṃ pi ca buddhajñāne 
 ye buddhadharmāḥ puruṣottamena
 prakāśitā lokahitānukampinā   
 buddhāna putrebhirayaṃ pratīhito
 vimokṣakāmānayu mārgu deśitaḥ 
 prītiśca tasmin sugatātmajānāṃ
 śruṇitvimaṃ śānta samādhi durdṛśam   
 yā buddhajñānasya ca pāripūritā
 yābheṣate paṇḍitu bodhisattvaḥ 
 viśuddhacittaśca śucirniraṅgaṇo
 imaṃ niṣeveta samādhi śāntam   
 pariśuddha kāyo'sya yathā jināna
 vimokṣajñānaṃ ca vimuktidarśanam 
 asaṃkiliṣṭaḥ sada rāgabandhanaiḥ
 imaṃ niṣeveta samādhi bhadrakam   
 abhūmi doṣe vigamaśca mohe
 jñānasya co āgamu muktimicchataḥ 
 vidyāya utpādu avidyanāśakam
 imaṃ niṣeveta samādhi śāntam   
 vimuktisārāṇiya tṛpti bhāṣitā
 dhyāyīnayaṃ śānta samādhi deśitaḥ 
 cakṣuśca buddhānamaninditānā
 mimaṃ niṣeveta samādhi śāntam   
 abhijña eṣā bahukṣetre darśitā
 ṛddhiśca buddhāna ananta darśitā 
 yā dhāraṇī sāpi tato na durlabhā
 niṣevamāṇasya samādhimetam   
 śāntendriyasyo iha sthānu bodhaye
 idamadhiṣṭhānamanantadarśitam 
 sūkṣmaṃ ca jñānaṃ vipulaṃ viśuddhaṃ
 niṣevamāṇasya imaṃ samādhim   
 su budhyate naiṣa ayuktayogai
 rvivartanaṃ sarvasu akṣarāṇām 
 na śakyu ghoṣeṇa vijānanāya
 yeno ayaṃ śānta samādhi na śrutaḥ   
 jñātaṃ tu vijñairayu bodhisattvai
 ryathā va yaṃ deśitu dharmasvāminā 
 pratibuddhu śāntehi aninditehi
 imaṃ samādhiṃ pratiṣevamāṇaiḥ   
 ārabdhavīryehi samudgṛhīta
 mupasthitaṃ ca sāpi sadā sudhāritam 
 duḥkhakṣayo jātinirodhajñāna
 mimaṃ samādhiṃ pratiṣevamāṇaiḥ   
 sarveṣa dharmāṇamajāti bhāṣitā
 evaṃ ca sarvāsu bhavaggatīṣu 
 jñānāgru buddhāna mahāśayānāṃ
 kaccijjino bhāṣati taṃ samādhim   
 tasyo kumārasyimi gātha bhāṣato
 aṣṭāśītiniyutasahasra pūrṇāḥ 
 ghoṣānugā kṣānti labhiṃsu tatra
 avivartikāye sthitu buddhajñāne   
 dṛḍhabalastamavadī kumāra
 madyāpi so tiṣṭhati lokanāthaḥ 
 pṛcchāmi tvaṃ dāraka etamarthaṃ
 kutastvayā eṣa śrutaḥ samādhiḥ   
 kumāru rājan avadī śṛṇohi
 dṛṣṭasmi koṭīniyutaṃ jinānām 
 ekasmi kalpasmi te sarvi satkṛtā
 ayaṃ ca me śānta samādhi pṛcchitaḥ   
 catvāri kalpā navatiṃ ca anye
 kalpāna koṭīniyutā sahasrāḥ 
 jātismaro bhomyahu tatra tatra
 na cāpi garbhe upapadyi jātu   
 tato mayā eṣā samādhi bhāvitaḥ
 śuddhaṃ śrutasteṣa jināna bhāṣatām 
 śrutvā ca uddiṣṭu janetva chandaṃ
 niṣkāṅkṣaāptena spṛśiṣyi bodhim   
 ye bhikṣu mahyaṃ paripṛcchadenti
 paryāpuṇantasya imaṃ samādhim 
 upasthapemī ahu tatra gauravaṃ
 yathaiva lokārthakarāṇa antike   
 yeṣāṃ mayā antika eka gāthā
 uddiṣṭa caryāṃ caratānulomikīm 
 mānyāmi tānapyahu śāntu ete
 upasthapemī ahu buddhagauravam   
 yaścāpi māṃ pṛcchitu kaścideti
 paryāpuṇantaṃ imu satsamādhim 
 svapnāntare'pīha na me'sti kāṅkṣā
 nāhaṃ bhaviṣye jinu lokanāyakaḥ   
 vṛddheṣu madhyeṣu naveṣu bhikṣuṣu
 sagauravo bhomyahu supratītaḥ 
 sagāravasyo mama vardhate yaśaḥ
 puṇyaṃ ca kīrtiśca guṇāstathaiva   
 kalīvivādeṣu na bhomi utsuko
 alpotsuko bhomyahu tatra kāle 
 anyā gatirbhoti karitva pāpakaṃ
 anyā gatirbhoti karitva bhadrakam   
 ayuktayogāna asaṃyatānā
 mamanojña teṣāṃ vacanaṃ śruṇitvā 
 karmasvako bhomyahu tasmi kāle
 kṛtasya karmasya na vipraṇāśaḥ   
 na hyatra krodho bhavatī parāyaṇaṃ
 kṣāntībalaṃ gṛhṇayahu buddhavarṇitam 
 kṣāntiḥ sadā varṇita nāyakehi
 kṣāntiṃ niṣevitva na bodhi durlabhā   
 ahaṃ ca bhomī sada śīlavanto
 anyāṃśca śīlasmi pratiṣṭhapemi 
 śīlasya varṇu sadahaṃ bhaṇāmi
 varṇaṃ ca bhoti mama tatra bhāṣitam   
 araṇyavarṇaṃ ca sadā pi bhāṣe
 śīlasmi co bhomi sadā pratiṣṭhitaḥ 
 samādapemi ahu anya poṣadhe
 tāṃścaiva bodhāya samādapemi   
 tān brahmacarye'pi samādapemi
 arthasmi dharmasmi pratiṣṭhapemi 
 teṣāṃ ca bodhimyahu bodhimārgaṃ
 yasminnime bhonti ananta saṅgāḥ   
 smarāmyahaṃ kalpamatītamadhvani
 yadā jino āsi svarāṅgaghoṣaḥ 
 pratijña tasyo purataḥ kṛtā me
 kṣāntībalo bhomyahu nityakālam   
 tatra pratijñāya pratiṣṭhihitvā
 varṣāṇa koṭī caturo aśītim 
 māreṇahaṃ kutsita paṃsitaśca
 na caiva cittaṃ mama jātu kṣubdham   
 jijñāsanāṃ tatra karitva māro
 jñātvāna mahyaṃ dṛḍha kṣāntimaitrīm 
 prasannacittaścaraṇāni vandya me
 pañcaśatā bodhivarāya prasthitāḥ   
 amatsarī bhomyahu nityakālaṃ
 tyāgasya co varṇa sadā prabhāṣe 
 āḍhyaśca bhomī dhanavān mahātmā
 durbhikṣakāle bahu bhomi dāyakaḥ   
 ye bhikṣu dhārenti imaṃ samādhiṃ
 ye cāpi vācenti ya uddiśanti 
 karomi teṣāṃ ahu pāricaryāṃ
 sarve ca bheṣyanti narāṇamuttamāḥ   
 karmaṇā tenāhamanuttareṇa
 paśyāmi buddhān bahu lokanāthān 
 labhitva pravrajya jinānuśāsane
 bhavāmi nityaṃ vidu dharmabhāṇakaḥ   
 dhūtābhiyukto ahu bhomi nityaṃ
 kāntāramāraṇya sadā niṣevī 
 nāhārahetoḥ kuhanāṃ karomi
 saṃtuṣṭu bhomī itaretareṇa   
 anīrṣuko bhomyahu nityakālaṃ
 kuleṣu cāhaṃ na bhavāmi niśritaḥ 
 kuleṣu saktasya hi īrṣya vardhate
 anīrṣyukastuṣṭi vaneṣu vindami   
 maitrīvihārī ahu bhomi nitya
 mākruṣṭu santā na janemi krodham 
 maitrīvihāriṣyami sūratasya
 caturdiśaṃ vardhati varṇamālā   
 alpecchu saṃtuṣṭu bhavāmi nitya
 māraṇyakaścaiva dhutābhiyuktaḥ 
 na cotsṛjāmī ahu piṇḍapātaṃ
 dṛḍhaṃ samādhāna dhuteṣu vindami   
 śrāddhaśca bhomī manasaḥ prasādo
 bahuprasādaḥ sada buddhaśāsane 
 prasāda bahu lapsyami ānuśaṃsā
 prāsādiko bhomi ahīna indriyaḥ   
 yaścaiva bhāṣāmyahu tatra tiṣṭhe
 pratipattisāro ahu nityu bhomi 
 pratipattisārasyimi devanāgāḥ
 kurvantyusthānu prasannacittāḥ   
 guṇā ime kīrtita yāvatā me
 ete ca anye ca bahū aneke 
 ye śikṣitavyāḥ sada paṇḍitena
 yo icchatī budhyitu buddhabodhim   
 smarāmyato bahutaru duṣkarāṇi
 ye pūrvakalpe caritānyaneke 
 bahuṃ pi dānīṃ bhaṇitu na śakyaṃ
 gacchāmi tāvat sugatasya antikam   
 sutīkṣṇaprajño vidu bodhisattvo
 tasmin kṣaṇe sparśayi pañcabhijñā 
 ṛddhīya so gacchi jinasya antike
 sa prāṇikoṭībhiraśītibhiḥ saha   
 dṛḍhabalo paramu udagra āsīt
 sārdhaṃ tadā koṭiśatehi ṣaṣṭibhiḥ 
 upasaṃkramī mūlu tathāgatasya
 vanditva pādau purato nyaṣīdat   
 adhyāśayaṃ tasya viditva rājño
 imaṃ samādhiṃ dvipadendra deśayi 
 śrutvā ca so pārthivimaṃ samādhiṃ
 ujjhitva rājyaṃ nirapekṣu pravrajī   
 sa pravrajitvāna imaṃ samādhiṃ
 bhāveti vāceti prakāśayeti 
 sa ṣaṣṭibhiḥ kalpasahasru paścāt
 padmottaro nāma jino abhūṣi   
 ṣaṣṭistadā koṭiśata anūnakā
 ye rājña sārdhaṃ upasaṃkramī jinān 
 te cāpi śrutvaiva samādhimetaṃ
 tuṣṭā udagrāstada pravrajiṃsu   
 te pravrajitvāna imaṃ samādhiṃ
 dhāreṃsu vāceṃsu prakāśayiṃsu 
 ṣaṣṭīna kalpāni nayutāna atyayā
 spṛśiṃṣu bodhiṃ varamekakalpe   
 anantajñānottaranāmadheyā
 abhūṣi buddhā naradevapūjitāḥ 
 tadekameke dvipadānamuttamo
 mocenti sattvānyatha gaṅgavālikāḥ   
 śīrībalo rāju ahaṃ abhūṣi
 imāṃ caranto varabodhicārikām 
 ye mama putrāḥ śata pañca āsan
 imameva ete anudharmapāpāḥ   
 evaṃ mayā kalpasahasrakoṭayo
 ārabdhavīryeṇa atandritena 
 samādhi paryeṣṭa ayaṃ viśuddhaḥ
 samudānayanneti tamagrabodhim   
 kumāra tasmāddhi ye bodhisattvā
 ākāṅkṣate etu samādhimeṣitum 
 ārabdhavīryo nirapekṣu jīvite
 mamā kumārā anuśikṣate sadā   
 iti śrīsamādhirāje bahubuddhanirhārasamādhimukhaparivarto nāma saptadaśaḥ 
 samādhyanuparindanaparivartaḥ 
 tatra bhagavāṃścandraprabhakumāramāmantrayate smatasmāt tarhi kumāra yo bodhisattvo mahāsattva imaṃ samādhimudgrahīṣyati paryavāpsyati dhārayiṣyati vācayiṣyati pravartayiṣyati uddekṣyati svādhyāsyati parebhyaśca vistareṇa saṃprakāśayiṣyati
 tena bhāvanāyogamanuyuktena ca bhavitavyam 
 tasyaitaṃ pratipadyamānasya catvāro guṇānuśāṃsāḥ pratikāṅkṣitavyāḥ 
 katame catvāraḥ 
 yaduta anabhibhūto bhaviṣyati puṇyaiḥ 
 anavamardanīyo bhaviṣyati pratyarthikaiḥ 
 aprameyo bhaviṣyati jñānena 
 anantaśca bhaviṣyati pratibhānena 
 yo hi kaścit kumāra bodhisattvo mahāsattva imaṃ samādhimudgrahīṣyati paryavāpsyati dhārayiṣyati vācayiṣyati pravartayiṣyati uddekṣyati svādhyāsyati parebhyaśca vistareṇa saṃprakāśayiṣyati
 tasyeme catvāro guṇānuśaṃsāḥ pratikāṅkṣitavyāḥ 
 atha khalu bhagavāṃstasyāṃ velāyāmi gāthā abhāṣata
 anābhibhūtaḥ puṇyehi nityakālaṃ bhaviṣyati 
 samādhiṃ śāntubhāvena sarvabuddhāna gocaram   
 puṇyehi rakṣitaḥ śūro nityakālaṃ bhaviṣyati 
 caran sa paramāṃ śuddhāṃ viśiṣṭāṃ bodhicārikām   
 nāsya pratyarthiko jātu viheṭhāṃ kaścit kariṣyati 
 parigṛhīto buddhehi nityakālaṃ bhaviṣyati   
 aprameyaśca jñānena nityakālaṃ bhaviṣyati 
 anantaḥ pratibhānena dhārentaḥ śāntimāṃ gatim   
 satatamanabhibhūtapuṇyaskandho
 bhaviṣyati śreṣṭhataraṃ tu bodhicaryām 
 na bhaviṣyati pratyarthiṃkāna dhṛṣyo
 imu varu śānta samādhi dhārayitvā   
 jñānu vipulu tasya bhoti tīkṣṇaṃ
 tatha pratibhānamananta cakṣu śuddham 
 bhaviṣyati sada tasya paṇḍitasya
 smṛtibalameva ca dhāraṇībalaṃ ca   
 parama priyu manāpu paṇḍitānāṃ
 bhaviṣyati cārthapadaṃ prabhāṣamāṇaḥ 
 jñānu bahujanasya prajñavanto
 imu varu śānta samādhi bhāṣamāṇaḥ   
 lābhi parama śreṣṭha cīvarāṇāṃ
 śayya nimantraṇamākhā 
 dyabhojanānām 
 bhaviṣyati sukumāra darśanīyo
 imu varu śānta samādhi dhārayanto   
 drakṣyati bahu buddha lokanāthān
 atuliya kāhiti pūja nāyakānām 
 na ca bhaviṣyati tasya antarāyo
 imu varu śānta samādhimeṣato hi   
 bhāṣiṣyati purataḥ sthitva lokanāthān
 surucira gāthaśatehi tuṣṭacittaḥ 
 na ca bhaviṣyati tasya jātu hānī
 imu varu śānta samādhi dhārayitvā   
 sthāsyati purato'sya lokanāthaḥ
 suruciralakṣaṇakāyu vyañjanebhiḥ 
 na ca bhaviṣyati tasya jñānahānī
 imu varu śānta samādhi dhārayitvā   
 na kadāci bhaviṣyati dīnacittaḥ
 satata bhaviṣyati āḍhyu no daridraḥ 
 na ca bhaviṣyati udgṛhītacitto
 imu varu śānta samādhi dhārayitvā   
 na ca bhaviṣyati vā akṣaṇeṣu
 mahīpati bheṣyati rājacakravartī 
 sada bhaviṣyati rājya tasya kṣemaṃ
 imu varu śānta samādhi dhārayitvā   
 jñānu vipulu nātra saṃśayo'sti
 kṣapayitu kalpaśatehi bhāṣamāṇaiḥ 
 śruta imu samādhi śāntabhūmī
 yatha upadiṣṭa tathā sthiheta dhīro   
 aparimita ananta kalpakoṭyo
 daśabala tasya bhaṇeyurathānuśaṃsām 
 na ca parikīrtitā kalā bhaveyyā
 yatha jalabindu grahītu sāgarāto   
 harṣitu sa kumāru tasmi kāle
 utthitu prāñjaliko namasyamānaḥ 
 daśabalabhimukho sthito udagro
 giravarāya udānudānayati   
 acintiyo mahāvīro lokanātha prabhākaraḥ 
 yāvacceme narendreṇa anuśaṃsāḥ prakāśitāḥ   
 ākhyāhi me mahāvīra hitaiṣī anukampakaḥ 
 ko nāma paścime kāle idaṃ sūtraṃ śruṇiṣyati   
 tamenamavadacchāstā kalaviṅkarutasvaraḥ 
 asaṅgajñānī bhagavānimāṃ vācaṃ prabhāṣate   
 kumāra śṛṇu bhāṣiṣye pratipattimanuttarām 
 yo dharmānanuśikṣanto idaṃ sūtraṃ śruṇiṣyati   
 pūjāṃ kurvan jinendrāṇāṃ buddhajñānagaveṣakaḥ 
 maitracittaṃ niṣevanto idaṃ sūtraṃ śruṇiṣyati   
 dhūtān guṇāṃśca saṃlekhān guṇān śreṣṭhān niṣevataḥ 
 pratipattau sthihitvā ca idaṃ sūtraṃ śruṇiṣyati   
 na pāpakāriṇāṃ hastādidaṃ sūtraṃ śruṇiṣyati 
 na yairvirāgitaṃ śīlaṃ lokanāthānamantike   
 brahmacārīṇa śūrāṇāṃ yeṣāṃ cittamalolupam 
 adhiṣṭhitānāṃ buddhehi teṣāṃ hastācchruṇiṣyati   
 ye hi purimakā buddhā lokanāthā upasthitāḥ 
 teṣāṃ hastādidaṃ sūtraṃ paścātkāle śruṇiṣyati   
 ye tu pūrvāsu jātīsu abhūvannanyatīrthikāḥ 
 teṣvimaṃ śrutva sūtrāntaṃ saumanasyaṃ na bheṣyati   
 mama ca pravrajitveha śāsane jīvikārthikāḥ 
 lābhasatkārābhibhūtā anyamanyaṃ pratikṣipi   
 adhyoṣitā parastrīṣu bahu bhikṣu asaṃyatā 
 lābhakāmāśca duḥśīlā idaṃ sūtraṃ na śraddadhī   
 puṇyānuprāptā buddheṣu dhyānaprāptyāpyanarthikāḥ 
 niśritāścātmasaṃjñāyāmidaṃ sūtraṃ na śraddadhe   
 laukika dhyānaphalasaṃjñī bheṣyate kāli paścime 
 arhatpiṇḍaṃ ca te bhuktvā buddhabodhiṃ pratikṣipi   
 yaścaiva jambudvīpasmi bhindeyāt sarva cetiyā 
 yaśca pratikṣipet sūtramidaṃ pāpaṃ viśiṣyate   
 yaścārhato nihaneyyā yathā gaṅgāya vālukāḥ 
 yaśca pratikṣipet sūtramidaṃ pāpaṃ viśiṣyate   
 ka utsahanti yuṣmākaṃ paścime kāli dāruṇe 
 saddharma loke vartante idaṃ sūtraṃ prakāśitum   
 rodanto utthitastatra kumāro jinamabravīt 
 siṃhanādaṃ nadatyevaṃ putro buddhasya aurasaḥ   
 ahaṃ nirvṛte saṃbuddhe paścime kāli dāruṇe 
 sūtraṃ vaistārikaṃ kuryāṃ tyajitvā kāyu jīvitam   
 sahiṣyāmyatra bālanāmabhūtāṃ paribhāṣaṇām 
 ākrośāṃstarjanāṃ caiva adhivāsisye nāyaka   
 kṣapeyaṃ pāpakaṃ karma yanmayā purime kṛtam 
 anyeṣu bodhisattveṣu vyāpādo janito mayā   
 sthapetva pāṇiṃ mūrdhasmi buddhaḥ kāñcanasaṃnibham 
 śāstā candraprabhaṃ prāha mañjughoṣastathāgataḥ   
 karomi te adhiṣṭhānaṃ kumāra kāli paścime 
 na brahmacaryāntarāyo jīvitasya ca bheṣyati   
 anye cāṣṭau śatānyatra utthitā dharmadhārakāḥ 
 vayaṃ hi paścime kāle asya sūtrasya dhārakāḥ   
 devanāgāna yakṣāṇa aśītikoṭyupasthitā 
 anye ca nayutāḥ ṣaṣṭi vandante lokanāyakam   
 vayamimeṣāṃ bhikṣūṇāṃ ya ime adya utthitāḥ 
 tasmiṃśca paścime kāle rakṣāṃ kāhāma nāyaka   
 asmin sūtre prabhāṣyante buddhakṣetrāḥ prakampitāḥ 
 yathā vāluka gaṅgāyā adhiṣṭhānena śāstunaḥ   
 ye ca prakampitāḥ kṣetrāḥ sarveṣu buddhanirmitāḥ 
 preṣitā lokanāthena ye hi dharmāḥ prakāśitāḥ   
 ekaikaśaśca kṣetrātaḥ sattvakoṭyo acintiyāḥ 
 evaṃ dharmaṃ tadā śrutvā buddhajñāne pratiṣṭhitāḥ   
 itaśca buddhakṣetrāto navatirdevakoṭiyaḥ 
 bodhicittaṃ samutpādya buddhaṃ puṣpairavākiran   
 te vyākṛtā narendreṇa kalpakoṭeraśītibhiḥ 
 sarve'pyekatra kalpe'smin bhaviṣyanti vināyakāḥ   
 bhikṣubhikṣuṇikāścaiva upāsaka upāsikāḥ 
 ṣaṭsaptati prāṇakoṭyo yehi sūtramidaṃ śrutam   
 te'pi vyākṛta buddhena drakṣyante lokanāyakān 
 yathā vāluka gaṅgāyāścaranto bodhicārikām   
 sarveṣāṃ pūja kāhinti buddhajñānagaveṣakāḥ 
 tatra tatra śruṇiṣyanti idaṃ sūtraṃ niruttaram   
 aśītyā kalyakoṭībhi bheṣyante lokanāyakāḥ 
 sarve ekatra kalpe'smiṃ hitaiṣī anukampakāḥ   
 maitreyasya ca buddhasya pūjāṃ kṛtvā niruttarām 
 saddharma śreṣṭhaṃ dhāritvā gamiṣyanti sukhāvatīm   
 yatrāsau virajo buddho amitāyustathāgataḥ 
 tasya pūjāṃ kariṣyanti agrabodhīya kāraṇāt   
 trisaptatirasaṃkhyeyā kalpā ye ca anāgatāḥ 
 na durgatiṃ gamiṣyanti śrutvedaṃ sūtramuttamam   
 ye kecit paścime kāle śroṣyante sūtramuttamam 
 aśrupātaṃ ca kāhinti sarvaistaiḥ satkṛto hyaham   
 ārocayāmi sarveṣāṃ yāvantaḥ purataḥ sthitāḥ 
 parindāmi imāṃ bodhiṃ yā me kṛchreṇa sparśitā   
 iti śrīsamādhirāje samādhyanuparindanā nāma parivarto'ṣṭādaśaḥ 
 acintyabuddhadharmanirdeśaparivartaḥ 
 tasmāttarhi kumāra bodhisattvena mahāsattvenemaṃ samādhimākāṅkṣatā acintyabuddhadharmanirdeśakuśalena bhavitavyam 
 acintyabuddhadharmaparipṛcchakajātikena bhavitavyam 
 acintyabuddhadharmādhimuktikena bhavitavyam 
 acintyabuddhadharmaparyeṣaṇākuśalena bhavitavyam 
 acintyāṃśca buddhadharmān śrutvā nottrasitavyaṃ na saṃtrasitavyaṃ na saṃtrāsamāpattavyam 
 evamukte candraprabhaḥ kumārabhūto bhagavantametadavocat yathā kathaṃ bhagavan bodhisattvo mahāsattvaḥ acintyabuddhadharmanirdeśakuśalo bhavati
 acintyabuddhadharmaparipṛcchākuśalaśca
 acintyabuddhadharmādhimuktaśca 
 acintyabuddhadharmaparyeṣaṇākuśalaśca bhavati
 acintyāṃśca buddhadharmān śratvā nottrasyati na saṃtrasyati na saṃtrāsamāpadyate 
 tena khalu punaḥ samayena pañcaśikho nāma gandharvaputraḥ pañcabhistūryaśataiḥ sārdhaṃ gaganatalādavatīrya bhagavataḥ purataḥ sthito'bhūdupasthānaparicaryāyai
 atha khalu pañcaśikhasya gandharvaputrasyaitadabhavatyannvahaṃ yathaivaḥ devānāṃ trāyastriṃśānāṃ śakrasya ca devānāmindrasya sudharmāyāṃ devasabhāyāmupasthānaparicaryāṃ
 saṃgītiṃ saṃprayojayāmi
 tathaivādya devātidevasyāpi tathāgatasyārhataḥ samyaksaṃbuddhasya pūjāyai saṃgītiṃ saṃprayojayeyam 
 atha khalu pañcaśikho gandharvaputrastaiḥ pañcabhistūryaśataistaiśca pañcamātrairgandharvaputraśataiḥ sārdhamekasvarasaṃgītisaṃprayuktābhistūryasaṃgītibhirvaidūryadaṇḍāṃ vīṇāmādāya bhagavataḥ purato vādayāmāsa 
 atha khalu bhagavata etadabhūdayannvahaṃ tathārūpamṛddhyabhisaṃskāramabhisaṃskuryāṃ yathārūpeṇa ṛddhyabhisaṃskāreṇābhisaṃskṛtena candraprabhaḥ
 sarvadharmasvabhāvasamatāvipañcitācca samādherna calet 
 pañcaśikhasya ca gandharvaputrasya tantrīsvaragītisvarakauśalyamupadiśeyam 
 atha khalu bhagavāṃstathārūpamṛddhyabhisaṃskāramabhisaṃskaroti sma
 yattebhyaḥ pañcabhyastūryaśatebhyaḥ saṃprayuktebhyaḥ pravāditebhyo yathānakumpopasaṃhṛtaḥ śabdo niścarati dharmapratisaṃyuktaḥ 
 imāśca buddhadharmanidhyaptigāthā niścaranti buddhānubhāvena
 ekahi vālapathe bahubuddhā
 yāttika vālika gaṅganadīye 
 kṣetraṃ tāttika teṣa jinānāṃ
 te ca vilakṣaṇa te visabhāgāḥ   
 pañcagatīgata bālapathasmin
 nairayikā pi ca tiryagatāśca 
 te yamalaukika devamanuṣyā
 nāpi ca saṃkaru no ca upīḍo   
 tatra pade sasarāḥ sasamudrāḥ
 sarva nadī tatha utsa taḍāgāḥ 
 no pi ca saṃkaru no ca upīḍo
 evamacintiyu dharma jinānām   
 tatra pade'pi ca parvata neke
 cakravāla api meru sumeru 
 ye mucilinda mahāmucilinda
 vindhyatha gṛdhrakūṭo himavāṃśca   
 tatra pade nirayāśca sughorā
 stapana pratāpana ānabhiramyāḥ 
 tatra ca ye niraye upapannā
 vedana te pi dukhāṃ anubhonti   
 tatra pade'pi ca devavimānā
 dvādaśayojana te ramaṇīyāḥ 
 teṣu bahū marutān sahasrā
 divyaratīṣu sukhānyanubhonti   
 tatra pade ca buddhāna utpādo
 śāsanu lokavidūna jvaleti 
 taṃ ca na paśyati jñānavihīno
 yena na śodhita carya viśuddhā   
 tatra pade'pi ca dharma niruddho
 nirvṛtu nāyaku śrūyati śabdaḥ 
 tatra pade'pi ca keci śṛṇonti
 tiṣṭhati nāyaku bhāṣati dharmam   
 tatra pade'pi ca keṣacidāyu
 rvarṣa acintiya vartati saṃjñā 
 tatra pade'pi vā kālu karonti
 no ciru jīvati śrūyati śabdaḥ   
 tatra pade'pi ca keṣaci saṃjñā
 dṛṣṭu tathāgatu pūjitu buddho 
 toṣitu mānasu saṃjñagraheṇa
 no pi ca pūjitu no ca upanno   
 svasmi gṛhe supineva manuṣyo
 kāmaguṇeṣu ratīranubhūya 
 sa pratibuddhu na paśyati kāmāṃ 
 stacca prajānati so supino ti   
 yat tatha dṛṣṭu śruta mata jñātaṃ
 sarvamidaṃ vitathaṃ supino vā 
 yastu bhaveta samādhiya lābhī
 so imu jānati dharmasvabhāvān   
 sūsukhitāḥ sada te nara loke
 yeṣa priyāpriyu nāsti kahiṃcit 
 ye vanakandarake'bhiramanti
 śrāmaṇakaṃ susukhaṃ anubhonti   
 yeṣa mamāpi tu nāsti kahiṃcid
 yeṣa parigrahu sarvaśu nāsti 
 khaṅgasamā vicarantimu loke
 te gagane pavaneva vrajanti   
 bhāvitu mārga pravartitu jñānaṃ
 śūnyaka dharma nirātmanu sarve 
 yena vibhāvita bhontimi dharmā
 stasya bhavet pratibhānamanantam   
 sūsukhitā bata te nara kole
 yeṣa na sajjati mānasu loke 
 vāyusamaṃ sada teṣviha cittaṃ
 no ca priyāpriyu vidyati saṅgo   
 apriyu ye dukhitehi nivāso
 ye hi priyā dukhi tehi viyogo 
 anta ubhe api eti jahitvā
 te sukhitā nara ye rata dharme   
 ye anunīyati śrutvimi dharmān
 sa pratihanyati śrutva adharmam 
 so madamānahato viparīto
 mānavaśena dukhi anubhoti   
 ye samatāya pratiṣṭhita bhonti
 nityamanunnata nāvanatāśca 
 ye priyato'priyataśca sumuktā
 ste sada muktamanā viharanti   
 śīle pratiṣṭhitu sūpariśuddhe
 dhyāne pratiṣṭhitu nityamacintye 
 ye vanakandari śānti ramante
 teṣa na vidyati vīmati jātu   
 ye ca punarvitathe pratipannāḥ
 kāmaguṇeṣu ratāḥ sada bālāḥ 
 gṛdhru yathā kuṇapeṣvadhimuktā
 nityavaśānugatā namucisya   
 asmin khalu punargāthābhinirhāre bhāṣyamāṇe candraprabhaḥ kumārabhūtaḥ acintyeṣu buddhadharmeṣu gambhīranidhyaptinirdeśakauśalyamanuprāptaḥ
 sūtrāntanirhārāvabhāsaṃ ca pratilabdhavān 
 pañcaśikhasya ca gandharvaputrasya ghoṣānugāyāḥ kṣānteḥ pratilambho'bhūt 
 aprameyāṇāṃ ca sattvānāṃ devamānuṣikāyāḥ prajāyā anuttarāyāṃ samyaksaṃbodhau cittānyutpannāni 
 aprameyāṇāṃ ca sattvānāmarthaḥ kṛto'bhūta 
 iti śrīsamādhirāje acintyabuddhadharmanirdeśaparivarto nāmonaviṃśatitamaḥ 
 indraketudhvajarājaparivartaḥ 
 tatra khalu bhagavāṃścandraprabhaṃ kumārabhūtamāmantrayate smatasmāttarhi kumāra bodhisattvena mahāsattvena sarvakuśalamūlaśikṣāguṇadharmaniśritena bhavitavyam 
 asaṃsargabahulena ca bhavitavyam
 pāpamitraparivarjakena kalyāṇamitrasaṃniśritena paripṛcchakajātīyena dharmaparyeṣṭyāmatṛptena prāmodyabahulena dharmārthikena dharmakāmena dharmaratena dharmaparigrāhakeṇa dharmānudharmapratipannena 
 śāstṛsaṃjñā anena sarvabodhisattveṣūtpādayitavyā 
 yasya cāntikādimaṃ dharmaparyāyaṃ śṛṇoti
 tena tasyāntike prītigauravaṃ śāstṛsaṃjñā cotpāditavyā 
 yaḥ kumāra bodhisattvo mahāsattva imān dharmān samādāya vartate
 sa kṣipramanācchedyapratibhāvaniryāto bhavati 
 acintyabuddhadharmādhimuktaśca bhavati 
 gambhīreṣu ca dharmeṣu nidhyaptiṃ gacchati 
 ālokabhūtaśca bhavati sadevakasya lokasya kāṅkṣāvimativicikitsāndhakāravidhamanatayā 
 atha khalu bhagavāṃstasyāṃ velāyāmimā gāthā abhāṣata
 abhyatīta bahukalpakoṭiyo
 aprameya atulā acintiyāḥ 
 yad abhūṣi dvipadānamuttamo
 indraketudhvajarāja nāyakaḥ   
 so samādhimimu śāntu deśayi
 yatra nāsti naru jīva pudgalaḥ 
 māya budbuda marīci vidyutā
 sarva dharma dakacandrasaṃnibhāḥ   
 nāsti sattva manujo ca labhyate
 kālu kṛtva paraloki gacchi yo 
 no ca karma kṛtu vipraṇaśyate
 kṛṣṇa śukla phala deti tādṛśam   
 eṣa yukti nayadvāra bhadrakaṃ
 sūkṣma durdṛśu jināna gocarā 
 yatra akṣarapadaṃ na labhyate
 buddhabodhi bhagavān prajānati   
 dhāraṇī vipulajñānasaṃcayā
 sūtrakoṭiniyutāna āgatā 
 buddhakoṭiniyutāna gocara
 staṃ samādhi bhagavān prabhāṣate   
 āturāṇamaya vyādhimocako
 bodhisattvasamudānitaṃ dhanam 
 sarvabuddhastuta saṃprakāśito
 devakoṭiniyutehi pūjitaḥ   
 sarva bālajana bhūtacodanā
 tīrthikehi parivarjitaḥ sadā 
 śreṣṭha śīladhanu buddhavarṇitaṃ
 vidyuteva gagane na lipyate   
 yehi pūjita jināna koṭiyo
 dānaśīlacaritā vicakṣaṇāḥ 
 pāpamitra puri yehi varjitā
 teṣa paitṛkadhanaṃ niruttaram   
 tatra bhikṣu sthitu dharmabhāṇako
 brahmacāri sugatasya aurasaḥ 
 śrutva dharmamimamānulomikaṃ
 citta pādesi ya lokanāyakaḥ   
 indraketudhvajarāju nāyako
 adhyabhāṣi abhu dharmabhāṇakam 
 bhikṣubhāva paramaṃ ti duṣkaraṃ
 cittupāda vara agrabodhaye   
 śīlu rakṣa maṇiratnasaṃnibhaṃ
 mitra seva sada ānulomikam 
 pāpamitra na kadāci sevato
 buddhajñānamacireṇa lapsyase   
 iti śrīsamādhirāje indraketudhvajarājaparivarto nāma viṃśatitamaḥ 
 pūrvayogaparivartaḥ 
 āsi pūrvamiha jambusāhvaye
 apramatta duvi śreṣṭhidārakau 
 pravrajitva sugatasya śāsane
 khaṅgabhūta vanaṣaṇḍamāśritau   
 ṛddhimanta caturdhyānalābhinau
 kāvyaśāstrakuśalau suśikṣitau 
 antarikṣapadabhūmikovidau
 te asakta gagane vrajanti ca   
 te ca tatra vanaṣaṇḍi śītale
 nānapuṣpabharite manorame 
 nānapakṣidvijasaṃghasevite
 anyamanya katha saṃprayojite   
 tena rāja mṛgayā aṭantake
 śabda śrutva vanu taṃ upāgamī 
 dṛṣṭva pārthiva tatha dharmabhāṇakau
 teṣu prema paramaṃ upasthahi   
 tehi sārdhu katha ānulomikīṃ
 kṛtva rāju purato niṣīdi so 
 tasya rājña balakāya nantako
 ṣaṣṭhikoṭiniyutānyupāgamī   
 ekameku teṣu dharmabhāṇako
 rājamabravī śṛṇohi kṣatriyā 
 buddhapādu paramaṃ sudurlabho
 apramattu sada bhohi pārthiva   
 āyu gacchati sadānavasthitaṃ
 girinadīya salileva śīghragam 
 vyādhiśokajarapīḍitasya te
 nāsti trāṇu yatha karma bhadrakam   
 dharmapālu bhava rājakuñjarā
 rakṣimaṃ daśabalāna śāsanam 
 kṣīṇa kāli parame sudāruṇe
 dharmapakṣi sthihi rājakuñjara   
 eva te bahuprakāra paṇḍitā
 ovadanti tada taṃ narādhipam 
 sārdhu ṣaṣṭaniyutehi pārthivo
 bodhicittamudapādayattadā   
 śrutva dharma tada rājakuñjaraḥ
 sūratānakhilāna bhāṣato 
 prītijāta sumanā udagrako
 vandya pāda śirasāya prakramī   
 tasya rājña bahavo'nyabhikṣavo
 lābhakāma praviśintu tat kulam 
 teṣa dṛṣṭa cariyā na tādṛśī
 teṣu rāja na tathā sagauravam   
 tacca śāsanamatītaśāstukaṃ
 paścimaṃ ca tada varṣu vartate 
 jambudvīpi suparittabhājanā
 prādurbhūta bahavo asaṃyatāḥ   
 utka lubdha bahu tatra bhikṣavo
 lābhakāma upalambhadṛṣṭikāḥ 
 vipranaṣṭa sugatasya śāsanād
 grāhayiṃsu bahulaṃ tadā nṛpam   
 ghātayeti ubhi dharmabhāṇakau
 ye ucchedu pravadanti tīrthikāḥ 
 dīrghacārika samādapenti te
 nirvṛtīya na te kiṃci darśikā   
 karma naśyati vipāku naśyati
 skandha nāstīti vadanti kuhakāḥ 
 tāṃ kṣipāhi viṣayātu pārthiva
 evameva ciru dharma sthāsyati   
 śrutva teṣa vacanaṃ tadantaraṃ
 kāṅkṣa prāptu bhuta rājakuñjaraḥ 
 ghātayiṣyi amu dharmabhāṇakau
 mā upekṣitu anartha bheṣyati   
 tasya rājña anubaddha devatā
 pūrvajāti sahacīrṇu cārikā 
 dīrgharā hitakāma paṇḍitā
 sā avoci tada rājapārthivam   
 cittupāda ma janehi īdṛśaṃ
 pāpamitravacanena kṣatriyā 
 mā tva bhikṣu duvi dharmabhāṇakau
 pāpamitravacanena ghātaya   
 na tva kiṃci smarasī narādhipa
 yatti tehi vanaṣaṇḍi bhāṣitam 
 kṣīṇakāli parame sudāruṇe
 dharmapakṣi sthihi rājakuñjara 
 rāja bhūtavacanena coditaḥ
 so na riñjati jināna śāsanam   
 tasya rājña tada bhrāta dāruṇaḥ
 prātisīmiku sa tehi grāhitaḥ 
 eṣa deva tava bhrāta pāpako
 jīvitena na jātu nandate 
 tau ca bhikṣu duvi ghora vaidyakā
 te vrajanti gaganena vidyayā   
 te sma śrutva tava mūlamāgatā
 sarvi bhūta tava vijñapematha 
 kṣipra ghātaya ghora vaidyakā
 mā ti paści anutāpu bheṣyati   
 saṃnahitva tada rājakuñjaro
 pāpamitravacanena prasthitaḥ 
 sarvasainyaparivārito nṛpo
 yatra bhikṣu vani taṃ upāgato   
 jñātva ghoramatidāruṇaṃ nṛpaṃ
 nāga yakṣa vani tatra ye sthitāḥ 
 iṣṭavarṣa tada tatra pātita
 tena rāja sahasenayā hato   
 pāpamitravacanena paśyathā
 kālu kṛtva tada rāja dāruṇam 
 yena krodhu kṛtu dharmabhāṇake
 so avīci gatu ṣaṣṭijātiyo   
 te'pi bhikṣu bahavopalambhikā
 yehi grāhitu rāja kṣatriyo 
 jātikoṭiśata apyacintiyo
 vedayiṃsu narakeṣu vedanām   
 devatā yāya rāju codito
 yāya rakṣita dharmabhāṇakau 
 tāya buddha yatha gaṅgavālikā
 dṛṣṭva pūjita carantu cārikām   
 ṣaṣṭikoṭiniyutā anūnakā
 yehi dharma śrutu sārdhu rājinā 
 yehi bodhivaracittu pāditaṃ
 buddha bhūyi pṛthulokadhātuṣu   
 teṣu āyu bahukalpakoṭiyo
 teṣa jñānamatulamacintiyam 
 tehi sarvimu samādhi bhadrakaṃ
 deśayitva dvipadendu nirvṛtā   
 etu śrutva vacanaṃ niruttaraṃ
 śīlabrahmaguṇajñānasaṃcayam 
 apramatta bhavathā atandritā
 buddhajñānamacireṇa lapsyathā   
 drakṣyathā daśadiśe tathāgatān
 śāntacitta kṛpamaitralocanān 
 sarvalokaśaraṇaṃ parāyaṇaṃ
 dharmavarṣu jagi utsṛjiṣyathā   
 iti śrīsamādhirāje pūrvayogaparivarto nāma ekaviṃśatitamaḥ 
 tathāgatakāyanirdeśaparivartaḥ 
 atha khalu bhagavāṃścandraprabhaṃ kumārabhūtamāmantrayate smatasmāt tarhi kumāra bodhisattvena mahāsattvena kāye'nadhyavasitena jīvite nirapekṣeṇa bhavitavyam 
 tat kasya hetoḥ 
 kāyajīvitādhyavasānahetorhi kumāra akuśaladharmābhisaṃskāro bhavati 
 tasmāttarhi kumāra bodhisattvena mahāsattvena na rūpakāyatastathāgataḥ prajñātavyaḥ 
 tat kasya hetoḥ 
 dharmakāyā hi buddhā bhagavanto dharmakāyaprabhāvitāśca na rūpakāyaprabhāvitāḥ 
 tasmāttarhi kumāra bodhisattvena mahāsattvena tathāgatakāyaṃ prārthayitukāmena tathāgatakāyaṃ jñātukāmena ayaṃ samādhirudgrahītavyaḥ paryavāptavyo dhārayitavyo vācayitavyaḥ pravartitavyaḥ uddeṣṭavyaḥ svādhyātavyo vācayitavyo bhāvanāyogamanuyuktena bhavitavyam parebhyaśca vistareṇa saṃprakāśayitavyaḥ tatra kumāra tathāgatasya kāyaḥ śatapuṇyanirjātayā buddhyānekārthanirdeśo dharmanirjātaḥ ānimittaḥ sarvanimittāpagato gambhīraḥ apramāṇaḥ apramāṇadharmaḥ ānimittasvabhāvaḥ sarvanimittavibhāvitaḥ 
 acalo'pratiṣṭhito'tyantākāśasvabhāvo'dṛśyaścakṣuḥpathasamatikrānto dharmakāyaḥ prajñātavyaḥ 
 acintyaḥ cittabhūmivigataḥ sukhaduḥkhāviprakampyaḥ sarvaprapañcasamatikrānto'nirdeśyo'niketo buddhajñānaṃ prārthayitukāmānāṃ ghoṣapathasamatikrāntaḥ sasāro rāgasamatikrāntaḥ abhedyo doṣapathasamatikrānto dṛḍho mohapathasamatikrānto nirdiṣṭaḥ 
 śūnyatānirdeśena ajāto jātisamatikrāntaḥ anāsravaḥ vipākasamatikrāntaḥ nityo vyāhāreṇa 
 vyavahāraśca śūnyaḥ nirviśeṣo nirvāṇena
 nirvṛtaḥ śabdena
 śānto ghoṣeṇa
 sāmānyaḥ saṃketena
 saṃketaḥ paramārthena
 paramārtho bhūtavacanena 
 śītalo niṣparidānaḥ animittaḥ amanyitaḥ aninditaḥ aprapañcitaḥalpaśabdo nirdeśena 
 aparyanto varṇanirdeśena
 mahābhijñāparikarmanirjātaḥ asmṛtitaḥ avidūre mahābhijñāparikarmanirdeśena 
 ayamucyate kumāra tathāgatakāya iti 
 atha khalu bhagavāṃstasyāṃ velāyāmimā gāthā abhāṣata
 ya icche lokanāthasya kāyaṃ jānitumīdṛśam 
 imaṃ samādhiṃ bhāvitvā kāyaṃ buddhasya jñāsyati   
 puṇyanirjātu buddhasya kāyaḥ śuddhaḥ prabhāsvaraḥ 
 sameti so'ntarīkṣeṇa nānātvaṃ nāsya labhyate   
 yādṛśā bodhirbuddhasya lakṣaṇāni ca tādṛśāḥ 
 yādṛśā lakṣaṇāstasya kāyastasya hi tādṛśaḥ   
 saṃbodhilakṣaṇaḥ kāyo buddhakṣetraṃ hi tādṛśam 
 balā vimokṣā dhyānāni sarve te'pyekalakṣaṇāḥ   
 evaṃ saṃbhavu buddhānāṃ lokanāthāna īdṛśaḥ 
 na jātu kenacicchakyaṃ paśyituṃ māṃsacakṣuṣā   
 bahū evaṃ pravakṣyanti dṛṣṭo me lokanāyakaḥ 
 suvarṇavarṇaḥ kāyena sarvalokaṃ prabhāsati   
 adhiṣṭhānena buddhānāmanubhāvādvikurvitaiḥ 
 yenāsau dṛśyate kāyo lakṣaṇehi vicitritaḥ   
 ārohapariṇāhena kāyo buddhasya darśitaḥ 
 na ca pramāṇaṃ kāyasya labdhaṃ tena acintiyaḥ   
 yadi pramāṇaṃ labhyeta kāyo buddhasya ettakaḥ 
 nirviśeṣo bhavecchāstā devaiśca manujairapi   
 samāhitasya cittasya vipāko'pi tallakṣaṇaḥ 
 tallakṣaṇaṃ nāmarūpaṃ śuddhaṃ bhoti prabhāsvaram   
 na caiṣa kenacijjātu samādhiḥ śāntu bhāvitaḥ 
 yatheha lokanāthena kalpakoṭyo niṣevitaḥ   
 bahubhiḥ śukladharmaiśca samādhirjanito'pyayam 
 samādherasya vaipulyāt kāyo mahyaṃ na dṛśyate   
 yasya vo yādṛśaṃ cittaṃ nāmarūpaṃ pi tādṛśam 
 niḥsvabhāvasya cittasya nāmarūpaṃ vilakṣaṇam   
 yasya codārasaṃjñādi nāmarūpasmi vartate 
 visabhāgāya saṃjñāya udāraṃ cittu jāyate   
 yasya co mṛdukī saṃjñā nāmarūpasmi vartate 
 agṛdhraṃ nāmarūpasmi cittaṃ bhoti prabhāsvaram   
 smarāmī pūrvajātīṣu asaṃkhyeyeṣu saptasu 
 tisro me pāpikāḥ saṃjñā naivotpannāḥ kadācana   
 anāsravaṃ ca me cittaṃ kalpakoṭyo hyacintiyāḥ 
 karomi cārthaṃ sattvānāṃ na ca me kāyu dṛśyate   
 yathā ca yasya bhāvehi vimuktaṃ bhoti mānasam 
 na tasya tehi bhāvehi bhūyo bhoti samāgamaḥ   
 vimuktaṃ mama vijñānaṃ sarvabhāvehi sarvaśaḥ 
 svabhāvo jñātu cittasya bhūyo jñānaṃ pravartate   
 kṣetrakoṭīsahasrāṇi gacchanti mama nirmitāḥ 
 kurvanti cārthaṃ sattvānāṃ yatra kāyo na labhyate   
 alakṣaṇo nirnimitto yathaiva gaganaṃ tathā 
 kāyo nirabhilāpyo me durvijñeyo nidarśitaḥ   
 dharmakāyo mahāvīro dharmeṇa kāya nirjito 
 na jātu rūpakāyeṇa śakyaṃ prajñāpituṃ jino   
 kathānirdeśu yasyaitaṃ śrutvā prītirbhaviṣyati 
 na tasya māraḥ pāpīyānavatāraṃ labhiṣyati   
 śrutvā ca dharmaṃ gambhīraṃ yasya trāso na bheṣyati 
 na cāsau jīvitārthāya buddhabodhiṃ pratikṣipet   
 bhūtakoṭīsahasrāṇāṃ bhūtanirdeśa jñāsyati 
 ālokabhūto lokānāṃ yena yena gamiṣyati   
 tatra kumāra tathāgatasya kāyo nimittakarmaṇāpi na sukaraṃ jñātum 
 nīlo vā nīlavarṇo vā nīlanidarśano vā nīlanirbhāso vā 
 pīto vā pītavarṇo vā pītanidarśano vā pītanirbhāso vā 
 lohito vā lohitavarṇo vā lohitanidarśano vā lohitanirbhāso vā 
 avadāto vā avadātavarṇo vā avadātanidarśano vā avadātanirbhāso vā 
 mañjiṣṭho vā mañjiṣṭhavarṇo vā mañjiṣṭhanidarśano vā mañjiṣṭhanirbhāso vā 
 sphaṭiko vā sphaṭikavarṇo vā sphaṭikanidarśano vā sphaṭikanirbhāso vā 
 āgneyo vā agnivarṇo vā agninidarśano vā agninirbhāso vā 
 sarpirmaṇḍopamo vā sarpirvarṇo vā sarpirnidarśano vā sarpirnirbhāso vā 
 sauvarṇo vā suvarṇavarṇo vā suvarṇanidarśano vā suvarṇanirbhāso vā 
 vaidūryo vā vaidūryavarṇo vā vaidūryanidarśano vā vaidūryanirbhāso vā 
 vidyudvā vā vidyudvarṇo vā vidyunnidarśano vā vidyunnirbhāso vā 
 brahmo vā brahmavarṇo vā brahmanidarśano vā brahmanirbhāso vā 
 devo vā devavarṇo vā devanidarśano vā devanirbhāso vā 
 iti hi kumāra tathāgatasya kāyaḥ śuddhaḥ sarvanimittairapyacintyaḥ apyacintyanirdeśo rūpakāyapariniṣpattyā 
 na sukaraṃ sadevakenāpi lokena kāyasya pramāṇamudgrahītumanyatra sarvākārairacintyaḥ aprameyaḥ 
 atha khalu bhagavāṃstasyāṃ velāyāmimā gāthā abhāṣata 
 yadrajo lokadhātūṣu pāṃsusaṃjñānidarśanam 
 utsahradataḍāgeṣu samudreṣu ca yajjalam 
 na teṣāṃ labhyate anto ettakā paramāṇavaḥ   
 samudrādvālakoṭībhirmātuṃ śakyaṃ jalaṃ bhavet 
 na tulyā lokanāthena upamā saṃprakāśitā 
 jalabindavo'prameyāstathaiva paramāṇavaḥ   
 paśmāmyekasya sattvasya tato bahutarānaham 
 adhimukticittotpādo naikakāle prajānitum   
 ye mayā ātmabhāvasya bhūtavarṇā nidarśitāḥ 
 sarvasattvādhimuktāstāneteṣāmupamākṣamāḥ   
 nimittakarmaṇā caiva varṇanirbhāsa īdṛśaḥ 
 śakyaṃ jānituṃ buddhasya viśeṣo hīdṛśo mama   
 nimittāpagatā buddhā dharmakāyaprabhāvitāḥ 
 gambhīrāścāprameyāśca tena buddhā acintiyāḥ   
 acintiyasya buddhasya buddhakāyo'pyacintiyaḥ 
 acintiyā hi te kāyā dharmakāyaprabhāvitāḥ   
 cittenāpi na buddhānāṃ kāyaścintayituṃ kṣamaḥ 
 tathā hi tasya kāyasya pramāṇaṃ nopalabhyate   
 aprameyā hi te dharmāḥ kalpakoṭyo niṣevitāḥ 
 teno acintiyaḥ kāyo nirvṛto me prabhāsvaraḥ   
 agrāhyaḥ sarvasattvehi na pramāṇehi gṛhyate 
 tathā hi kāyo buddhasya apramāṇo hyacintiyaḥ   
 apramāṇehi dharmehi pramāṇaṃ tatra kalpitam 
 akalpitehi dharmehi buddho'pyevamakalpitaḥ   
 pramāṇaṃ kalpamākhyāto apramāṇamakalpitam 
 akalpyaḥ kalpāpagatastena buddho acintiyaḥ   
 apramāṇaṃ yathākāśaṃ mātuṃ śakyaṃ na kenacit 
 tathaiva kāyu buddhasya ākāśasamasādṛśaḥ   
 ye kāyamevaṃ jānanti buddhānāṃ te jinātmajāḥ 
 te'pi buddhā bhaviṣyanti lokanāthā acintiyāḥ   
 iti śrīsamādhirāje tathāgatakāyanirdeśaparivarto nāma dvāviṃśatitamaḥ 
 tathāgatācintyanirdeśaparivartaḥ 
 tasmāttarhi kumāra yo bodhisattvo mahāsattvaḥ ākāṅkṣet kimityahaṃ catasraḥ pratisaṃvidaḥ sākṣātkuryāmiti 
 katamāścatasraḥ 
 yaduta arthapratisaṃvidaṃ dharmapratisaṃvidaṃ niruktipratisaṃvidaṃ pratibhānapratisaṃvidam 
 imāścatasraḥ pratisaṃvidaḥ sākṣātkuryāmiti
 tena kumāra bodhisattvena mahāsattvena ayaṃ samādhirudgrahītavyaḥ partavāptavyo dhārayitavyo vācayitavyaḥ pravartayitavyaḥ uddeṣṭavyaḥ svādhyātavyo
 parebhyaśca vistareṇa saṃprakāśayitavyaḥ 
 bhāvanāyogamanuyuktena ca bhavitavyam 
 tatra kumāra katamā dharmapratisaṃvidaḥ 
 imāḥ kumāra bodhisattvo dharmapratisaṃvida evaṃ pratisaṃśikṣate yāvanto vā rūpavyāhārāstāvantastathāgatasya varṇavyāhārāḥ 
 evaṃ vedanāsaṃjñāsaṃskārāḥ 
 yāvantaḥ kumāra vijñānavyāhārāstāvantastathāgatasya varṇavyāhārāḥ 
 iti hi kumāra aprameyā acintyā asaṃkhyeyāḥ atulyāmāpyāparimāṇāstathāgatasya rūpavarṇavyāhārāḥ 
 iti hi kumāra aparyantā anantā rūpavyāhārāḥ 
 evamacintyāstathāgatasya varṇavyāhārāḥ 
 evaṃ vedanāsaṃjñāsaṃskārāḥ 
 iti hi anantā aparyantā acintyā vijñānavyāhārāḥ 
 evamacintyāstathāgatasya varṇavyāhārāḥ 
 iti hi kumāra aprameyā asaṃkhyeyāḥ saṃskṛte doṣāḥ 
 aprameyā asaṃkhyeyā nirvāṇe anuśaṃsāḥ 
 asaṃkhyeyāstathāgatasya varṇāḥ 
 iti hi kumāra yāvanti nirvāṇanāmāni tāvantastathāgatasya varṇāḥ 
 iti hi kumāra asaṃkhyeyāni nirvāṇanāmāni 
 asaṃkhyeyāstathāgatasya varṇāḥ 
 catvāra ime kumāra tathāgatasya varṇavyāhārā acintyā acintyavyāhārāḥ 
 katame catvāraḥ 
 yaduta acintyaḥ saṃskāravyāhāraḥ 
 acintyaḥ svaravyāhāraḥ 
 acintyaḥ saṃkleśavyāhāra 
 acintyo vyavadānavyāhāraḥ 
 ime kumāra catvārastathāgatasya varṇavyāhārā acintyā acintyavyāhārāḥ 
 catvāra ime kumāra tathāgatasya varṇavyāhārā acintyā acintyanirdeśāḥ 
 te na sukaraṃ paryantaniṣṭhāsthānena nirdeṣṭum 
 katame catvāraḥ 
 eṣa eva catuṣkaḥ 
 evaṃ vistareṇa nirdeṣṭavyam 
 yaduta catvāro bodhisattvānāṃ nayāḥ 
 catasro yuktayaḥ 
 catvāro dvārāḥ 
 catvāra nirdeśāḥ 
 catvāro ghoṣāḥ 
 catvāro vacanapathāḥ 
 catvāro vyāhārāḥ 
 catvāri saṃghābhāṣyāṇi 
 catasro nāmanidhyaptayaḥ 
 catasro manujanidhyaptayaḥ 
 catvāri prativacanāni 
 catvāri dvārāṇi 
 catvāryakṣarāṇi 
 catvāro'vatārāḥ 
 catvāraḥ padāḥ 
 catvāri nirhārapadāni 
 catvāraḥ sūtrāntapadāḥ 
 catvāraścaryāpathāḥ 
 catvāro'cintyapathāḥ 
 catvāraḥ tulyapathāḥ 
 catvāro'nantapathāḥ 
 catvāro'paryantapathāḥ 
 catvāro'saṃkhyeyapathāḥ 
 catvāro'prameyapathāḥ 
 catvāro'parimāṇa pathāḥ 
 catvāri jñānāni 
 catvāro jñānasaṃcayāḥ 
 catvāri jñānagotrāṇi 
 catvāri pratibhānāni 
 catvāraḥ pratibhānasaṃcayāḥ 
 catvāri pratibhānagotrāṇi 
 catvāraḥ sūtrāntasaṃcayāḥ 
 catvāri pratibhānakaraṇāni 
 catvāraḥ sūtrāntanirhārāḥ 
 catvāri bāhuśrutyagotrāṇi 
 catvāri buddhadhanāni 
 catasro bodhisattvaśikṣāḥ 
 catvāro bodhisattvagocarāḥ 
 catvāri bodhisattvakarmāṇi 
 catvāri bodhisattvapratibhānāni 
 catasro mārgabhāvanāḥ 
 catvāri kleśaprahāṇāni 
 catvāryapāyajahanāni 
 catvāryajñānavidhamanāni 
 catvāryavidyāprahāṇāni 
 catvāri duḥkhopaśamanāni 
 catvāri daurmanasyaprahāṇāni 
 catvāryupāyasaṃjananāni 
 catvāri dṛṣṭiprahāṇāni 
 catvāryupapannaparijñānāni 
 catvāryātmadṛṣṭiprahāṇāni 
 catvāri sattvadṛṣṭiprahāṇāni 
 catvāri jīvadṛṣṭiprahāṇāni 
 catvāri pudgaladṛṣṭiprahāṇāni 
 catvāri bhavadṛṣṭiprahāṇāni 
 catvāri vastuprahāṇāni 
 catvāryupalambhadṛṣṭiprahāṇāni 
 te na sukaraṃ paryantasthānena nirdeṣṭam 
 catasro dhāraṇyaḥ 
 katamāścatasraḥ 
 yaduta anantaḥ sarvasaṃskāraparibhāṣāvyāhāraḥ 
 tatra yajjñānamiyaṃ prathamā dhāraṇī 
 anantaḥ svaraparibhāṣāvyāhāraḥ 
 tatra yajjñānamiyaṃ dvitīyā dhāraṇī 
 anantaḥ saṃkleśaparibhāṣāvyāhāraḥ 
 tatra yajjñānamiyaṃ tṛtīyā dhāraṇī 
 ananto vyavadānaguṇānuśaṃsāvyāhāraḥ 
 tatra yajjñānamiyaṃ caturthī dhāraṇī 
 imāścatasro dhāraṇyaḥ 
 iti hi yā kumāra dhāraṇī tajjñānam sa dharmaḥ 
 iti hi dharmajñānena dharmapratisaṃvit 
 dharmajñāne yo'rthaḥ
 iyamucyate arthapratisaṃvit 
 dharmajñāne yacchandaḥ
 iyamucyate niruktipratisaṃvit 
 dharmajñāne yā vyavahāradeśanā ācakṣaṇā prajñapanā prakāśanā prasthāpanā vicaraṇā vibhajanā uttānīkaraṇatā asaktavacanatā anelāmūkavacanatā
 iyamucyate pratibhānapratisaṃvit 
 atha khalu bhagavāṃstasyāṃ velāyāmimā gāthā abhāṣata
 yāttakaṃ jñānu buddhasya rūpaprajñapti tāttikā 
 yāvatī rūpaprajñapti rūpavyāhāra tāttakā   
 yāvanto rūpavyāhārāḥ śīlanāmāni tāttakāḥ 
 yāvanti śīlanāmāni buddhanāmāni tāttakāḥ   
 yāttakā buddhanāmāni sattvanāmāni tāttakāḥ 
 ettakānyekasattvasya ahaṃ nāmāni jānami   
 anantā nāmavyāhārā ye me pūrvaṃ prakāśitāḥ 
 śīlanāmā buddhanāmā sattvanāmā ca te samāḥ   
 yāttakāḥ saṃskṛte doṣā nirvāṇe tāttakā guṇāḥ 
 buddhasya tāttakā varṇā aupamyā me prakāśitāḥ   
 yāttakāḥ sarvasattvānāṃ cittotpādā nidarśitāḥ 
 tāttakā lokanāthasya ekaromāta raśmayaḥ   
 nāmāśca adhimuktiśca sarvasattvāna yāttikāḥ 
 tato bhūyo narendrasya svarāṅgavarṇa bhāṣitāḥ   
 ye nāmāḥ sarvasattvānāmekasattvasya darśitāḥ 
 ekasattvasya te nāmāḥ sarvasattvāna darśitāḥ   
 pratisaṃvidānāmottāra ayaṃ buddhena deśitaḥ 
 anantanāmanirdeśā bodhisattvāna kāraṇāt   
 ya icchet kathaṃ bhāṣeyyā sūtrakoṭīranantikāḥ 
 idaṃ sūtraṃ pravartitvā anolīnaḥ prakāśayet   
 asaktaḥ pariṣanmadhye sūtrakoṭīḥ prabhāṣate 
 yathākāśamaparyantamevaṃ dharmaṃ sa bhāṣate   
 emeva bodhisattvānāṃ śuddhasattvāna tāyinām 
 idaṃ sūtraṃ samudgṛhya bhavanti jñānasaṃpadaḥ   
 yathā yathā prakāśenti śraddadhanto imaṃ nayam 
 tathāsya vardhate jñānaṃ himavanteva pādapāḥ   
 iti śrīsamādhirāje tathāgatācintyanirdeśaparivartastrayoviṃśatitamaḥ 
 pratisaṃvidavatāraparivartaḥ 
 tatra kumāra kathaṃ bodhisattvo mahāsattvo dharmapratisaṃvidi caran dharmeṣu dharmānupaśyī samudāgacchatyanuttarāyāṃ samyaksaṃbodhau 
 iha kumāra bodhisattvo mahāsattvo dharmeṣu dharmānupaśyī nānyatra rūpeṇa bodhiṃ samanupaśyati 
 nānyatra rūpādvodhāya carati 
 nānyatra rūpeṇa bodhiṃ paryeṣate 
 nānyatra rūpeṇa bodhāya samudāgacchati 
 nānyatra rūpeṇa sattvāni bodhāya samādāpayati 
 nānyatra rūpeṇa tathāgataṃ paśyati 
 rūpasyāvināśasvabhāvaḥ tathāgata iti tathāgataṃ paśyati 
 anyad rūpamanyo rūpasvabhāva iti naivaṃ paśyati 
 anyo rūpasvabhāvo'nyastathāgata iti naivaṃ paśyati 
 yaśca rūpasvabhāvo yaśca tathāgata ityadvayeyaṃ dharmatā 
 evaṃ paśyan bodhisattvo mahāsattvaścarati dharmapratisaṃvidi 
 evaṃ nānyatra vedanāyā nānyatra saṃjñāyā nānyatra saṃskārebhyo nānyatra vijñānena bodhiṃ samanupaśyati 
 nānyatra vijñānādbodhāya carati 
 nānyatra vijñānena bodhiṃ paryeṣate 
 nānyatra vijñānena bodhāya samudāgacchati 
 nānyatra vijñānena sattvāni bodhāya samādāpayati 
 nānyatra vijñānena tathāgataṃ paśyati 
 vijñānasyāvināśasvabhāvastathāgata iti tathāgataṃ paśyati 
 anyadvijñānamanyo vijñānasvabhāva iti naivaṃ paśyati 
 anyo vijñānasvabhāvo'nyastathāgata iti naivaṃ paśyati 
 yaśca vijñānasvabhāvo yaśca tathāgata ityadvayeyaṃ dharmatā 
 evaṃ paśyan bodhisattvo mahāsattvaścarati dharmapratisaṃvidi 
 atha khalu bhagavāṃstasyāṃ velāyāmimā gāthā abhāṣata 
 rūpeṇa darśitā bodhī bodhaye rūpa darśitam 
 visabhāgena śabdena uttaro dharma deśitaḥ   
 śabdena uttaraṃ rūpaṃ gambhīraṃ ca svabhāvataḥ 
 samaṃ rūpaṃ ca bodhiśca nānātvaṃ nāsya labhyate   
 yathā nirvāṇa gambhīraṃ śabdenāsaṃprakāśitam 
 labhyate na ca nirvāṇaṃ sa ca śabdo na labhyate   
 śabdaścāpyatha nirvāṇamubhayaṃ tanna labhyate 
 evaṃ śūnyeṣu dharmeṣu nirvāṇaṃ saṃprakāśitam   
 nirvāṇaṃ nirvṛtī vuttā nirvāṇaṃ ca na labhyate 
 apravṛttyaiva dharmāṇāṃ yathā paścāttathā purā   
 sarvadharmāḥ svabhāvena nirvāṇasamasādṛśāḥ 
 jñātā naiṣkramyasārehi ye yuktā buddhaśāsane   
 paśyitvā kāyu buddhasya vakṣyante dṛṣṭu nāyakaḥ 
 na cāhaṃ rūpakāyena paśyituṃ śakya kenacit   
 jñātaḥ svabhāvo rūpasya yādṛśaṃ rūpalakṣaṇam 
 rūpasvabhāvamājñāya kāyo mama nideśitaḥ   
 evaṃ pañcāna skandhānāṃ jñānaṃ me dharmalakṣaṇam 
 jñātvā svabhāvaṃ dharmāṇāṃ dharmakāye pratiṣṭhitaḥ   
 deśemi dharma sattvānāṃ dharmakāye'pyaniḥsṛtaḥ 
 na ca dharmata buddhānāṃ śakyaṃ vācāya bhāṣitum   
 imaṃ nayamajānanto buddhaśabdaṃ śruṇitva te 
 ghoṣamātreṇa vakṣyanti dṛṣṭo me naranāyakaḥ   
 sarvasaṃjñāprahīṇasya bhavasaṃjñā vigacchati 
 na jātu śabdasaṃjñasya bhavate śāstṛdarśanam   
 yaḥ śūnyatāṃ prajānāti īdṛśaṃ rūpalakṣaṇam 
 na cānyā śūnyatā uktā anyā rūpasvabhāvatā 
 yastu rūpaṃ prajānāti sa prajānāti śunyatām   
 yaḥ śūnyatāṃ prajānāti īdṛśaṃ rūpalakṣaṇam 
 na cāsau mārakoṭībhirbhūyaḥ śakya parājitum   
 prajānāti hi yo rūpaṃ sa prajānāti śūnyatām 
 ya śūnyatāṃ prajānāti sa prajānāti nirvṛtim   
 imāṃ gatimajānantaḥ pranaṣṭā aupalambhikāḥ 
 abhāve bhāvasaṃjñeyo bhāve cābhāvasaṃjñinaḥ   
 vañcitā jñātralābhena pranaṣṭā mama śāsanāt 
 phalasaṃjñā avasthāne riktāḥ śrāmaṇakāddhanāt   
 kusīdā hīnavīryāśca śīlaskandhe asaṃsthitāḥ 
 paryupthitāśca vakṣyanti na etad buddhaśāsanam   
 kecidevaṃ pravakṣyanti vayaṃ bodhāya prasthitāḥ 
 adāntā avinītāśca parasparamagauravāḥ   
 śabdakāmā bhaviṣyanti dharme caivānavasthitāḥ 
 evaṃ sā bheṣyate icchā jñātralābhagaveṣaṇe   
 lābhakāmā bhaviṣyanti saṃnipāte hi cintakāḥ 
 madapramādābhibhūtā lābhasatkāra arthikāḥ   
 niḥsṛtā lābhasatkāre jñātralābhagaveṣiṇaḥ 
 stūpān vihārān kāhenti kulastrīṣvadhimūrcchitāḥ   
 niḥsṛtāścopalambhasmin kāmatṛṣṇāsu niḥsṛtāḥ 
 gṛhikarma kariṣyanti mārasya viṣaye sthitāḥ   
 gṛhiṇāṃ deśayiṣyanti kāmā agniśikhopamāḥ 
 praviśya ca gṛhāṃsteṣāṃ dūṣayiṣyanti tān kulān   
 gṛhiṇaśca bhaviṣyanti teṣu śāstārasaṃjñinaḥ 
 teṣāṃ ca vipravustānāṃ putradārāṇi dūṣayi   
 ye teṣāmannapānena kariṣyanti anugraham 
 teṣāṃ tatputradāreṣu bhāryāsaṃjñā bhaviṣyati   
 gṛhiṇo na svadāreṣu bhaviṣyantyadhimūrcchitāḥ 
 yathā te pravrajitvā hi paradāreṣu mūrcchitāḥ   
 śikṣāvadātavastrāṇaṃ gṛhīṇaṃ yā mi darśitā 
 sā śikṣā teṣāṃ bhikṣūṇāṃ tasmin kāle na bheṣyati   
 bherīśaṅkhamṛdaṅgehi pūjāṃ kāhenti te mama 
 yā ca sā uttamā pūjā pratipattirna bheṣyati   
 te ātmanā suduḥśīlā dṛṣṭvā śīlapratiṣṭhitān 
 anyonyamevaṃ vakṣyanti ete'pi yādṛśā vayam   
 śrutvā śīlasya te varṇaṃ duḥśīlāḥ pāpagocarāḥ 
 paryutthitāśca vakṣyanti naivaitadbuddhabhāṣitam   
 na ca hrī bheṣyate teṣāṃ naṣṭaṃ śrāmaṇakaṃ dhanam 
 coditābhūtavācāya buddhabodhiṃ pratikṣiti   
 teṣāṃ vyāpannacittānāmutsṛṣṭvā buddhaśāsanam 
 dharmaṃ pratikṣipitvā ca vāso'vīcau bhaviṣyati   
 na me śrutaṃ ca dṛṣṭaṃ vā yeṣāmetādṛśī carī 
 te buddhajñānaṃ lapsyante bāladharmapratiṣṭhitāḥ   
 yā teṣāṃ kuhanā tatra śāṭhiyaṃ vākkiyaṃ tadā 
 jānāmi tadahaṃ sarvaṃ jñānaṃ me'tra pravartate   
 sacet kalpaṃ prabhāṣeyaṃ yatteṣāṃ skhalitaṃ pṛthu 
 bodhisattvapratijñānāṃ kiṃcinmātraṃ prakīrtitam   
 nāsti pāpamakartavyaṃ kumārā teṣa bheṣyati 
 mā tehi saṃstavaṃ sārdhaṃ kuryāstvaṃ kāli paścime   
 ālapet saṃlapeyyāsi kuryāsī teṣu gauravam 
 anolīnaḥ satkareyyāsi agrabodhīya kāraṇāt   
 varṣāgraṃ paripṛcchitvā yaste vṛddhataro bhavet 
 kuryā hi gauravaṃ tatra śirasā pādavandanam   
 na teṣāṃ skhalitaṃ paśyedvodhimaṇḍa vipaśyatām 
 pratighātaṃ na janayet maitracittaḥ sadā bhavet   
 yadyeṣāṃ skhalitaṃ paśyeddoṣāṃsteṣāṃ na kīrtayet 
 yādṛśaṃ kāhitī karma lapsyate tādṛśaṃ phalam   
 smitena mukhacandreṇa vṛddheṣu navakeṣu ca 
 pūrvābhāṣī bhavennityaṃ hatamānaśca sūrataḥ   
 cīvaraiḥ piṇḍapātaiśca kuryāsteṣāmanugraham 
 evaṃ cittaṃ pradadhyāstvaṃ sarve bheṣyanti nāyakāḥ   
 adhyeṣyeyuryadi tvāṃ te dharmadānasya kāraṇāt 
 prathamaṃ vācaṃ bhāṣeyyā nāhaṃ vaipulyaśikṣitaḥ   
 evaṃ tvaṃ vāca bhāṣeyyā āyuṣmān vijña paṇḍitaḥ 
 kathaṃ mahātmanāṃ śakyaṃ purato bhāṣituṃ mayā   
 sahasaiṣāṃ na jalpeta tulayitvā ca bhājanam 
 yadi bhājanaṃ vijānīyā anadhīṣṭo'pi deśayet   
 yadi duḥśīla paśyesi pariṣāyāṃ bahusthitān 
 saṃlekhaṃ mā prabhāṣestvāṃ varṇaṃ dānasya kīrtayeḥ   
 bhaveyuryadi vālpecchāḥ śuddhāḥ śīle pratiṣṭhitāḥ 
 maitraṃ cittaṃ janitvā tvaṃ kuryāḥ saṃlekhikīṃ kathām   
 parīttā yadi pāpecchā śīlavanto bahū bhavet 
 labdhapakṣastadā bhūtvā varṇaṃ śīlasya kīrtayet   
 pūrvaṃ pariṣadaṃ jñātvā yadi śuddhā bhavettadā 
 yāvantaḥ kuśalā dharmāḥ sarvāṃstebhyaḥ prakāśayet   
 dānaṃ śīlaṃ tathā kṣāntiṃ vīryaṃ dhyānaṃ śrutaṃ tathā 
 saṃtuṣṭyalpecchasaṃlekhān varṇayet kīrtayet sadā   
 araṇyavāsaṃ dhyānasukhaṃ gaṇavāsavivarjanam 
 eteṣāṃ varṇa bhāṣeta evaṃ hi dhārayet sukham   
 araṇyavāsa no riñcenna śīlaparamo bhavet 
 pratisaṃlānu seveta na dānaparamo bhavet   
 śīlaskandhe sthihitvā ca bāhuśrutyamupārjayet 
 imaṃ samādhimeṣantaḥ pūjayecchāstṛdhātavaḥ   
 chatrairdhvajaiḥ patākābhirgandhamālyavilepanaiḥ 
 kārayet pūja buddhasya samādhiṃ śāntameṣatā   
 rañjanīyehi tūryehi saṃgītiṃ saṃprayojayet 
 pūjayeddhātuṃ buddhasya anolīno atandritaḥ   
 yāvanti gandhamālyāni dhūpanaṃ cūrṇa cailikam 
 sarvaistaiḥ pūjayennāthaṃ buddhajñānasya kāraṇāt   
 yāvatī kācit pūjāsti aprameyā acintiyā 
 kuryāstāḥ sarvabuddhānāṃ samādhiṃ śāntameṣatāḥ   
 pratyaṃśaṃ sarvasattvebhyaḥ samaṃ dadyādaniśritaḥ 
 asaṅgajñānameṣanto buddhajñānamanuttaram   
 mayāpi pūrvabuddhānāṃ kṛtā pūjā acintiyā 
 aniśritena bhūtvainaṃ samādhiṃ śāntameṣatā   
 durlabhotpādu buddhānāṃ durlabho mānuṣo bhavaḥ 
 durlabhā śāsane śraddhā pravrajyā upasaṃpadā   
 yena ārāgitaḥ śāstā cittaṃ bodhāya nāmitam 
 mā cala tvaṃ pratijñāyāstiṣṭha ca pratipattiṣu   
 ya idaṃ dhārayet sūtraṃ kṣayakāle upasthite 
 pratibhānaṃ labhet kṣipraṃ pravṛttaṃ yadi dhārayet   
 ekagāthāṃ pi dhāritvā puṇyaskandho acintiyaḥ 
 kiṃ vā punaḥ sarvasūtraṃ dhārayed yaḥ śrutārthikaḥ   
 sarvasattvān bodhiprāptān pūjayed yo hyatandritaḥ 
 yaḥ kuryād gauraveṇāsau kalpasattvopamān sadā   
 itaḥ samādhito yaśca gāthāmekāṃ pi dhārayet 
 sarvaṃ purimakaṃ puṇyaṃ kalāṃ nopaiti ṣoḍaśīm   
 acintiyānānuśaṃsān buddhajñānena jānami 
 imaṃ samādhiṃ śrutveha yaḥ kāṅkṣāṃ na kariṣyati   
 iti śrīsamādhirāje pratisaṃvidavatāraparivarto nāma caturviṃśatitamaḥ 
 anumodanāparivartaḥ 
 tatra bhagavān punareva candraprabhaṃ kumārabhūtamāmantrayate smatasmāttarhiṃ kumāra bodhisattvena mahāsattvenopāyakuśalena bhavitavyam 
 kathaṃ ca kumāra bodhisattvo mahāsattva upāyakuśalo bhavati 
 iha kumāra bodhisattvena mahāsattvena sarvasattvānāmantike jñātisaṃjñā utpādayitavyā 
 sarvasattvānāmantike jñāticittamupasthāpya yaḥ sarvasattvānāṃ kuśalamūlapuṇyaskandhastat sarvamanumodayitavyam 
 trirātryāstridivasasya sarvasattvānāṃ kuśalamūlapuṇyaskandhamanumodya sarvajñatārambaṇena cittotpādena teṣāmeva sarvasattvānāṃ niryātayitavyam
 anena kuśalamūlena bodhisattvo mahāsattvaḥ kṣipramimaṃ samādhiṃ pratilabhate
 kṣipraṃ cānuttarāṃ samyaksaṃbodhimabhisaṃbudhyate 
 atha khalu bhagavāṃstasyāṃ velāyāmimā gāthā abhāṣata 
 sarve mama jñātaya eti sattvāḥ
 yasteṣamastī pṛthu puṇyaskandhaḥ 
 rātrestrirevaṃ divasasya ca trī
 ranumodamī emu janitva cittam   
 anumodamī ye suviśuddhaśīlā
 ye jīvitārthe na karonti pāpam 
 adhimuktisaṃpanna ya bodhisattvā
 anumodamī teṣa ya kiṃci puṇyam   
 anumodamī yeṣa prasādu buddhe
 dharme prasādo'sti tathaiva saṃghe 
 anumodamī ye sugatasya pūjāṃ
 kurvanti bodhiṃ pratikāṅkṣamāṇāḥ   
 anumodamī yeṣa na ātmadṛṣṭi
 rna bhāvadṛṣṭirna ca jīvadṛṣṭiḥ 
 anumodamī yeṣa na pāpadṛṣṭi
 rye śūnyatāṃ dṛṣṭva janenti tuṣṭim   
 anumodamī ye sugatasya śāsane
 labhanti pravrajyopasaṃpadaṃ ca 
 alpeccha saṃtuṣṭa vane vasanti
 praśāntacāritra ye dhyānagocarāḥ   
 anumodamī ekaka ye'dvitīyā
 vane vasantī sada khaḍgabhūtāḥ 
 ājīvaśuddhāḥ sada alpakṛtyā
 ye jñātrahetorna na karenti kūhanām   
 anumodamī yeṣa na saṃstavo'sti
 na cāpi īrṣyā na kuleṣu tṛṣṇā 
 uttrasti traidhātuki nityakālam
 anopaliptā vicaranti loke   
 anumodamī yeṣa prapañcu nāsti
 nirviṇṇa sarvāsu bhavopapattiṣu 
 avigṛhītā upaśāntacittā
 na durlabhasteṣa samādhireṣaḥ   
 anumodamī ye gaṇadoṣa dṛṣṭvā
 sarvān vivādān parivarjayitvā 
 sevantyaraṇyaṃ vanamūlamāśritā
 vimuktisārāḥ sugatasya putrāḥ   
 anumodamī ye viharantyaraṇye
 nātmānamutkarṣi parānna paṃsaye 
 anumodamī yeṣa pramādu nāsti
 ye apramattā ima buddhaśāsane   
 yāvanta dharmāḥ pṛthu bodhipākṣikāḥ
 sarveṣa mūlaṃ hyayamapramādaḥ 
 ye buddhaputrāḥ sada apramattā
 na durlabhasteṣa ayaṃ samādhiḥ   
 nidhānalābhaḥ sugatāna śāsanaṃ
 pravrajyalābho dvitīyaṃ nidhānam 
 śraddhāya lābhastṛtīyaṃ nidhāna
 mayaṃ samādhiścaturthaṃ nidhānam   
 śratvā imaṃ śūnyata buddhagocaraṃ
 tasyāpratikṣepu nidhānalambhaḥ 
 anantu pratibhānu nidhānalambho
 yā dhāraṇī tat paramaṃ nidhānam   
 yāvanti dharmāḥ kuśalāḥ prakīrtitāḥ
 śīlaṃ śrutaṃ tyāgu tathaiva kṣāntiḥ 
 sarveṣa mūlaṃ hyayamapramādo
 nidhānalambhaḥ sugatena deśitaḥ   
 ye apramattā iha buddhaśāsane
 samyak ca yeṣāṃ praṇidhānamasti 
 na durlabhasteṣa ayaṃ samādhi
 rāsannabhūtā iha buddhaśāsane   
 iti śrīsamādhirāje anumodanāparivarto nāma pañcaviṃśatitamaḥ 
 dānānuśaṃsāparivartaḥ 
 tasmāttarhi kumāra apramatto bhaviṣyāmītyevaṃ tvayā kumāra śikṣitavyam
 apramattasya hi kumāra bodhisattvasya mahāsattvasya na durlabhā bhavatyanuttarā samyaksaṃbodhiḥ
 kimaṅga punarayaṃ samādhiḥ 
 kathaṃ ca kumāra bodhisattvo mahāsattvaḥ apramatto bhavati 
 iha kumāra bodhisattvo mahāsattvaḥ pariśuddhaśīlo bhavati 
 iha kumāra pariśuddhaśīlo bodhisattvaḥ apramatto bhavati 
 iha kumāra bodhisattvo mahāsattvaḥ pariśuddhaśīlo bhavati 
 iha kumāra pariśuddhaśīlo bodhisattvo mahāsattvaḥ avirahito bhavati sarvajñatācittena ṣaṭsu pāramitāsu 
 tasyeme ānuśaṃsā bhavanti 
 tān śṛṇu sādhu ca suṣṭhu ca manasikuru 
 bhāṣiṣye'haṃ te 
 deśeme kumāra anuśaṃsā dānādhimuktasya bodhisattvasya mahāsattvasya 
 katame daśa 
 yaduta mātsaryakleśo'
 sya nigṛhīto bhavati 
 tyāgānubṛṃhitaṃ cāsya cittaṃ sadā bhavati 
 bahujanasādhāraṇebhyaśca bhogebhyaḥ sāramādadāti 
 mahābhogeṣu ca kuleṣūpapadyate 
 jātamātrasya cāsya tyāgacittamāmukhībhavati 
 priyaśca bhavati catasṛṇāṃ parṣadāmū 
 viśāradaścāsaṃkucitaḥ parṣadamavagāhate 
 digvidikṣu cāsyodāro varṇakīrtiśabdaśloko loke'
 bhyudgacchati 
 mṛdutaruṇahastapādaśca bhavati samacaraṇatalapratiṣṭhitaḥ 
 avirahitaśca bhavati kalyāṇamitrairyāvadbodhimaṇḍaniṣadanāt 
 ime kumāra daśānuśaṃsā dānādhimuktasya bodhisattvasya mahāsattvasya 
 tatredamucyate  nigṛhītaṃ si mātsaryaṃ tyāgacittaṃ ca bṛṃhitam 
 ādattasāro bhavati samṛddhe jāyate kule   
 jātamātrasya cittaṃ si tyāga eva pravartate 
 priyo bhavati sattvānāṃ gṛhapravrajitāna ca   
 viśāradaśca parṣatsu ama rūpa saṃkramet 
 bhavatyudāraśabdo'
 sya grāmeṣu nagareṣu ca   
 mṛdū hastau ca pādau ca bhaviṣyanti na durlabhāḥ 
 kalyāṇamitrāllabhate buddhāṃśca śrāvakānapi   
 mātsaryacittaṃ si na jātu bhoti tyāgeṣu citta ramate'sya nityam 
 priyaśca bhoti bahusattvakoṭināṃ amatsarisyā imi ānuśaṃsāḥ   
 mahādhane cāpi kule sa jāyate jātasya tyāge ramate mano'sya 
 ādattasāraśca karoti kāla mamatsarisyā imi ānuśaṃsāḥ   
 viśāradaśco pariṣāṃ vigāhate udāraśabdo'
 sya diśāsu yāti 
 mṛdu hastapādo'
 sya sadaiva jāyate amatsarisyā imi ānuśaṃsāḥ   
 kalyāṇamitrāsya na bhonti durlabhā buddhāṃśca yo paśyati śrāvakāṃśca 
 dṛṣṭvā ca tān pūjayate prasanno amatsarisyā imi ānuśaṃsāḥ   
 iti śrīsamādhirāje dānānuśaṃsāparivarto nāma ṣaḍaviṃśatitamaḥ 
 śīlanirdeśaparivartaḥ 
 daśeme kumāra anuśaṃsāḥ pariśuddhaśīlasya bodhisattvasya mahāsattvasya 
 katame daśa 
 yaduta jñānaṃ ca pariśodhayati paripūrayati 
 buddhānāṃ bhagavatāmanuśikṣate 
 agarhito bhavati paṇḍitānām 
 pratijñāto na calati 
 pratipattau tiṣṭhati 
 saṃsārāt palāyate 
 nirvāṇamarpayati 
 niṣparyutthāno viharati 
 samādhiṃ pratilabhate 
 adaridraśca bhavati 
 ime kumāra daśānuśaṃsāḥ pariśuddhaśīlasya bodhisattvasya mahāsattvasya 
 tatredamucyate 
 jñānaṃ ca paripūreti buddhānāmanuśikṣate 
 agarhitaḥ paṇḍitānāṃ bhoti nityaṃ viśāradaḥ   
 pratijñāto na calati pratipattau ca tiṣṭhati 
 arpeti yena nirvāṇaṃ saṃsārātaḥ palāyate   
 niṣparyutthito viharati samādhiṃ labhate laghu 
 adaridraśca bhavati śīlaskandhe pratiṣṭhitaḥ   
 jñānaṃ ca tasyo paripūrṇu bhoti
 anuśikṣate cāti tathāgatānām 
 na cāsya nindāṃ prakaronti paṇḍitāḥ
 tathā hi tasyo pariśuddha śīlam   
 pratijñāto'sau na calāti paṇḍitaḥ
 tathā hi śūraḥ pratipattiye sthitaḥ 
 dṛṣṭvā ca saṃsāramanekadoṣaṃ
 palāyate nirvṛti yena yāti   
 paryutthitaṃ cittu na bhoti tasya
 tathā hyasau śīlabale pratiṣṭhitaḥ 
 kṣipraṃ samādhiṃ labhate niraṅgaṇaṃ
 pariśuddhaśīlasyimi ānuśaṃsāḥ   
 iti śrīsamādhirāje śīlanirdeśaparivarto nāma saptaviṃśatimaḥ 
 daśānuśaṃsāparivartaḥ 
 daśeme kumāra ānuśaṃsāḥ kṣāntipratiṣṭhitasya maitrīvihāriṇo bodhisattvasya mahāsattvasya 
 katame daśa 
 agninā na dahyate 
 śastreṇa na hanyate 
 viṣamasya na kramate 
 udakena na mriyate 
 devatāścainaṃ rakṣanti 
 lakṣaṇālaṃkṛtaṃ ca kāyaṃ pratilabhate 
 sarvadurgatidvārāṇi cāsya pithitāni bhavanti 
 brahmaloke cāsyopapattirbhavati 
 sukhena cāsya rātriṃdivāni vrajanti 
 prītisukhaṃ cāsya kāyaṃ na vijahāti 
 ime kumāra daśānuśaṃsāḥ kṣāntipratiṣṭhitasya maitrīvihāriṇo bodhisattvasya mahāsattvasya 
 tatredamucyate 
 agninā dahyate nāsau śastreṇa na ca hanyate 
 viṣaṃ na kramate kāye udake mriyate na saḥ   
 rakṣanti devatāścainaṃ dvātriṃśad bhonti lakṣaṇāḥ 
 durgatiḥ pithitā cāsya kṣāntiye anuśaṃsime   
 brahmatvaṃ atha śakratvaṃ bhoti cāsya na durlabham 
 sukhaṃ viharate nityaṃ priti bhonti acintiyā   
 no agniśastreṇa sa jātu hanyate
 viṣeṇa vā vārigato na mriyate 
 rakṣanti devāstatha nāga yakṣā
 maitrīvihāriṣyimi ānuśaṃsāḥ   
 dvātriṃśa kāye'sya bhavanti lakṣaṇā
 no cāsya bhūyo vinipātu bhoti 
 cyutaśca sa brahmapuropapadyate
 kṣāntisthitasyo imi ānuśaṃsāḥ   
 sukhena rātriṃdiva tasya yānti
 prītisphuṭaḥ kāyu tadāsya bhoti 
 sa kṣāntisauratyabale pratiṣṭhitaḥ
 prasannacittaḥ sada bhoti paṇḍitaḥ   
 daśeme kumāra ānuśaṃsā ārabdhavīryasya bodhisattvasya mahāsattvasya 
 katame daśa
 yaduta durāsadaśca bhavati 
 buddhaparigrahaṃ ca pratilabhate 
 devatāparigṛhītaśca bhavati 
 śrutvā cāsya dharmā na parihīyante 
 aśratapūrvāṃśca dharmān pratilabhate 
 samādhigotraṃ ca pratilabhate 
 alpābādhaśca bhavati 
 āhāraścāsya samyak pariṇāmayati 
 padmopamaśca bhavati na musalopamaḥ 
 ibhe kumāra daśānuśaṃsā ārabdhavīryasya bodhisattvasya mahāsattvasya 
 tatredamucyate
 durāsadaḥ sadā bhoti paridāho na vidyate 
 rakṣanti devatāścainaṃ kṣipraṃ buddhān sa paśyati   
 śrutaṃ na hīyate tasya aśrataṃ bhoti āmukham 
 praṇidhiṃ paripūreti vīryavante ime guṇāḥ   
 samādhigotraṃ labhate vyādhiścāsya na jāyate 
 sukhaṃ cāsyānnapānāni pacyante na viṣīdati   
 utpalaṃ varimadhye va so'nupūrveṇa vardhate 
 evaṃ śuklehi dharmehi bodhisattvo vivardhate   
 avandhyāścāsya gacchanti rātrayo divasāni ca 
 bhaviṣyati mṛtyukāle phalametasya cedṛśam   
 ārabdhavīryeṇa tathāgatena
 kalpairanaikaiḥ samudāgatena 
 ye bodhisattvā viriyeṇupetā
 steṣānuśaṃsā imi saṃprakāśitāḥ   
 ārabdhavīryo bhavatī durāsadaḥ
 parigṛhīto bhavatī jinehi 
 devā pi tasya spṛha saṃjanenti
 nacireṇa so lapsyati buddhabodhim   
 śrataṃ ca tasyo na kadāci hīyate
 anye pṛthū cāpi labhanti dharmāḥ 
 pratibhānu tasyo adhimātru vardhate
 ārabdhavīryasya ime'nuśaṃsāḥ   
 samādhigotraṃ ca laghuṃ dhigacchati
 ābādhu tasyo na kadāci bhoti 
 yathaiva so bhojanu tatra bhuñjate
 sukhena tasyo pariṇāmu gacchati   
 rātriṃdivaṃ bhavati śuklapakṣo
 ārabdhavīryasya atandritasya 
 bodhī pi tasyo nacireṇa bheṣyate
 tathā hyasau vīryabalairupetaḥ   
 daśeme kumāra ānuśaṃsā dhyānādhimuktasya bodhisattvasya mahāsattvasya 
 katame daśa 
 yaduta ācāre tiṣṭhati 
 gocare carati 
 niṣparidāho viharati 
 guptendriyo bhavati 
 prītimanubhavati 
 viviktaḥ kāmaiḥ 
 atṛpto dhyānaiḥ 
 mukto māraviṣayāt 
 pratiṣṭhito buddhaviṣaye 
 vimuktiṃ paripācayati 
 ime kumāra daśānuśaṃsā dhyānādhimuktasya bodhisattvasya mahāsattvasya 
 tatredamucyate 
 nāsau bhoti anācāro ācāre saṃpratiṣṭhitaḥ 
 gocare carate yogī varjeti ca agocaram   
 niṣparidāhyavihārī guptendriya susaṃvṛtaḥ 
 anubhavati saṃprītiṃ dhyānadhyāyisya gocaraḥ   
 viraktaḥ kāmatṛṣṇāyā dhyānasaukhyaṃ niṣevate 
 mukto'sau māraviṣayād buddhagocari saṃsthitaḥ   
 yogino hi viśeṣo'yaṃ yadeko ramate vane 
 vimuktiṃ paripāceti taṃ bhoti daśamaṃ padam   
 ācāri so tiṣṭhati bodhisattvaḥ
 sarvānanācāru vivarjayitvā 
 agocaraṃ varjiya gocare sthitaḥ
 samādhiyukte imi ānuśaṃsāḥ   
 paridāhu tasyo na kadāci bhoti
 āryaṃ spṛśitveha sukhaṃ nirāmiṣam 
 kāyena cittena ca bhoti śītalaḥ
 samādhiyukte imi ānuśaṃsāḥ   
 viharatyaraṇyāyataneṣu gupto
 vikṣepu tasyo na kadāci bhoti 
 prītiṃ ca tasmillabhate nirāmiṣaṃ
 tathā hi kāyena viviktu bhoti   
 alipta kāmehi asaṃkiliṣṭo
 tathā hi māraviṣayāttu muktaḥ 
 tathāgatānāṃ viṣaye pratiṣṭhito
 vimukti tasyo paripāku gacchati   
 daśeme kumāra ānuśaṃsāḥ prajñācaritasya bodhisattvasya mahāsattvasya 
 katame daśa 
 yaduta sarvasvaparityāgo bhavati na ca dānena śuddhiṃ manyate 
 akhaṇḍaśīlaśca bhavati na ca śīlamāśritaḥ 
 kṣāntibalasupratiṣṭhitaśca bhavati na ca sattvasaṃjñāsaṃpratiṣṭhitaḥ 
 ārabdhavīryaśca bhavati kāyacittaviviktaḥ 
 dhyānadhyāyī ca bhavati apratiṣṭhitadhyāyī 
 durdharṣaśca bhavati māraiḥ
 aprakampyaśca bhavati sarvaparapravādibhiḥ 
 lavdhālokaśca bhavati sarvasaṃskāragatyām 
 adhimātrā cāsya sarvasattveṣu mahākaruṇā samatikrāmati 
 na ca śrāvakapratyekabhūmeḥ spṛhayati 
 buddhadhyānasamādhisamāpattīravatarati 
 ime kumāra daśānuśaṃsāḥ prajñācaritasya bodhisattvasya mahāsattvasya 
 tatredamucyate 
 sarvasvaṃ tyajate dhīraḥ śuddhiṃ tena na manyate 
 akhaṇḍaṃ rakṣate śīlaṃ niśrayo'sya na vidyate   
 kṣāntiṃ bhāveti sa prājñaḥ sattvasaṃjñā vivartitā 
 ārabdhavīryo bhavati kāyacittaviviktataḥ   
 dhyānadhyāyī ca so bhoti apratiṣṭho aniśritaḥ 
 durdharṣo bhoti mārehi prajñāvanta ime guṇāḥ   
 akampiyo ca so bhoti sarvaiḥ parapravādibhiḥ 
 labdhālokaśca saṃsāre prajñāyā īdṛśā guṇāḥ   
 mahākṛpāṃ sa labhate sarvasattvāna antike 
 śrāvakapratyekajñāne na spṛheti kadācana   
 sarvasvatyāgena na śuddhi manyate
 akhaṇḍaśīlo na ca śīlaniśritaḥ 
 bhāveti kṣāntī na ca sattvasaṃjñā 
 prajñādhimukte imi ānuśaṃsāḥ   
 ārabdhavīryo bhavatī vimukto
 aniśrito dhyāyati apratiṣṭhitaḥ 
 durdharṣu māreṇa sa bhoti paṇḍito
 prajñādhimukte imi ānuśaṃsāḥ   
 akampiyo bhoti parapravādibhiḥ
 sa labdhagādho bhavatīha saṃskṛte 
 adhimātra sattveṣu kṛpāṃ janeti
 prajñādhimukte imi ānuśaṃsāḥ   
 pratyekabuddheṣu ca śrāvakeṣu co
 na tasya jātu spṛha teṣu jāyate 
 tathā hyasau buddhaguṇāḥ pratiṣṭhitāḥ
 prajñādhimukte imi ānuśaṃsāḥ   
 daśeme kumāra ānuśaṃsā bahuśrutasya bodhisattvasya mahāsattvasya 
 katame daśa 
 yaduta saṃkleśaṃ na karoti 
 vyāpādaṃ na janayati 
 kāṅkṣāṃ vivṛṇoti 
 dṛṣṭimṛjvīkaroti 
 utpathaṃ ca varjayati 
 mārge pratiṣṭhate 
 amṛtadvāre tiṣṭhati 
 āsannasthāyī bhavati bodhaye 
 ālokabhūto bhavati sattvānām 
 durgatibhyo na bibheti 
 ime kumāra daśānuśaṃsā bahuśrutasya bodhisattvasya mahāsattvasya 
 tatredamucyate
 anuśaṃsā daśaivaite bāhuśratye prakāśitāḥ 
 tathāgatena buddhena yathābhūtaṃ prajānatā   
 saṃkleśaṃ vyavadānaṃ ca ubhau pakṣau sa jānati 
 saṃkleśaṃ pariavarjitvā vyodāne mārgi tiṣṭhati   
 kāṅkṣāṃ vivarati jñānī dṛṣṭīmṛjvīkaroti ca 
 mārga utpatha varjeti ṛjuke mārgi tiṣṭhati   
 tiṣṭhate cāmṛtadvāre āsanno bhoti bodhaye 
 ālokabhūtaḥ sattvānāṃ durgatibhyo na bhīyati   
 jānāti dharmaṃ pṛthu sāṃkileśikaṃ
 vyavadānapakṣaṃ pi tathaiva jānati 
 sa saṃkileśaṃ parivarjayitvā
 vyodāni saṃśikṣati dharmi uttame   
 kāṅkṣāṃ ca so vivarati sarvaprāṇināṃ
 dṛṣṭī ca tasyo bhavati sadojjvakā 
 sa utpathaṃ mārgu vivarjayitvā
 saṃtiṣṭhate ṛjuki pathe sadā śive   
 amṛtasya dvāre bhavatī sadā sthito
 āsanna bhotī vipulāya bodhaye 
 ālokabhūtaḥ pṛthu sarvaprāṇināṃ
 na cāpyasau bhāyati durgatibhyaḥ   
 daśeme kumāra ānuśaṃsā dharmadānagurukasya bodhisattvasya mahāsattvasya parebhyo dharmadānaṃ dadataḥ 
 katame daśa 
 yaduta akriyāṃ vivarjayati 
 kriyāmavatarati 
 satpuruṣadharme pratiṣṭhate 
 buddhakṣetraṃ pariśodhayati 
 bodhimaṇḍamarpayati 
 vastuṃ parityajati 
 kleśānnigṛhvāti 
 sarvasattvebhyaḥ pratyaṃśaṃ dadāti 
 tadārambaṇāṃ ca maitrīṃ bhāvayati 
 dṛṣṭadhārmikaṃ ca sukhaṃ pratilabhate 
 ime kumāra daśānuśaṃsā dharmadānagurukasya bodhisattvasya mahāsattvasya parebhyo dharmadānaṃ dadataḥ 
 tatredamucyate 
 yo hi dānaṃ dādātyagraṃ dharmadānamamatsarī 
 daśa tasyānuśaṃsā vai lokanāthena bhāṣitāḥ   
 akriyāṃ sarvi varjeti kriyāmotarate viduḥ 
 satpuruṣa dharmapratipannastyāgacittaṃ niṣevate   
 buddhakṣetraṃ ca śodheti kṣetraṃ bhoti syanuttaram 
 bodhimaṇḍaṃ samārūḍho dharmadānasyidaṃ phalam   
 tyajate sarvavastūni śikṣate dharmarājinaḥ 
 kileśā nigṛhītāsya bodhistasya na durlabhā   
 sarvasattvāna pratyaṃśaṃ maitracittaḥ prayacchati 
 anīrṣukaśca so bhoti saukhyaṃ bhoti syamānuṣam   
 vivarjitā akriyā paṇḍitena
 kriyāya so nitya viduḥ pratiṣṭhitaḥ 
 mahātmadharmeṣu sadā pratiṣṭhito
 yo dharmadānaṃ sada deti paṇḍitaḥ   
 kṣetraṃ ca tasya sada bhoti śuddhaṃ
 dharmā vivardhantimi bodhipākṣikāḥ 
 āsanna bhoti sada bodhimaṇḍe
 dharmaṃ daditvā imi ānuśaṃsāḥ   
 kleśā na santī parityakta vastūn
 vastuṃ parijñātu svalakṣaṇena 
 vimukta sarvehi parigrahehi
 na tasya saṅgo bhavatī kadācit   
 upasthitaṃ cittu vicakṣaṇasya
 sarve'pi sattvā sukhino bhavantu 
 sa maitracitto bhavatī anīrṣyuko
 dṛṣṭeva dharme'sya sukhaṃ analpakam   
 daśeme kumāra ānuśaṃsāḥ śūnyatāvihāriṇo bodhisatvasya mahāsattvasya 
 katame daśa 
 yaduta buddhavihāreṇa viharati 
 aniśrito dhyāyati 
 upapattiṃ na prārthayati 
 śīlaṃ na parāmṛśati 
 āryānnāpavadati 
 aviruddho viharati 
 vastu nopalabhate 
 viviktaśca bhavati 
 buddhānnābhyākhyāyati 
 saddharmaṃ dhārayati 
 ime kumāra daśānuśaṃsāḥ śūnyatāvihāriṇo bodhisattvasya mahāsattvasya 
 tatredamucyate 
 yo vihāro narendrāṇāṃ sarvabuddhāna gocaraḥ 
 teno viharate yogī yatra jīvo na labhyate   
 aniśritaḥ sarvaloke āryaṃ dhyānaṃ na riñcati 
 upapattiṃ na prārtheti dṛṣṭvā dharmasvabhāvatām   
 aparāmṛṣṭaśīlasya bhavecchīlamaniśritam 
 na so'pavadate kiṃcidanyamāryaṃ anāsravam   
 aviruddho viharati vivādo'sya na vidyate 
 vastuṃ nopalabhed yogī vivikto viharī sadā   
 abhyākhyāti na so buddhamapi jīvitakāraṇāt 
 niśritaḥ śūnyadharmeṣu kāyasākṣī viśāradaḥ   
 sarveṣāṃ lokanāthānāṃ buddhabodhimacintiyām 
 dharmaṃ dhāreti satkṛtya buddhadharmānna kāṅkṣati   
 ye te vihārāḥ puruṣarṣabhāṇāṃ
 yasminnabhūmiḥ pṛthutīrthikānām 
 viharatyasau tairiha bodhisattvo
 yasminna sattvo na jīvu na pudgalaḥ   
 na niśrayastasya kadāci vidyate
 aniśritaḥ sevate dhyānasaukhyam 
 nirātma niḥsattva viditva dharmā 
 nupapattisaṃjñāsya na jātu bhoti   
 svabhāvu dharmāṇa prajānataśca
 śīle'pi tasyeha na kaści niśrayaḥ 
 śīlena no manyati jātu śuddhiṃ
 prasādamāryeṣu karoti nityam   
 virodhu tasyo na kadāci bhoti
 vibhāvitāḥ sarvasvabhāvaśūnyāḥ 
 na cāpi so'bhyākhyāti nāyakānāṃ
 saddharma dhāritva tathāgatānām   
 daśeme kumāra ānuśaṃsāḥ pratisaṃlayanābhiyuktasya bodhisattvasya mahāsattvasya 
 katame daśa 
 yaduta anāvilacitto bhavati 
 apramatto viharati 
 buddhamanusmarati 
 caryāṃ śraddadhāti 
 jñāne na kāṅkṣati 
 kṛtajño bhavati 
 buddhānāṃ dharmaṃ na pratikṣipati 
 susaṃvṛto viharati 
 dāntabhūmimanuprāpnoti 
 pratisaṃvidaḥ sākṣātkaroti 
 ime kumāra daśānuśaṃsāḥ pratisaṃlayanābhiyuktasya bodhisattvasya mahāsattvasya 
 tatredamucyate 
 cittamanāvilaṃ bhoti pramādāḥ sarvi varjitāḥ 
 apramatto viharati pratisaṃlānagocaram   
 śrutvā ca lokanāthānāṃ caryāṃ buddhāna śraddadhe 
 jñāne na kāṅkṣate yogī buddhajñāne acintiye   
 kṛtajño bhoti buddhānāṃ buddhadharmānna kāṅkṣati 
 susaṃvṛto viharati dāntabhūmipratiṣṭhitaḥ   
 pratisaṃvidaḥ sa labhate ya eko ramate sadā 
 jahitvā lābhasatkāraṃ pratisaṃlānagocaraḥ   
 cittaṃ ca tasyo bhavati anāvilaṃ
 sarve pramādāḥ parivarjitāsya 
 sadāpramatto bhavatī mahātmā
 samādhiyuktasya ime'nuśaṃsāḥ   
 smaritva buddhān dvipadānamuttamān
 śraddhāti teṣāṃ cariyāmanuttarām 
 na kāṅkṣati jñānu tathāgatānāṃ
 samādhiyukte imi ānuśaṃsāḥ   
 buddhāna so bhoti sadā kṛtajño
 na jīvitārthaṃ sa kṣipeta dharmam 
 susaṃvṛto viharati nityakālaṃ
 samādhiyukte imi ānuśaṃsāḥ   
 sa dāntabhūmīmanuprāpta bhoti
 pratisaṃvidaḥ sākṣikaroti kṣipram 
 anācchedyavākya pratibhānavāṃśca
 sūtrāntakoṭiniyutāna bhāṣate   
 sa buddhabodhiṃ parigṛhṇate laghum
 ārakṣate śāsanu nāyakasya 
 nihanitva so sarvaparapravādinaḥ
 karoti vaistārika buddhabodhim   
 itaścyavitvāna sa bodhisattvaḥ
 sukhāvatīṃ gacchati lokadhātum 
 anutpādadharmeṣu ca kṣānti lapsyate
 amitāyuṣo dharmavarāgru śrutvā   
 daśeme kumāra ānuśaṃsā araṇyavāsagurukasya bodhisattvasya mahāsattvasya 
 katame daśa 
 yaduta alpakṛtyo viharati 
 gaṇaṃ varjayati 
 vivādo'sya na bhavati 
 avyāvadhyo bhavati 
 āsravāna vardhayati 
 adhikaraṇaṃ na karoti 
 upaśāntaścarati 
 susaṃvṛtaśva viharati 
 mokṣānukūlā cāsya cittasaṃtatirbhavati 
 kṣipraṃ ca vimuktiṃ sākṣātkaroti 
 ime kumāra daśānuśaṃsā araṇyavāsagurukasya bodhisattvasya mahāsattvasya 
 tatredamucyate 
 alpakṛtyaḥ sadā bhoti gaṇaṃ varjeti dūrataḥ 
 vivādo na bhavatyasya vaneṣvekavihāriṇaḥ   
 avyāvadhyena cittena āsravānna vivardhayet 
 nāsyādhikaraṇaṃ bhoti guṇāste'raṇyavāsinaḥ   
 upaśāntaḥ sa carate manovākkāyasaṃvṛtaḥ 
 mokṣānukūlo bhavati vimuktiṃ kṣipra sparśati   
 bhavati satatamalpakṛtyu yogī
 pṛthugaṇadoṣeṇa vivarjayitvā 
 na vivadati kadāci mukta yogī
 imi guṇa tasya bhavatyaraṇyavāse   
 yada bhavati nirviṇṇu saṃskṛte'sau
 na bhavati tasya spṛhā kahiṃci loke 
 na ca bhavati vivṛddhirāsravāṇāṃ
 vani vasato'sya bhavanti ānuśaṃsāḥ   
 adhikaraṇu na jātu cāsya bhoti
 upaśāntarato vivekacārī 
 vacasi manasi kāye saṃvṛtasyo
 bahu guṇa tasya bhavantyaraṇyavāse   
 bhavati ca anukūla tasya mokṣo
 laghu pratipadyati so vimukti śāntam 
 vani vasati vimukti sevato'syā
 imi guṇa bhonti araṇyavāsi sarve   
 daśeme kumāra ānuśaṃsāḥ piṇḍacārikasya dhūtaguṇasaṃlekhapratiṣṭhitasya bodhisattvasya mahāsattvasya 
 katame daśa 
 yaduta jñātrakāmatāsya na bhavati 
 yaśaskāmatāsya na bhavati 
 lābhasatkārakāmatāsya na bhavati 
 āryavaṃśapratiṣṭhitaśca bhavati 
 kuhanalapanatāsya na bhavati 
 ātmānaṃ notkarṣayati 
 parānna paṃsayati 
 anunayapratighaprahīṇaḥ paragṛhe carati 
 nirāmiṣaṃ ca dharmadānaṃ dadāti 
 dhūtaguṇasaṃlekhapratiṣṭhitasya cāsya grāhyā dharmadeśanā bhavati 
 ime kumāra daśānuśaṃsāḥ piṇḍapātikasya dhūpaguṇasaṃlekhapratiṣṭhitasya bodhisattvasya mahāsattvasya 
 tatredamucyate 
 na jñātrakāmo bhavati yaśo nāpyabhinandate 
 lābhālābhe samacitto yo dhūteṣu pratiṣṭhitaḥ   
 notsṛjatyāryavaṃśaṃ ca kuhanā lapanā na ca 
 utkarṣeti na cātmānaṃ parān paṃsayate na ca   
 pratighānunayau cāsya dharmaṃ deśī nirāmiṣam 
 grāhyaṃ si vacanaṃ bhoti piṇḍapāte guṇā amī   
 na mārgate jñātra yaśo na lābhaṃ
 caturāryavaṃśe bhavati pratiṣṭhitaḥ 
 akuhako alapaku bhoti paṇḍito
 dhūtādhimuktasya imīdṛśā guṇāḥ   
 nātmānamutkarṣi parānna paṃsī
 puruṣaṃ pi ukto na kadāci kupyate 
 varṇaṃ pi śrutvā janaye na harṣaṃ
 yaḥ piṇḍapātena bhaveta tuṣṭaḥ   
 nirāmiṣaṃ deti ca dharmadānaṃ
 na lābhasatkāra gaveṣate'sau 
 grāhyā ca tasya bhavate'sya bhāṣitaṃ
 dhūtādhimuktasya ime'nuśaṃsāḥ   
 iti hi kumāra evaṃrūpeṣu dhūtaguṇeṣu pratiṣṭhito bodhisattvo mahāsattvo'raṇye viharan buddhanidhānaṃ pratilabhate 
 dharmanidhānaṃ pratilabhate 
 jñānanidhānaṃ pratilabhate 
 pūrvāntāparāntapratyutpannajñānanidhānaṃ pratilabhate 
 kathaṃ ca kumāra bodhisattvo mahāsattvo buddhanidhānaṃ pratilabhate 
 imāḥ kumāra vivekacārī bodhisattvo mahāsattvaḥ pañcābhijñāḥ pratilabhate 
 sa divyena cakṣuṣā viśuddhenātikrāntamānuṣyakeṇa pūrvasyāṃ diśi aprameyānasaṃkhyeyān buddhān bhagavataḥ paśyati 
 evaṃ dakṣiṇasyāṃ paścimāyāmuttarasyāṃ diśi aprameyānasaṃkhyeyān buddhān bhagavataḥ paśyati 
 so'virahito bhavati buddhadarśanena 
 evaṃ hi kumāra bodhisattvo mahāsattvo buddhanidhānaṃ pratilabhate 
 kathaṃ ca kumāra bodhisattvo mahāsattvo dharmanidhānaṃ pratilabhate 
 yaṃ ca te buddhā bhagavanto dharmaṃ deśayanti
 taṃ sa bodhisattvo mahāsattvo divyena śrotradhātunā sarvaṃ śṛṇoti 
 so'virahito bhavati dharmaśravaṇena 
 evaṃ hi kumāra bodhisattvo dharmanidhānaṃ pratilabhate 
 kathaṃ ca kumāra bodhisattvo mahāsattvo jñānanidhānaṃ pratilabhate 
 yena jñānena sarvadharmānārādhayati 
 ārādhayitvā avipramuṣitasmṛtiḥ sattvānāṃ dharmaṃ deśayati 
 tasya ca yo'rthaḥ sa prajānāti 
 evaṃ hi kumāra bodhisattvo mahāsattvo jñānanidhānaṃ pratilabhate 
 kathaṃ ca kumāra bodhisattvo mahāsattvaḥ pūrvāntāparāntapratyutpannajñānanidhānaṃ pratilabhate 
 so'bhijñayā atītānāgatapratyutpannasattvacittacaritajñānamavatarati 
 evaṃ hi kumāra bodhisattvo mahāsattvaḥ pūrvāntāparāntapratyutpannajñānanidhānaṃ pratilabhate 
 saṃkṣiptena kumāra evaṃguṇadharmapratiṣṭhito bodhisattvo mahāsattvaḥ sarvabuddhadharmān pratilabhate yatrābhūmiḥ sarvaśrāvakapratyekabuddhānām
 kaḥ punarvādaḥ sarvaparapravādinām 
 tatredamucyate 
 buddhanidhānaṃ ca dharmanidhānaṃ
 jñānanidhānaṃ ca pūrvāntanidhānam 
 pañca abhijñāḥ sa kṣipraṃ labhati
 yo vidu raṇṇi sadā sthitu bhoti   
 iti śrīsamādhirāje daśānuśaṃsāparivarto nāma aṣṭāviṃśatitamaḥ 
 tejaguṇarājaparivartaḥ 
 tatra bhagavān punarapi candraprabhaṃ kumārabhūtamāmantrayate smatasmāttarhi kumāra divyāni cakravartirājyaiśvaryasukhānyapahāya pravrajiṣyāmītyevaṃ tvayā kumāra sadā śikṣitavyam 
 pravrajitena kumāra dhūtaguṇasaṃlekhapratiṣṭhitena vivekacāriṇā kṣāntisauratyasaṃpannena bhavitavyam 
 sadā ca ārabdhavīryeṇa te kumāra ādīptaśiraścailopamena ayaṃ sarvadharmasvabhāvasamatāvipañcitaḥ samādhiḥ śrotavya udgrahītavyaḥ paryavāptavyaḥ pravartayitavyo dhārayitavyo vācayitavyaḥ uddeṣṭavyaḥ svādhyātavyo'raṇābhāvanayā bhāvayitavyo bahulīkartavyaḥ
 parebhyaśca vistareṇa saṃprakāśayitavyaḥ 
 khaṅgaviṣāṇabhūtena advitīyena ca te kumāra araṇyaniṣeviṇā sadā bhavitavyam 
 ātmaparityāgenāpi te kumāra sarvasattvānāmarthaḥ sadā karaṇīya iti 
 atha khalu bhagavāṃstasyā velāyāmetamevārthamudbhāvayaṃścandraprabhasya kumārabhūtasyemaṃ pūrvayogakathāparivartaṃ gāthābhigītena vistareṇa saṃprakāśayati sma
 smaramī atīta bahukalpaśatā
 yada āsi nāyaku anantayaśāḥ 
 naradevanāgagaṇapūjaniyo
 nāmena tejaguṇi rāja jino   
 daśa bhikṣukoṭi ṣaḍabhijñaruhāḥ
 pratisaṃvidāna vaśipāragatāḥ 
 dhūtavṛtta saṃlekhita śāntamanāḥ
 iti tasya tena samayena gaṇāḥ   
 ṣaṭsaptatī nagara koṭiśatāḥ
 pañcāśayojanapramāṇa samāḥ 
 ratanāna saptana viśiṣṭavarā
 iha jambudvīpi tada kāli abhūt   
 tada kāli te puravarā sakalāḥ
 pratimaṇḍitā bahu udyānaśataiḥ 
 udyāna sarvi ghanameghanibhāḥ
 phalapuṣpamaṇḍita tarunicitāḥ   
 phalavṛkṣajāti vividhā rucirāḥ
 lakucāmrajambupanasairnicitāḥ 
 karṇikāracampakapunnāgaśataiḥ
 pratimaṇḍitāsta udyānavarāḥ   
 nyagrodha sarvi dvijasaṃgharutāḥ
 kalaviṅkakokilamayūraśataiḥ 
 śukajīvaṃjīvakakuṇālarutā
 bahupakṣisaṃgharuta kāli tadā   
 dhṛtarāṣṭrarājahaṃsopanibhā
 bhṛṅgakuṇālā varaghoṣarutāḥ 
 citrāṅgaraktamahāvarṇaprabhāḥ
 sumanojñaśabda madhurā muditāḥ   
 iti pakṣi samāgata kāli tadā
 kalaviṅkamayūravihaṅgarutaiḥ 
 parapuṣṭa śārika vicitra dvijā
 bahupakṣighoṣaruta nānavidhāḥ   
 tehi niṣevita udyānaśatā
 mucilindavārṣika aśokaśataiḥ 
 atimuktakātha javapuṣpapatraiḥ
 padmotpalaiḥ kumudapuṇḍarikaiḥ   
 padumaiḥ sahasraśatapatracitā
 imi puṣpa puṣkariṇiśobhakarāḥ 
 pratimaṇḍitāḥ surabhigandhavarāḥ
 śobhanti puṣkariṇiyo rucirāḥ   
 tahi kāli rāja iha jambudhvaje
 dṛḍhadattu āsi manujādhipatiḥ 
 putrāṇa tasya abhu pañcaśatāḥ
 prāsādikāḥ paramadarśanikāḥ   
 tahi kāli rājyu śivu kṣema abhūt
 anupadrutaṃ suramaṇīya śivam 
 ayu jambudvīpa kusumairnicito
 nirviṃśeṣa devabhavanehi samam   
 tahi kāli so daśabalo anidho
 jinu bhāṣate imu samādhivaram 
 svapnopamā bhavagatī sakalā
 na va kaści jāyati na co mriyate   
 na sattva labhyati na jīvu naro
 imi dharma phenakadalīsadṛśāḥ 
 māyopamā gaganavidyusamā
 dakacandrasaṃnibha marīcisamāḥ   
 na ca asmi loki mṛtu kaści naro
 paraloki saṃkramati gacchati vā 
 na ca karma naśyati kadāci kṛtaṃ
 phalameti kṛṣṇa śubha saṃsarato   
 na ca śāśvataṃ na ca ucchedu puno
 na ca karmasaṃcayu na cāpi sthitiḥ 
 na ca so'pi kṛtva punaraspṛśatī
 na ca anyu kṛtva puna vedayate   
 na ca saṃkramo na ca punāgamanaṃ
 na ca sarvamasti na ca nāsti punaḥ 
 na ca dṛṣṭisthānu gatiśuddhiriho
 na ca sattvacaru na praśāntagatī   
 anupādu śāntu animittapadaṃ
 sugatāna gocaru jināna guṇāḥ 
 bala dhāraṇī daśabalāna balaṃ
 buddhāniyaṃ vṛṣabhitā paramā   
 varaśukladharma guṇasaṃnicayo
 guṇajñānadhāraṇibalaṃ paramam 
 ṛddhivikurvaṇāvidhiḥ paramā
 varapañcābhijñā pratilābhanayaḥ   
 na ca sa prajānatīha svabhāvu kvaci
 agatāgatī nipuṇadharmagatī 
 na ca dharmadhātu vrajatīha kvaci
 evaṃ gatī agati dharmagatī   
 na ca ghoṣasaṃcayu svabhāvagatī
 gatiyo svabhāvu na kahiṃci sthitaḥ 
 asthitā aniśritā svabhāvagatī
 jinagocaro viraju śāntapadam   
 śāntapraśānta upaśāntagatī
 na ca sā gatī kvacana saṃsthihatī 
 bhāvu svabhāvu nugatāḥ satataṃ
 nipuṇaṃ sudurdṛśu padaṃ acalam   
 na ca sā calā hi svayameva sthitā
 asthitā anāgata svabhāvu sthitā 
 na ca śakya bhāṣitu svabhāvu sthitī
 śūnyā ca sā acalu dharmasthitī   
 ghoṣaśca ukta na ca ghoṣagatī
 ghoṣasvabhāvagati dharmagatī 
 na ca ghoṣasaṃcayu sthitī ca kvaci
 evaṃsvabhāvu gati dharmagatī   
 gatiśabda uktu na ca sattvagatī
 dharmasvabhāva nipuṇārthagatī 
 ghoṣo'pi coktu na ca sattvagatī
 na ca ghoṣu labhyati na sattvagatiḥ   
 na ca ananta nānta na ca madhyagatiḥ
 naivāsti nāsti na ca deśagatī 
 jñātā ca yādṛśa svabhāvagatī
 iya deśanā jinavarāṇa samā   
 virajaṃ viśuddhi paramārthapadaṃ
 śānta praśānta arajaṃ virajam 
 na ca kalpa manyana praśāntapadaṃ
 jinu bhāṣate paramakāruṇiko   
 na pi cāsti akṣarapracāra iho
 vipulā gatirvipulā arthagatī 
 buddhehi sevita jinehi stutā
 avabhāsa dharmanaya sūkṣmagatī   
 dharmanidhāna virajaṃ vipulaṃ
 yatra sthitā apratimā sugatā 
 deśenti dharmaratanaṃ virajaṃ
 paramārthaśūnya nipuṇārthagatī   
 aśrauṣi rāja dṛḍhadattu tadā
 dvipadendra bhāṣati samādhimimam 
 so'śītikoṭinayutehi tadā
 upasaṃkramī tada jinu kāruṇikam   
 balavantu gauravu janetva jine
 vanditva pādu manujādhipatiḥ 
 purataḥ sthito daśabalasya tadā
 kṛtāñjalirdaśanakhaḥ pramuditaḥ   
 tasyo viditva pariśuddha carīṃ
 jina indriyeṣu vaśi pāragataḥ 
 adhumuktikovidu naraḥ pravaro
 imu tasya deśayi samādhivaram   
 yada tena rājña paramārtha śruto
 utpanna prīti ariyā vipulā 
 ujjhitva dvīpa sakalāṃścaturo
 vijahitva kāma abhiniṣkrami so   
 yada rāja pravraji jahitva mahīṃ
 bodhāya arthiku bhaviṣyajinaḥ 
 sarve manuṣya iha jambudhvaje
 vijahitva kāmaratī pravrajitā   
 vipulo gaṇo daśabalasya tadā
 bahu bhikṣu bhikṣuṇi prayuktamanāḥ 
 akṛṣṭā anupta tada oṣadhayo
 prādurbhūtā marutparicarāḥ   
 kāṣāya tricīvara prādurbhūtā
 samacchinna susīvita te'nupamāḥ 
 amalā virajāśca suvarṇacittā
 buddhasya guṇocita puṇyabalāḥ   
 paśyo kumāra sa hi rājavaro
 vijahitva sarva mahi pravrajitaḥ 
 bheṣyanti sattva kṣayakāli bahu
 aparīttabhogā na tyajanti gṛhān   
 tāḍana bandhana kudaṇḍa bahu
 ākrośa tarjanamaniṣṭadukham 
 sahiṣyanti rājakula pīḍa bahu
 suparīttabhoga na ca bhaktu gṛhe   
 aparītta āyu na ca asti dhanaṃ
 sumahān pramādu na ca puṇyabalam 
 na ca śilpasthānakuśalā abudhā
 dāridriyaṃ ca na ca vittu gṛhe   
 paradāragṛddha aviśuddhamanā
 īrṣyālukāḥ paramasāhasikāḥ 
 saṃkliṣṭadharma na ca vṛttu sthitā
 vakṣyanti buddha bhaviṣyām vayam   
 utkocavañcanaka sāhasikā
 ahamāḍhyu dharma dhanadāsmi jage 
 upaghātakāḥ kuhaka naikṛtikā
 vakṣyanti buddha bhaviṣyāma vayam   
 vadhabandhupadravi parasya ratāḥ
 duḥśīla dāruṇa praduṣṭamanāḥ 
 akṛtajña bhedaka vihiṃsasthitā
 vakṣyanti haṃ te bhaṇa bodhicarim   
 yasyaiva tena śruta bodhicarī
 tasyaiva madhyi pratighaṃ janayī 
 śrutvā ca budhaṃ skhalitamekapadaṃ
 tasyaiva bhāṣati avarṇaśatān   
 tadimāṃ kumāra mama śrutva giraṃ
 mā tehi saṃstavu karohi tadā 
 supināntare'pi aviśvasta siyā
 yadi icchase spṛśitu bodhicarīm   
 dhūtavṛtta saṃlikhita naikaguṇān
 parikīrtayantu bahukalpaśatān 
 bhaṇatī guṇānna ca guṇeṣu sthito
 na sa budhyate paramabodhigirām   
 bhavathā sadāpi akhilā madhurā
 sada śuddhaśīla suprasannamanāḥ 
 pariśuddhaśīla bhavathā satataṃ
 nacireṇa lapsyatha samādhivaram   
 na karotha māna na janetha khilaṃ
 pariśuddhamānasa sadā bhavathā 
 mada māna mrakṣa vijahitva tataḥ
 pratilapsyathā imu samādhivaram   
 guṇato anusmari jinaṃ satataṃ
 varakāñcanacchaviprabhāsakaram 
 gaganaṃ ca rātriya nakṣatrasphuṭaṃ
 tatha kāyu lakṣaṇasphuṭo munino   
 dhvajacchatravitānapatākavarāṃ
 cūrṇānulepanaṃ gṛhītva bahūn 
 pūjāṃ karotha sugatasya sadā
 nacireṇa lapsyatha samādhivaram   
 vara gandhamālyakusumā rucirāṃ
 vāditra tūrya pragṛhīta bahu 
 jinastūpi pūja prakarotha sadā
 nacireṇa lapsyatha samādhivaram   
 paṇavaiḥ sughoṣakamṛdaṅgaśataiḥ
 paṭahairvipañcivaraveṇuravaiḥ 
 madhurasvarairviṃvidhavādyagaṇaiḥ
 pūjetha nāyaku prasannamanāḥ   
 kāretha buddhapratimāṃ rucirāṃ
 ratanāmayīṃ suparikarmakṛtām 
 prāsādikāṃ paramasudarśanīyāṃ
 nacireṇa lapsyatha samādhivaram   
 vanaṣaṇḍa sevatha vivikta sadā
 vijahitva grāmanagareṣu ratim 
 advitīya khaṅgasama bhotha sadā
 nacireṇa lapsyatha samādhivaram   
 ahu dharmasvāmi mama yūyu sutā
 anuśikṣathā mama samādhicarim 
 ahu so abhūṣi diśatā suviśruto
 dṛḍhadattu nāma manujādhipatiḥ   
 maya buddha pūjita ananta pure
 maya śīlu rakṣitu viśuddhamanāḥ 
 maya gauravaṃ daśabaleṣu kṛtaṃ
 imu śāntameṣata samādhivaram   
 maya putra dāra parityakta pure
 śirahastapādanayanāgravarāḥ 
 na ca līnacittata kadāci kṛtā
 imu śāntameṣata samādhivaram   
 dhanadhānya dāsa bahudāsiśatā
 ratanā prabhūta parityakta mayā 
 saṃtarpitā pi bahuyācanakā
 imu śāntameṣata samādhivaram   
 maya mukti sphāṭika suvarṇa bahu
 vaidūrya śaṅkha śila tyakta pure 
 maṇi śuddharūpiya pravāla ghanā
 imu śāntameṣata samādhivaram   
 maya tyakta ābharaṇa nānavidhā
 varamuktahāra tatha sīhanukāḥ 
 ratanāna jālika viśiṣṭa pṛthu
 imu śāntameṣata samādhivaram   
 maya vastrakoṭya paramā sukhumāḥ
 pariśuddha kāśikadukūlavarāḥ 
 bahuhemacitra parityakta pare
 imu śāntameṣata samādhivaram   
 maya hasti aśva ratha nānavidhāḥ
 parityakta svapriyasuto mahilāḥ 
 na ca daurmanasyata kadāci kṛtā
 imu śāntameṣata samādhivaram   
 maya dṛṣṭva pūrvi sudaridra narāḥ
 paryeṣṭiduḥkhita ca kṛcchragatāḥ 
 maya te dhanena adaridra kṛtāḥ
 imu śāntameṣata samādhivaram   
 hastī rathāśvarathakā nayutāḥ
 pracchannaratanamaṇijālacitāḥ 
 dattā mayā yācanakāna purā
 imu śāntameṣata samādhivaram   
 udyāna koṭinayutā bahavaḥ
 samalaṃkaritva maya datta purā 
 harṣetva mānasu janitva kṛpāṃ
 imu śāntameṣata samādhivaram   
 grāmātha rāṣṭranagarā nigamāḥ
 samalaṃkaritva maya datta purā 
 datvā ca prītimanubhomi sadā
 imu śāntameṣata samādhivaram   
 ratanāna rāśaya sumerusamā
 statha cīvarābharaṇakāśca bahu 
 ye datta pūrvi maya yācanake
 imu śāntameṣata samādhivaram   
 sudaridra sattva kṛta āḍhya mayā
 parikṛcchraprāpta paritrāta bahu 
 bahuduḥkhapadruta sukhī mi kṛtā
 imu śāntameṣata samādhivaram   
 yada āsi īścaru mahīya ahaṃ
 dukhitāṃ ca paśyami bahuṃ janatām 
 utsṛṣṭa teṣu maya rājyamabhūt
 kṛpa saṃjanetva sukhito ca yathā   
 ye me kumāra kṛta āścariyā
 kṛta duṣkarāṇi bahu kalpaśatā 
 na ca te maya kṣapaṇa śakya siyā
 kalpāna koṭinayutā bhaṇataḥ   
 unmattacittabhūmi gacchi narā 
 aśraddadhanta sugatasya carim 
 kṛta ye mi duṣkara tadāścariyā
 imu śāntameṣata samādhivaram   
 ārocayāmi ca kumāra idaṃ
 śraddadhanta me avitathaṃ vacanam 
 na hi vāca bhāṣati mṛṣāṃ sugataḥ
 sada satyavādi jinu kāruṇikaḥ   
 anye ime'pi ca prakāra bahū
 caratā śodhita ya kalpaśatāḥ 
 kathamahaṃ labhitvimu samādhivaraṃ
 moceya sattvaniyutāṃ dukhitām   
 yasmin kṣaṇe ayu samādhi mayā
 pratilabdha bhūta mahājñānapathaḥ 
 so'haṃ labhitvimu samādhivaraṃ
 paśyāmi buddhanayutān subahūn   
 ṛddhī ananta pratilabdha mayā
 sa vikurvamāṇu vraji kṣetraśatān 
 gatvā ca pṛcchi ahu kāruṇikān
 praśnāna koṭiniyutāna bahum   
 yaścaiva bhāṣi mama te sugatā
 praśnāna koṭiniyutāna tadā 
 gṛhṇitva sarvamahu dhārayamī
 na ca bhraśyate ekapadaṃ pi mamā   
 taṃ co śruṇitva ahu bhūtanayaṃ
 praśnāna koṭinayutāna bahum 
 deśitva taṃ viraja śāntapadaṃ
 sthāpemi sattva bahu jñānapathe   
 asmin samādhiya sthihitva mayā
 śikṣitva bhūtanaya kalpaśatān 
 bahusattvakoṭinayutāni purā
 ye sthāpitā viraji mārgavare   
 yehī na dṛṣṭa purimā sugatā
 bhāṣantakā imu nayaṃ virajam 
 tehī na śakyamiha śraddadhituṃ
 paramārthaśūnyata samādhivaram   
 ye śrāddha paṇḍita vidhijña narā
 gambhīrabhūtanayalabdhanayāḥ 
 te nā trasanti na ca saṃtrasiṣū
 śrutvā ca bhonti sada āttamanāḥ   
 te te dharenti varabodhi samā
 te te hi putra anujāta mamā 
 te te hyudumbarakusumasamā
 steṣārtha haṃ caritu kalpaśatān   
 na pi tasya asti vinipātabhayaṃ
 aṣṭākṣaṇā vigata tasya sadā 
 drakṣyanti buddhanayutān subahūn
 imu yaḥ samādhi naru dhārayatī   
 yatha maitrako jinu anantayaśāḥ
 sattvāna bheṣyi bahu arthakaraḥ 
 tatha vyākaromyahamanantamatiṃ
 hastasmi yasya susamādhivaram   
 smṛtimān sa bhoti matimān
 jñānodgataḥ śrutidharo bhavati 
 pratibhānu tasya bhavati vipulaṃ
 imu yaḥ samādhi naru dhārayatī   
 devānāṃ ca sa bhavati pūjaniyo
 marutāṃ ca sada namasyanīyaḥ 
 abhirakṣitaḥ satata devagaṇaiḥ
 imu yaḥ samādhi naru dhārayati   
 na ca so'gnimadhye mriyate na jale
 na ca tasya śastra kramate na viṣam 
 na ca vairiṇāṃ gamaniyo bhavatī
 imu yaḥ samādhi naru dhārayatī   
 vanakandare vasatu tasya sadā
 marutā karonti vara pāricarim 
 upasthāyakāśca bahu yakṣaśatā
 imu yaḥ samādhi naru dhārayatī   
 jñānena sāgarasamo bhavatī
 na sajjate guṇa bhaṇantu muneḥ 
 bhūtāṃśca buddhaguṇa kīrtayate
 imu yaḥ samādhi naru dhārayatī   
 nānto na cāsya paryantu śrute
 na pramāṇu labhyati yathā gagane 
 jñānolkadhāri timiraṃ harati
 imu yaḥ samādhi naru dhārayatī   
 snigdhaṃ suyukta sada muñca girāṃ
 parṣatsu bhāṣati supremaṇiyām 
 siṃho yathā sa vinadaṃ bhaṇatī
 imu yaḥ samādhi naru dhārayatī   
 vaidyo bhiṣaku samu so bhavatī
 gati lenu trāṇa śaraṇaṃ bahūnām 
 ālokabhūtu jagi so bhavati
 imu yaḥ samādhi naru dhārayatī   
 na ca tasya maithuni mano ramate
 śamathe rataḥ spṛśati dhyānasukham 
 śāntāṃ sa bhāṣati praśānta giram
 imu yaḥ samādhi naru dhārayatī   
 na ca tasya mānasu nimittarataṃ
 sarve vibhāvita nimitta pṛthu 
 satataṃ samāhitu vidū bhavatī
 imu yaḥ samādhi naru dhārayatī   
 cakṣuśca so labhati aprākṛtakaṃ
 yeno sa paśyati anantajinān 
 so'nantacakṣurbhavati vṛṣabho
 imu yaḥ samādhi naru dhārayatī   
 krauñcasvaro madhurayuktagiro
 kalaviṅkadundubhisvaro bhavatī 
 saṃgītiyuktasvaru mañjugiro
 imu yaḥ samādhi naru dhārayatī   
 meghābhigarjitasvaro bhavatī
 haṃsasvaro ravati mañjugiraḥ 
 pañcasvarāṅgaśatayuktasvaro
 imu yaḥ samādhi naru dhārayatī   
 bahukalpakoṭinayutā vividhā
 madhurasvarāṅgasuprayuktasvarāḥ 
 acintiyā sa gira niścaratī
 imu yaḥ samādhi naru dhārayatī   
 na ca bhojane bhavati gṛdhnumanā
 na pātracīvararato bhavatī 
 alpecchu saṃtuṣṭa susaṃlikhito
 imu yaḥ samādhi naru dhārayatī   
 na ca ātma utkarṣaku so bhavatī
 na parasya bhāṣati avarṇu kvacit 
 dhyāne rataḥ sukhumacittu sadā
 imu yaḥ samādhi naru dhārayatī   
 ātmānuprekṣī satataṃ bhavatī
 na parasya skhalitemeṣati ca 
 aviruddhu sarvi jagi so bhavatī
 imu yaḥ samādhi naru dhārayatī   
 akiliṣṭacittu pariśuddhacarī
 aśaṭho avañcaku sadā bhavatī 
 sadamārdavaḥ sada vimokṣarato
 imu yaḥ samādhi naru dhārayatī   
 tyāgādhimukta satataṃ bhavatī
 mātsaryacittu na ca tasya ratam 
 śīlenupetu satataṃ bhavatī
 imu yaḥ samādhi naru dhārayatī   
 abhirūpa darśaniyu premaṇiyo
 varakāñcanacchavi prabhāsakaraḥ 
 dvātriṃśallakṣaṇadharo bhavatī
 imu yaḥ samādhi naru dhārayatī   
 prāsādikaśca sada so bhavatī
 abhilakṣito bahujanasya priyo 
 prekṣanta tṛpti na labhanti narā
 imu yaḥ samādhi naru dhārayatī   
 devāsya nāga tatha yakṣagaṇā
 stuṣṭā udagrāḥ sada āttamanāḥ 
 bhāṣanti varṇa praviśitva kulā
 nimu yaḥ samādhi naru dhārayatī   
 brahmā ca śakra vaśavarti vahu
 upasthānu tasya prakaronti sadā 
 na ca tasya unnata mano bhavatī 
 imu yaḥ samādhi naru dhārayatī   
 na ca tasya durgatibhayaṃ bhavatī
 na pi cākṣaṇā na vinipātabhayam 
 parimuktu sarvavinipātabhayā
 dimu yaḥ samādhi naru dhārayatī   
 na ca tasya kāṅkṣa vimatirbhavatī
 vara buddhadharma śruṇiyā nipuṇān 
 gambhīrajñānānugato bhavatī
 imu yaḥ samādhi naru dhārayatī   
 yaṃ yaṃ pi dharmaṃ śruṇatī sukhumaṃ
 sarvatra bhoti vaśi pāragataḥ 
 balavantu hetunipuṇo bhavatī
 imu yaḥ samādhi naru dhārayatī   
 evaṃ prabhāṣita jinena girā
 ahu tena bhomi paricīrṇa sadā 
 labhate ca dhāraṇi viśiṣṭa varā
 mimu yaḥ samādhi naru dhārayatī   
 kālakriyāṃ ca sa karoti yadā
 amitābhu tasya purataḥ sthihatī 
 bhikṣugaṇena saha kāruṇiko
 imu yaḥ samādhi naru dhārayatī   
 lābhī ca dhāraṇiya so bhavatī
 dharmanidhāna vaśipāragataḥ 
 pratibhānavānanācchedyagiro
 ya imaṃ samādhi naru dhārayatī   
 yenaiva so vrajati dharmadharo
 ālokabhūta bhavatī jagataḥ 
 sipraśāntacara suviśuddhamanā
 imu yaḥ samādhi naru dhārayatī   
 vara dharmakośa vividhaṃ nipuṇaṃ
 so dharmakāya vaśi pāragataḥ 
 so saṃśayaṃ chinatti sarvajage
 imu yaḥ samādhi naru dhārayatī   
 sarve'pi sattva siya kāruṇikā
 bhagavān bhavāntakaraṇe sugataḥ 
 tān satkareyyā bahu kalpaśatān
 yatha gaṅgavāluka tathottari vā   
 yaścaiva paści kṣayakāli imaṃ
 śrutvā samādhimiha kaści naraḥ 
 anumodamīti bhaṇataikagiraṃ
 kala puṇyaskandha na sa pūrva bhavet   
 yasyo kumāra iya śāntagatī
 paramārthaśūnyata samādhivaro 
 prāvartu bhoti tatha pustagataḥ
 so dharmabhāṇaku sthitaḥ sumatiḥ   
 iti śrīsamādhirāje tejaguṇarājaparivarto nāmonatriṃśatitamaḥ   
 anuśaṃsāparivartaḥ 
 atha khalu bhagavān punareva candraprabhaṃ kumārabhūtamāmantrayate smatasmāttarhi kumāra ya ākāṅkṣed bodhisattvo mahāsattvaḥ kimityahaṃ sarvasattvānāṃ rutamadhigaccheyamindriyāṇāṃ ca parāparajñatāṃ vijñāya dharmaṃ deśayeyamiti
 tena kumāra bodhisattvena mahāsattvena ayaṃ sarvadharmasvabhāvasamatāvipañcitaḥ samādhiḥ śrotavya udgrahītavyaḥ paryavāptavyo dhārayitavyo vācayitavyaḥ araṇābhāvanayā bhāvayitavyo bahulīkartavyaḥ parebhyaśca vistareṇa saṃprakāśayitavyaḥ 
 atha khalu bhagavāṃstasyāṃ velāyāmimā gāthā abhāṣata
 aparimita atīta nāyakāstena dṛṣṭāḥ
 puratu katha prayuktā pṛcchitā lokanāthāḥ 
 pravara kuśalamūle tiṣṭhato bodhisattvo
 imu virajasamādhiṃ dhārayan mokṣakāmaḥ   
 labhati sukha praṇītaṃ divyamānuṣyakaṃ co
 labhati paramapūjāṃ divyamānuṣyakāṃ so 
 labhati sukha praṇītaṃ dhyānasaukhyāryasaukhyam
 imu viraja samādhiṃ dhārayan mokṣakāmaḥ   
 varṇu śruṇiya udāraṃ harṣu tasyo na bhoti
 na pi ca punaravarṇe maṅkubhāvaṃ nigacchet 
 śailopamu akampeyyo aṣṭabhirlokadharmai
 rimu viraja samādhiṃ dhārayan mokṣakāmaḥ   
 akhilamadhuravāṇī ślakṣṇavācā suyuktā
 apagatabhrukuṭiśco pūrvaālāpi bhoti 
 satatasmitamukhaśco śikṣito nāyakānām
 imu virajasamādhiṃ dhārayan mokṣakāmaḥ   
 bhavati sa sukhavāsaḥ sūrataḥ snigdhacitto
 bhavati sada sudānto dāntabhūmisthitaśca 
 sumadhura priyavāṇī snigdhasatyābhidhāyī
 imu virajasamādhiṃ dhārayan bodhikāmaḥ   
 na ca sa katha karotī vaigrahīṃ no vivādān
 apagatakhila doṣā varjitāstena śeṣāḥ 
 pramuditu sada bhotī sūrato mārdavaśca
 imu viraja samādhiṃ dhārayan bodhikāmaḥ   
 bhavati ca sada vidvāṃstyāgi nityābhiyuktaḥ
 sudukhita jana dṛṣṭvā teṣamannaṃ dadāti 
 priyataru parityaktuṃ bhoti nityaṃ sudātā
 imu virajasamādhiṃ dhārayan bodhikāmaḥ   
 devaśatasahasrāṇa spṛhāṃ ye saṃjanentī
 nāga asura yakṣā nityupasthāyakāsya 
 vani pavani vasante rakṣa tasyā karontī
 imu viraja samādhiṃ yo naro dhārayati   
 bhaṇi vacanamasaktaṃ brahmadhoṣasvaro'sau
 haṃsaravitaghoṣaḥ kinnarodgītaghoṣaḥ 
 pañcaśatasvarāṅgo harṣaṇīyasvaraśco
 bhavati naditaśabdo ghuṣṭaśabdaḥ suśabdaḥ   
 yāvatatu pṛthu kṣatrāṇa naraḥ kaścideva
 sūkṣma raja kareyyā śakya te lakṣaṇāya 
 tatu bahutaru tasyo ye svarā niścarantī
 imu viraja samādhiṃ yo naro dhārayāti   
 iti śrīsamādhirāje'nuśaṃsāparivarto nāma triṃśatitamaḥ   
 sarvadharmasvabhāvanirdeśaparivartaḥ 
 tatra bhagavān punarapi candraprabhaṃ kumārabhūtamāmantrayate smatasmāttarhi kumāra ya ākāṅkṣed bodhisattvo mahāsattvaḥ kimityahaṃ sarvadharmāṇāṃ svabhāvaṃ kathaṃ jānīyāmiti
 tena kumāra bodhisattvena mahāsattvena ayaṃ sarvadharmasvabhāvasamatāvipañcitaḥ samādhiḥ śrotavya udgrahītavyaḥ paryavāptavyo dhārayitavyo vācayitavya uddeṣṭavyaḥ svādhyātavyaḥ araṇābhāvanayā bhāvayitavyo bahulīkartavyaḥ parebhyaśca vistareṇa saṃprakāśayitavyaḥ 
 atha khalu bhagavāṃstasyāṃ velāyāmimā gāthā abhāṣata 
 tasyo rāgu na jātu kupyate na ca doṣo
 tasyo moha na jātu kupyate vṛṣabhisya 
 teno sarvi kileśa cchoritānavaśeṣā
 yo'sau dharmasvabhāvu jānatī supraśāntam   
 so'sau śikṣa na jātu oṣirī sugatānāṃ
 so'sau śūru na jātu istriyāṇāṃ vaśameti 
 so'sau śāsani prīti vindate sugatānāṃ
 yo'sau dharmasvabhāvu jānatī supraśāntam   
 so'sau jñānavidhijña paṇḍito matimāṃśca
 so'sau buddha ananta paśyatī aparyantāṃ 
 so'sau dhāraṇijñānu jānatī aparyantaṃ
 yo'sau dharmasvabhāvu jānatī nayayuktim   
 so'sau neha cireṇa bheṣyati dvipadendraḥ
 so'sau vaidyu bhiṣaku bheṣyate sukhadātā 
 so'sau uddhari śalya sarvaśo dukhitānāṃ
 yo'sau dharmasvabhāvu jānatī supraśāntam   
 so'sau āturu jñātva duḥkhitānimi sattvān
 so'sau bherī sadā parāhanī amṛtasya 
 so'sau bheṣyati nāyako jino nacireṇa
 yo'sau dharmasvabhāvu jānatī supraśāntam   
 so'sau bhaiṣajyanayeṣu kovido varavaidyo
 ādiṃ jānati sarvavyādhināṃ yatra muktiḥ 
 so'sau bhūtanayaśikṣito matimanto
 śikṣitvā bahusattva mocayī pṛthu naṣṭān   
 so'sau śūnyanayeṣu kovido matiśūraḥ
 so'sau loki asaktu bhuñjati sada piṇḍam 
 so'sau bodhivarāya sthāpayi bahusattvān
 yo'sau dharmasvabhāvu jānatī supraśāntam   
 so'sau kṣāntibalena udgato naracandraḥ
 so'sau loṣṭakadaṇḍatāḍito na ca kupyī 
 so'sau chidyatu aṅgamaṅgaśo na ca kṣubhye
 yo'sau dharmasvabhāvu jānatī supraśāntam   
 so'sau kṣāntibale pratiṣṭhito balavanto
 so'sau kṣāntiya vastu tādṛśo supraśāntaḥ 
 so'sau kṣāntibalena manyate matiśūro
 yo'sau dharmasvabhāvu jānatī supraśāntam   
 so'sau vastu na jātu manyate ahu cchinnā
 teno sarvi bhavā vibhāvitāḥ sada śūnyāḥ 
 tasyo saṃjñā prahīṇa sarvaśo nikhileno
 yo'sau dharmasvabhāvu jānatī supraśāntam   
 te te dharmasvabhāvu deśayī supraṇītaṃ
 te te bodhi spṛśī anuttarāṃ nacireṇa 
 yeṣāṃ dharmasvabhāvu gocaraḥ sunidhyapto
 teṣāṃ datta ananta dakṣiṇā aparyantā   
 so'sau bhāṣati sūtrakoṭiyo aparyantā
 yatha gaṅganadīya vālikāstatu bhūyaḥ 
 no cāsyu pratibhānu chidyate varṇamāne
 yo'sau dharmasvabhāvu jānatī supraśāntam   
 so'sau kalpasahasrakoṭiśo nayutāni
 jñāneno sada bhoti udgato yatha meruḥ 
 dharma tasya kṣayo na vidyate bhaṇamāne
 yo'sau dharmasvabhāvu jānatī supraśāntam   
 vistīrṇaṃ vipulaṃ acintiyaṃ pratibhānaṃ
 bhotī bodhivarāṃ gaveṣataḥ sada tasyo 
 nityaṃ bhāṣati sūtrakoṭiyo aparyantā
 yo'sau dharmasvabhāvu jānatī supraśāntam   
 yaṃ caite dvipadottamā jinā bhaṇi dharmaṃ
 sarvaṃ taṃ ca śruṇitva gṛhṇatī paripūrṇam 
 no vā ekapade'pi vidyate vimatisyo
 yo'sau sarvi abhāva jānatī imi dharmān   
 so'sau bhoti viśiṣṭa tyāgavān sada kālaṃ
 bhotī dānapatiḥ sukhaṃdado dukhitānām 
 dṛṣṭā duḥkhita sattva tarpayī ratanehī
 yo'sau dharmasvabhāvu jānatī sada śūnyam   
 sau'sau jambudhvaje bhaviṣyatī sada rājā
 sattvānāṃ sada saukhya kāhitī aparyantam 
 maitrāye samupetu prāṇīnāṃ sada kāle
 yo'sau dharmasvabhāvu jānatī sada śūnyam   
 putrān dhītara dāsadāsiyo tyajya dhīro
 hastau pāda śirāṃsi sa tyajī tatha rājyam 
 no cālīyati tasya mānasaṃ vṛṣabhisyo
 yo'sau dharmasvabhāvu jānatī sada śūnyam   
 aṅgāṅgaṃ puna tasya chidyatī yadi kāyo
 no tasya pratihanyate manaḥ supine'pi 
 teno pūjita bhonti nāyakā dvipadendrā
 yo'sau dharmasvabhāvu jānatī sada śūnyam   
 teno pūjita sarvi nāyakā ya atītā
 statha pūjita ye anāgatā dvipadendrāḥ 
 tehī satkṛta sarvi nāyakā sthita ye co
 yo'sau dharmasvabhāvu jānatī sada śūnyam   
 so'sau kośa dhareti paṇḍitaḥ sugatānāṃ
 so'sau dhāraṇiye pratiṣṭhitaḥ paramāyām 
 so'sau bheṣyati lokanāyako naciareṇa
 yacchutvā imu sūtraṃ dhārayet kṣayakāle   
 so'ndho naiva kadāci bheṣyatī vidu jātu
 no co aṅgavihīnu bheṣyatī bahukalpān 
 teno akṣaṇa aṣṭa varjitā imi nityaṃ
 yeno sūtramidaṃ prabhāṣitaṃ apramuṣṭam   
 nāsau durgatiṣu gamiṣyati puna jātu
 nityaṃ lakṣaṇadhāri bheṣyatī abhirūpaḥ 
 pacco tasya abhijña bhāvitā imi nityaṃ
 purataḥ so sugatāna sthāsyatī sada śūraḥ   
 bahukān nirmita nirmiṇitvāna ayu jñānī
 preṣatī bahukṣetrakoṭiṣu vinayārtham 
 yehi dṛṣṭa bhavanti nirmitā bahu buddhāḥ
 tehī bodhivarāya sthāpitā bahu sattvāḥ   
 smṛtimantaḥ gatimantaḥ prajñāvān dhṛtimāṃśca
 sthāmnā vīryabalena so sadā samupetaḥ 
 dharmapāramiprāpta bheṣyati mahatejā
 yaḥ śrutvā imu sūtra dhārayet kṣayakāle   
 raśmikoṭisahasra niścarī sada teṣāṃ
 vyomāḥ sarvi karonti maṇḍalāḥ suriyāṇām 
 yehī bhāvita bhonti śūnyakā imi dharmā
 ste te śūra bhavanti nāyakā nacireṇa   
 eṣo gocaru śāntu bhāvito maya pūrvaṃ
 bahukalpāna sahasra koṭiyo niyutāni 
 vīryaṃ me na kadāci sahasita iha mārge
 yadahaṃ dīpaṃkareṇa vyākṛto jinabhūmī   
 yūyaṃ pī mama caryā śikṣathā iha sūtre
 gambhīrā paramārtha deśitā iya netrī 
 yatrāmī bahu naṣṭa tīrthikā viparitā
 kṣiptvā bodhimapāyi bhairave prapatanti   
 bahukalpāna sahasrakoṭiyo nayutāni
 veditvā amu tatra vedanā kaṭu tībrāḥ 
 bahukalpā nayutānamatyayāt punareva
 hetuḥ so amṛtasya prāptaye bhaviṣyate   
 ye te paścimi kāli bhairave sugatasyo
 rakṣanti imu sūtramīdṛśaṃ praśāntam 
 teṣāṃ bodhi varā na durlabhā iya śreṣṭhā
 te te paścimi kāli vyākṛta dhari dharmān   
 iti śrīsamādhirāje sarvadharmasvabhāvanirdeśaparivarto nāmaikatriṃśatitamaḥ   
 sūtradhāraṇānuśaṃsāparivartaḥ 
 atha khalu bhagavān punareva candraprabhaṃ kumārabhūtamāmantrayate smatasmāttarhi kumāra bodhisattvena mahāsattvena mahābhijñāparikarma dhārayitukāmenāyaṃ samādhirdhārayitavyaḥ udgrahītavyaḥ paryavāptavyo dhārayitavyo vācayitavyaḥ pravartayitavyaḥ uddeṣṭavyaḥ svādhyātavyo bhāvayitavyaḥ
 parebhyaśca vistareṇa saṃprakāśayitavya 
 katamacca tat kumāra sarvadharmāṇāmabhijñāparikarma 
 yaduta sarvadharmāṇāmaparigrahaḥ aparāmarśaḥ śīlaskandhasyāmanyanā samādhiskandhasya apracāraḥ prajñāskandhasya vivekadarśanaṃ vimuktiskandhasya yathābhūtadarśanaṃ vimuktijñānadarśanaskandhasya svabhāvaśūnyatādarśanaṃ sarvadharmāṇām 
 yayābhijñayā samanvāgato bodhisattvo mahāsattvaḥ sarvasamādhivikurvitāni vikurvan sarvasattvānāṃ dharmaṃ deśayati 
 idamucyate kumāra mahābhijñāparikarmeti 
 atha khalu bhagavāṃstasyāṃ velāyāmimā gāthā abhāṣata 
 mahābhijñāparikarma avivādena deśitam 
 vivāde yastu carati sodgṛhṇan na vimucyate   
 abhijñā tasya sā prajñā bauddhaṃ jñānamacintiyam 
 udgrahe yaḥ sthito bhoti jñānaṃ tasya na vidyate   
 bahavo'cintiyā dharmā ye śabdena prakāśitāḥ 
 yastatra niviśecchabde saṃghābhāṣyaṃ na jānati   
 saṃghābhāṣyamajānānaḥ kiṃ saṃghāya tu bhāṣitam 
 adharmaṃ bhāṣate dharmaṃ dharmatāyāmaśikṣitaḥ   
 lokadhātusahasreṣu ye mayā sūtra bhāṣitāḥ 
 nānāvyañjana ekārthā na śakyaṃ parikīrtitum   
 ekaṃ padārthaṃ cintetvā sarve te bhonti bhāvitāḥ 
 yāvantaḥ sarvabuddhehi bahu dharmāḥ prakāśitāḥ   
 nairātmyaṃ sarvadharmāṇāṃ ye narā arthakovidāḥ 
 asmin pade tu śikṣitvā buddhadharmā na durlabhāḥ   
 sarvadharmā buddhadharmā dharmatāyāṃ ya śikṣitāḥ 
 ye dharmatāṃ prajānanti na virodhenti dharmatām   
 sarvā vāg buddhavāgeva sarvaśabdo hyavastukaḥ 
 diśo daśa gaveṣitvā buddhavāg naiva labhyate   
 eṣā vācā buddhavācā gaveṣitvā diśo daśa 
 na labhyate'nuttaraiṣā na labdhā na ca lapsyate   
 anuttarā buddhavācā buddhavācā niruttarā 
 aṇurna lapsyate'treti tenokteyamanuttarā   
 aṇu notpadyate dharmo aṇuśabdena deśitaḥ 
 aṇumātro na co labdho loke śabdena deśitaḥ   
 alabdhirlabdhadharmāṇāṃ labdhau labdhirna vidyate 
 ya evaṃ dharma jānanti budhyante bodhimuttamām   
 te buddhānuttarāṃ bodhiṃ dharmacakraṃ pravartayī 
 dharmacakraṃ pravartitvā buddhadharmān prakāśayī   
 bodhisattvāśca budhyante buddhajñānamanuttaram 
 tena buddhā iti proktā buddhajñānā prabodhanāt  
 abhāvo apraṇihitamānimittaṃ ca śūnyatā 
 ebhirvimokṣadvārehirdvāraṃ buddhaḥ prakāśayī   
 cakṣuḥ śrotraṃ ca ghrāṇaṃ ca jihvā kāyo manastathā 
 ete śūnyāḥ svabhāvena saṃbuddhaiḥ saṃprakāśitāḥ   
 etādṛśānāṃ dharmāṇāṃ svabhāvaṃ yaḥ prajānati 
 nāsau vivādaṃ kurute jñātvā dharmāṇa lakṣaṇam   
 eṣa gocaru śūrāṇāṃ bodhisattvāna tāyinām 
 na te kadācit kāṅkṣanti jānante dharmaśūnyatām   
 dharmasvabhāvaṃ jānāti buddhastenocyate hi saḥ 
 bodhaye vinayī sattvānaprameyānacintiyān   
 satkṛto buddhaśabdena śīlaśabdena so kṛtaḥ 
 śīlaśabdo buddhaśabda ubhau tāvekalakṣaṇau   
 yāvantaḥ kīrtitāḥ śabdā hīna utkṛṣṭamadhyamāḥ 
 samāhitaikaśabdena buddhaśabdena deśitāḥ   
 na buddhadharmā deśasthā na pradeśastha kīrtitāḥ 
 na cotpannā niruddhā va ekatvena pṛthak tathā   
 na te navāḥ purāṇā vā na teṣāmasti manyanā 
 na ca nīlā na pītā va nāvadatā na lohitāḥ   
 anābhilāpyā agrāhyā evaṃ ghoṣeṇa deśitāḥ 
 na ca ghoṣasya sā bhūmiḥ prātihāryaṃ muneridam   
 anāsravā hi te dharmā  nena ucyanti hi 
 stṛtā aparyāpannā daśadiśe eṣā buddhāna deśanā   
 parinirvṛtasya buddhasya dṛśyate buddhavigrahaḥ 
 tatsthānaṃ manasīkurvan prātihāryaṃ sa paśyati   
 na cāsau labhyate sattvo nirvṛtiryena sparśitā 
 evaṃ ca diśito dharmo bahavaḥ sattva mocitāḥ   
 yathā candraśca sūryaśca kāṃsapātrīya dṛśyate 
 na ca yāti svakaṃ bimbamevaṃ dharmāṇa lakṣaṇam   
 pratibhāsopamā dharmā yairhi jñātā svabhāvataḥ 
 naiva te rūpakāyena paśyante buddhavigraham   
 avigraho hyayaṃ dharmo vigraho nātra kaścana 
 avigrahaśca yo dharma eṣa buddhasya vigrahaḥ   
 dharmakāyena paśyanti ye te paśyanti nāyakam 
 dharmakāyā hi saṃbuddhā etat saṃbuddhadarśanam   
 pratītya pratinirdiṣṭā aprati pratideśitāḥ 
 imāṃ gatiṃ vijānīta śrāmaṇyena hi ye'rthikāḥ   
 aprāpti prāpti nirdiṣṭā sattvānāṃ jñātva āśayam 
 yo saṃdhābhāṣyottarate na so kena vihanyate   
 yasya bhoti mayā prāptamaprāptaṃ tena cocyate 
 yena śrāmaṇyamaprāptaṃ tena śramaṇa ucyate   
 kathaṃ gambhīrime dharmā vakṣyante ye na śikṣitāḥ 
 te ca gambhīranāmena na śakyaṃ parikīrtitum   
 avastukāḥ pañca skandhā abhūtvā eta utthitāḥ 
 nātra utthāpyako hyasti yasya skandhāḥ samutthitāḥ   
 yallakṣaṇāḥ pañca skandhāḥ sarvadharmāstallakṣaṇāḥ 
 tallakṣaṇāste nirdiṣṭā lakṣaṇaṃ ca na vidyate   
 yathāntarīkṣaṃ gaganamevaṃ dharmāṇa lakṣaṇam 
 pūrvāntamaparāntaṃ ca pratyutpannaṃ ca paśyantaḥ   
 agrāhyaṃ gaganaṃ proktaṃ grāhyamatra na labhyate 
 eṣa svabhāvo dharmāṇāmagrāhyo gaganopamaḥ   
 evaṃ ca deśitā dharmā na śrāvako vipaśyati 
 yaśco na paśyatī dharmaṃ tasya dharmā acintiyāḥ   
 asvabhāvā ime dharmāḥ svabhāvaiṣāṃ na labhyate 
 yogināṃ gocaro hyeṣa ye yuktā buddhabodhaye   
 ya evaṃ jānāti dharmān sa na dharmeṣu sajjate 
 asajjamāno dharmeṣu dharmasaṃjñā prabodhayī   
 vibhāvitāḥ sarvadharmā bodhisattvena tāyinā 
 dharmasaṃjñā vibhāvitvā buddhadharmānna manyate   
 amanyamānā hi sā koṭī kalpetvā koṭi vyāhṛtā 
 ya evaṃ koṭiṃ jānāti kalpakoṭiṃ na manyate   
 purimāṃ koṭi kalpitvā bālaḥ saṃsāri saṃsari 
 na cāsya labhyate sthānaṃ gaveṣitvā diśo daśa   
 śūnyaṃ jñātvā ca saṃsāraṃ bodhisattvo na sajjate 
 caranti caiva bodhyarthaṃ caristeṣāṃ na labhyate   
 śakunānāṃ yathākāśe padaṃ teṣāṃ na labhyate 
 evaṃsvabhāvā sā bodhirbodhisattvaiśca budhyate   
 yathā māyāṃ vidarśeti māyākāraḥ suśikṣitaḥ 
 nānāprakārarūpāṇi na ca rūpopalabhyate   
 alabdhilabdhirno manye labdhe labdhirna vidyate 
 māyopamaṃ ca tajjñānaṃ na māyāyāṃ ca tat sthitam   
 evaṃ śūnyeṣu dharmeṣu bālabuddhiṃ vikalpayet 
 vikalpe caramāṇānāṃ gatayaḥ ṣaṭa parāyaṇam   
 jātijaropagāḥ sattvā jātisteṣāṃ na kṣīyate 
 jātimaraṇaskandhānāṃ duḥkhaṃ teṣāmanantakam   
 duḥkho jātisaṃsāro bālabuddhīhi kalpitaḥ 
 kalpāsteṣāṃ na kṣīyante kalpakoṭyaśca saṃsarī   
 ayuktāḥ saṃprayuktāśca karmayogasmi te sthitāḥ 
 karmaṇaste na mucyate karmopādāni ye ratāḥ   
 karmaughe vahatāṃ teṣāṃ karma na kṣīyate sadā 
 punaḥ punaśca mrīyante mārapakṣe sthitāḥ sadā   
 mārābhibhūtā duṣprajñāḥ saṃkliṣṭena hi karmaṇā 
 anubhonti jātimaraṇaṃ tatratatropapattiṣu   
 maraṇaṃ te nigacchanti andhā bālāḥ pṛthagjanāḥ 
 hanyante ca vihanyante gatiścaiṣāṃ na bhadrikā   
 parasparaṃ ca ghātenti śastrebhirbālabuddhayaḥ 
 evaṃ prayujyamānānāṃ duḥkhaṃ teṣāṃ pravardhate   
 putrā mahyaṃ dhanaṃ mahyaṃ bālabuddhīhi kalpitam 
 asataṃ karma kalpitvā saṃsāro bhūyu vardhate   
 saṃsāraṃ vardhayantaste saṃsaranti pṛthagjanāḥ 
 pṛthak pṛthak ca gacchanti tena coktāḥ pṛthagjanāḥ   
 pṛthudharmā pravakṣyanti ujjhitvā buddhaśāsanam 
 na te mokṣaṃ labhiṣyanti mārasya vaśamāgatāḥ   
 kāmanāṃ kāraṇaṃ bālāḥ striyaṃ sevanti pūtikām 
 pūtikāṃ gati gacchanti patante tena durgatim   
 kāmānna buddhā varṇenti nāpi strīṇāṃ niṣevaṇam 
 mahābhayo'hipāśo'yamistripāśaḥ sudāruṇaḥ   
 vivarjayanti taṃ dhīrāścaṇḍamāśīviṣaṃ yathā 
 na viśvasanti istrīṇāṃ naiṣa mārgo hi bodhaye   
 bhāventi bodhimārgaṃ ca sarvabuddhairniṣevitam 
 bhāvayitvā ca taṃ mārgaṃ bhonti buddhā anuttarāḥ   
 anuttarāśca te yuktā bhonti lokasya cetiyāḥ 
 anuttareṇa jñānena buddhā bhonti anuttarāḥ   
 poṣadhaṃ ca niṣevanti śīlaskandhe samādapī 
 samādapenti bodhāya sattvakoṭīracintiyāḥ   
 kurvanti te'rthaṃ sattvānāmaprameyacintiyam 
 te te śūrā mahāprajñā tāḍentyamṛtadundubhim   
 kampenti mārabhavanaṃ cālenti mārakāyikān 
 samādapenti bodhāya mārakoṭīracintiyāḥ   
 paravādīnnigṛhṇanti nirjinanti ca tīrthikān 
 kampenti vasudhāṃ sarvāṃ sasamudrāṃ saparvatām   
 vikurvamāṇā kāyebhiranekarddhivikurvitaiḥ 
 nidarśenti mahāprajñāḥ prātihāryānacintiyān   
 kṣetrakoṭī prakampenti yathā gaṅgāya vālikā 
 parājinitvā te mārā bodhiṃ budhyantyanuttarām   
 nirmiṇvanti ca te vṛkṣān ratanaiḥ suvicitritān 
 phalapuṣpehi saṃyuktān gandhavantān manoramān   
 prāsādāṃśca vimānāni kūṭāgārān saharṣikān 
 nirmiṇvanti ca te śūrāḥ puṣkariṇyo manoramāḥ   
 aṣṭāṅgajalasaṃpannāḥ svacchāḥ śītā anāvilāḥ 
 pibanti ye tato vāri tisrastṛṣṇā jahanti te   
 avivartyāśca te bhonti pītvā vāri niruttaram 
 anuttareṇa jñānena bhonti buddhā anuttarāḥ   
 anuttarāṃ gatiṃ śāntāṃ gacchantīti vijānatha 
 imāṃ gatimajānantaḥ pranaṣṭāḥ sarvatīrthikāḥ   
 te ca tadgatikāḥ sattvā ye teṣāṃ bhonti niśritāḥ 
 patiṣyanti mahāghorāmavīcimaparāyaṇāḥ   
 yāstatra vedanā ghorā na śakyāstāḥ prakīrtitum 
 ahaṃ ca tāḥ prajānāmi bodhisattvāśca tāyinaḥ   
 ye ceha dharme kāṅkṣanti evaṃ gambhīri durdṛśe 
 abhūmistatra bālānāmupalambhasmi ye sthitāḥ   
 nirmiṇvanti viyūhāṃste naikarūpanidarśanān 
 yena te sarvi gacchanti buddhakṣetrānanuttarān   
 yāvantyo buddhakṣetreṣu rūpanirhārasaṃpadaḥ 
 sarvāstā iha darśenti bodhisattvā maharddhikāḥ   
 mahādharmeṇa saṃnaddhā mahāvīrā mahābalāḥ 
 mahāśūnyārthavajreṇa prahārāṇi dadanti te   
 raśmikoṭisahasrāṇi yathā gaṅgāya vālikā 
 kāyato niścarantyeṣāṃ yebhirlokaḥ prabhāsate   
 na te strīṣvabhirajyante na ca teṣāṃ virāgatā 
 vibhāvitaiteṣāṃ saṃjñā istrisaṃjñā svabhāvataḥ   
 aśūnyā buddhakṣetrāste yeṣu śūrā bhavanti te 
 kiṃ teṣāṃ māru pāpīyānantarāyaṃ kariṣyati   
 dṛṣṭīkṛteṣu ye sthitvā bahu buddhā virāgitāḥ 
 vyāpādena upastabdhā icchālobhapratisthitāḥ   
 sarvasaṃjñā vibhāvitvā saṃjñāvaivartiye sthitāḥ 
 ya evaṃ jñāsyate jñānaṃ buddhajñānamacintiyam   
 pūrvāntamaparāntaṃ ca pratyutpannaṃ ca paśyati 
 evaṃ ca deśitā dharmā na cātra kiṃci deśitam   
 na ca jñānena jānāti na cājñānena sīdati 
 jñānājñāne vikalpetvā buddhajñāneti vuccati   
 vijñaptivākyasaṃketaṃ bodhisattvaḥ prajānati 
 karoti arthaṃ sattvānāmaprameyacintiyam   
 saṃjñā saṃjānanārthena udgraheṇa nidarśitā 
 anudgrahaśca sā saṃjñā viviktārthena deśitā   
 yacco viviktaṃ sā saṃjñā yā viviktā sa deśanā 
 saṃjñāsvabhāvo jñātaśca evaṃ saṃjñā na bheṣyati   
 prahāsyāma imāṃ saṃjñāṃ yasya saṃjñā pravartate 
 saṃjñā prapañce carati na sa saṃjñātu mucyate   
 kasyeyaṃ saṃjñā utpannā kena saṃjñā utpāditā 
 kena sā sparśitā saṃjñā kena saṃjñā nirodhitā   
 dharmo na labdho buddhena yasya saṃjñā utpadyate 
 iha cintetha taṃ arthaṃ tataḥ saṃjñā na bheṣyati   
 kadā saṃjñā anutpannā kasya saṃjñā virudhyate 
 vimokṣa ciatacārasya kathaṃ tatra utpadyate   
 yadā vimokṣaṃ spṛśati sarva cintā acintiyā 
 acintiyā yadā cintā tadā bhoti acintiyaḥ   
 cintābhūmau sthihitvāna pūrvameva vicintitā 
 sarvacintāṃ jahitvāna tato bheṣyatyacintiyaḥ   
 śukladharmavipāko'yamasaṃskāreṇa paśyati 
 ekakṣaṇena jānāti sarvasattvavicintitam   
 yathā sattvāstathā cintā yathā cintā tathā jināḥ 
 acintiyena buddhena iyaṃ cintā prakāśitā   
 yo raho eku cinteti kadā cintā na bheṣyati 
 na cintāṃ cintayantasya sarvacintā vigacchati   
 cyute mṛte kālagate yasya cintā pravartate 
 cintānusāri vijñānaṃ nāsā cintāntamucyate   
 ye sthitā istrisaṃjñāyāṃ rāgasteṣāṃ pravartate 
 vibhāvitāyāṃ saṃjñāyāṃ na rāgeṇopalipyate   
 iyaṃ cintā mahācintā dharmacintā niruttarā 
 anayā dharmacintāya bhūtacintā pravartate   
 bahu acintiyā cintā dīrgharātraṃ vicintitā 
 na ca cintākṣayo jātaścintayitvā ayoniśaḥ   
 yo'sau cintayate nāma kṣaye jñānaṃ na vidyate 
 na kṣayo bhūmijñānasya kṣayasyo eṣa dharmatā   
 ghoṣo vākpatha vijñaptiḥ kṣayaśabdena deśitā 
 nirviśeṣāśca te dharmā yathā jñānaṃ tathā kṣayaḥ   
 anutpannāniruddhāśca animittā alakṣaṇāḥ 
 kalpakoṭiṃ pi bhāṣitvā animittena deśitāḥ   
 sarvabhāvān vibhāvitvā abhāve ye pratiṣṭhitāḥ 
 na cānyo darśito bhāvo nābhāvo'nyo nidarśitaḥ   
 vijñaptā bhāvaśabdena abhāvasya prakāśanā 
 na cāsau sarvabuddhehi abhāvaḥ śakyu paśyitum   
 yo bhāvaḥ sarvabhāvānāmabhāva eṣa darśitaḥ 
 evaṃ bhāvān vijānitvā abhāvo bhoti darśitaḥ   
 nāsau sparśayituṃ śakyamabhāvo jātu kenacit 
 sparśanāttu abhāvasya nirvṛti eṣa deśitā   
 ahaṃ buddho bhavelloke yasyaiṣā ho matirbhavet 
 na jātu bhavatṛṣṇārto bodhiṃ budhyeta paṇḍitaḥ   
 na kaṃci dharmaṃ prārtheti bodhisattvaḥ samāhitaḥ 
 niṣkiṃcanā nirābhogā eṣā bodhīti ucyate   
 bahū evaṃ pravakṣyanti vayaṃ bodhāya prasthitāḥ 
 imāṃ gatimajānanto dūre te buddhabodhaye   
 śabdena deśitā dharmāḥ sarve saṃskāra śūnyakāḥ 
 yaśva svabhāvaḥ śabdasya gambhīraḥ sūkṣma durdṛśaḥ   
 mahābhijñāya nirdeśa idaṃ sūtraṃ pravuccati 
 arthāya bodhisattvānāṃ sarvabuddhehi deśitam   
 pratipakṣā hatāsteṣāṃ yāvantaḥ sāṃkileśikāḥ 
 pratiṣṭhitā abhijñāsu ṛddhisteṣāṃ subhāvitā   
 sthitāḥ praṇidhijñānasmiṃstacca jñānaṃ vibhāvitam 
 atṛptirlabdhajñānasya aprameyā acintiyā   
 na teṣāmabhisaṃskāraḥ samādhī riddhikāraṇam 
 vipāka eṣa śūrāṇāṃ nityakālaṃ samāhitaḥ   
 vipākajāye ṛddhīye gacchantī kṣetrakoṭyaḥ 
 paśyanti lokapradyotān yathā gaṅgāya vālikā   
 upapattiścyutisteṣāṃ yathā cittasya vartate 
 cittasya vaśitāṃ prāptāḥ kāyasteṣāṃ prabhāsvaraḥ   
 bhāvanāmayi ṛddhīye ye sthitā buddhaśrāvakāḥ 
 tebhiḥ saṃskāraṛddhīye kalāṃ nāyānti ṣoḍaśīm   
 na teṣāṃ sarvadevebhirāśayaḥ śakyu jānitum 
 anyatra lokanāthebhyo ye vā teṣāṃ same sthitāḥ   
 na teṣāmasti khālityaṃ na caiva palitaṃ śire 
 audārikā jarā nāsti na duḥkhamaraṇaṃ tathā   
 saṃśayo vimatirnāsti kāṅkṣā teṣāṃ na vidyate 
 rātriṃdivaṃ gaveṣanti sūtrakoṭīśatāni te   
 prahīṇānuśayāsteṣāṃ yāvantaḥ sāṃkileśikāḥ 
 samacittāḥ sadā bhonti sarvasattvāna te'ntike   
 samādhikoṭiniyutāṃ nirdiśanti daśaddiśe 
 praśnakoṭīsahasrāṇi vyākurvan hyanavasthitāḥ   
 strīsaṃjñā puruṣasaṃjñā ca sarvasaṃjñā vibhāvitāḥ 
 sthitā abhāvasaṃjñāyāṃ deśenti bhūtaniścayam   
 pariśuddhena jñānena yathāvaddharmadeśakāḥ 
 dharmasaṃgītyābhiyuktāḥ samādhijñānagocarāḥ   
 yāpi dhyānacaristeṣāṃ nāsau bhāvapratiṣṭhitā 
 avandhyaṃ vacanaṃ teṣāmavandhyā dharmadeśanā   
 sulabdhaṃ tena mānuṣyaṃ prahīṇāḥ sarvi akṣaṇāḥ 
 kṛtajñāḥ sarvabuddhānāṃ yeṣāṃ sūtramidaṃ priyam   
 kalpā acintiyāstehi ye saṃsārāttu choritāḥ 
 yairitaḥ sūtraśreṣṭhāto dhṛtā gāthā catuṣpadā   
 dṛṣṭāste sarvabuddhehi taiste buddhāśca satkṛtāḥ 
 kṣipraṃ ca bodhiṃ prāpsyanti teṣāṃ sūtramidaṃ priyam   
 na teṣāṃ kāṅkṣa vimatī sarvadharmeṣu bheṣyatī 
 āsannā nirvṛtisteṣāṃ yeṣāṃ sūtramidaṃ priyam   
 dṛṣṭastehi mahāvīro gṛdhrakūūṭe tathāgataḥ 
 sarve vyākṛtu buddhena drakṣyanti maitrakaṃ jinam   
 dṛṣṭvā maitreya saṃbuddhaṃ lapsyante kṣānti bhadrikām 
 ye keci kṣayakālasminniha sūtre pratiṣṭhitāḥ   
 sthitāste bhūtakoṭīye bhūtakoṭiracintiyā 
 acintiyāyāṃ koṭīye kāṅkṣā teṣāṃ na vidyate   
 na teṣāṃ vidyate kāṅkṣā aṇūmātrāpi sarvaśaḥ 
 aṇūmātre prahīṇesmin bodhisteṣāṃ na durlabhā   
 caratāṃ duṣkaraṃ caiva kṣayakāle subhairave 
 śikṣitva sūtraratne'smin pratibhānasmi akṣayam   
 idaṃ sūtraṃ priyaṃ kṛtvā buddhānāṃ gañjarakṣakāḥ 
 sarvabuddhāniyaṃ pūjā dharmapūjā acintiyā   
 na teṣāṃ durlabhaṃ jñānaṃ buddhajñānamacintiyam 
 dhārayiṣyantidaṃ sūtraṃ kṣayakālesmi dāruṇe   
 yebhiśca pūrvabuddhānāmime sūtrānta dhāritāḥ 
 teṣāṃ kāyagatā ete kṣayakāle pravartiṣu   
 te te nādaṃ nadiṣyanti buddhānāṃ kṣetrakoṭiṣu 
 saṃmukhaṃ lokanāthānāṃ śākyasiṃhasya yā carī   
 siṃhanādaṃ nadantaste buddhanādamacintiyam 
 anantapratibhānena vakṣyante bodhimuttamām   
 te te vyākṛta buddhena ikṣvākukulasaṃbhavāḥ 
 ye rakṣiṣyantimāṃ bodhiṃ kṣayakāle mahābhaye   
 te te rūpeṇa saṃpannā lakṣaṇehi vicitritāḥ 
 vikurvamāṇā yāsyanti buddhakoṭīya vandakāḥ   
 māyopamehi puṣpehi hemavarṇanidarśanaiḥ 
 rūpyāmayehi puṣpehi vaidūryasphaṭikehi ca   
 sarvāṇi ratnajātāni prādurbhontyeṣu pāṇiṣu 
 yairākiranti saṃbuddhān bodhimārgagaveṣakāḥ   
 citrā nānāvidhā pūjā vādyanirhārasaṃpadā 
 niścarī romakūpebhyo yathā gaṅgāya vālikāḥ   
 ye ca śṛṇvanti taṃ śabdaṃ sattvakoṭyo acintiyāḥ 
 bhavantyavinivartyāste buddhajñāne anuttare   
 teṣāṃ ca buddhakoṭīnāṃ varṇaṃ bhāṣantyacintiyam 
 acintiyeṣu kṣetreṣu teṣāṃ śabdaḥ śruṇīyati   
 ye ca śṛṇvanti taṃ śabdaṃ teṣāṃ saṃjñā nirudhyate 
 nirodhitāyāṃ saṃjñāyāṃ buddhān paśyantyanalpakān   
 etādṛśena jñānena caritvā bodhicārikām 
 kṛtvārthaṃ sarvasattvānāṃ bhavantyarthakarā jināḥ   
 guṇānuśaṃsā ityete yā labhante ha paṇḍitāḥ 
 anye aparimāṇāśca yairiyaṃ bodhi dhāritā   
 mātṛgrāmo'pidaṃ sūtraṃ śrutvā gāthāpi dhārayet 
 vivartayitvā strībhāvaṃ sa bhaved dharmabhāṇakaḥ   
 na sā puno'pi strībhāvamitaḥ paścād grahīṣyati 
 bhavet prāsādiko nityaṃ lakṣaṇaiḥ samalaṃkṛtaḥ   
 śreṣṭhe'tha iha sūtrasmin guṇāḥ śreṣṭhāḥ prakāśitāḥ 
 te'sya sarve bhaviṣyanti kṣipraṃ bodhiṃ ca prāpsyate   
 viśāradaśca so nityaṃ bhoti sarvāsu jātiṣu 
 dhārayitvā idaṃ sūtraṃ bodhisattvāna gocaram   
 janako bodhisattvānāṃ samādhiḥ śānta bhāṣitaḥ 
 ya icched buddhituṃ bodhimidaṃ sūtraṃ pravartayet   
 āsannāste munīndrāṇāmāsannā vuddhabodhaye 
 lapsyanti nacireṇemāṃ bhūmiṃ śāntāṃ samāhitāḥ   
 iha bodhīya te śūrā bodhisattvāḥ sthitāḥ sadā 
 paśyanti buddhakoṭīyo yathā gaṅgāya vālikāḥ   
 rājā bhavitvā mahīpati cakravartī
 dṛṣṭvā ca buddhān virajān suśāntacittān 
 gāthāśataistāṃ staviṣyati lokanāthān
 sa labhitva śāntaṃ imu virajaṃ samādhim   
 so pūja kṛtva atuliya nāyakānāṃ
 sumahāyaśānāṃ devanarottamānām 
 muktvā sa rājyaṃ yathariva kheṭapiṇḍaṃ
 śuddho viśuddhaścariṣyati brahmacaryam   
 sa pravrajitva jinavaraśāsanasmiṃ
 labdhvāpi caitaṃ viraju samādhi śāntam 
 kalyāṇavākyo madhuragiraḥ sa bhūtvā
 adhiṣṭhānu dhīmān bhaviṣyati sūtrakoṭyāḥ   
 śūnyānimittaṃ paramapraṇītu śāntaṃ
 dharma praśāntaṃ cara nipuṇaṃ asaṅgam 
 svabhāvaśūnyaṃ sada virajaṃ praśāntaṃ
 samādhiprāptyā bahu jani saṃprakāśayī   
 gambhīrabuddhī satatamanantabuddhī
 vistīrṇabuddhī aparimitārthabuddhī 
 gambhīra śāntaṃ labhiya imaṃ samādhi
 mālokaprāpto bhaviṣyati sarvalokaḥ   
 śuciśca nityaṃ bhaviṣyati brahmacārī
 sa nirāmagandhaḥ satatamasaṃkiliṣṭaḥ 
 anyāṃśca tatra sthapiṣyati sattvakoṭayo
 labdhvā praśāntaṃ imu virajaṃ samādhim   
 sa sutīkṣṇaprajño bhaviṣyati śreṣṭhaprajñaḥ
 śrutisāgaro'sau nityamanantabuddhiḥ 
 kalyāṇavākyo matikuśalo vidhijño
 dhāritva śāntiṃ imu virajaṃ samādhim   
 ye karmasthānā tathariva śilpasthānā
 bhaiṣajyasthānāstathariva auṣadhīnām 
 sarvatra dhīro bhaviṣyati pāraprāpto
 dhāritva sūtraṃ imu virajaṃ samādhim   
 kāvyeṣu śāstreṣu tathapi ca hāsyalāsye
 nṛtye'tha gīte sukuśala pāraprāptaḥ 
 ācāryu loke bhaviṣyati nityakālaṃ
 dhāritva śāntaṃ imu virajaṃ samādhim   
 parivāravān so bhaviṣyati nityakālaṃ
 sa abhedyapakṣaḥ sada sahitaḥ samagraḥ 
 caramāṇu śreṣṭhāṃ varāṃ śiva bodhicaryāṃ
 dhāritva sūtraṃ imu virajaṃ samādhim   
 śokātha śalyā tathariva cittapīḍā
 no tasya jātu bhaviṣyati paṇḍitasya 
 ārogyaprāpto bhaviṣyati sarvakālaṃ
 dhāritva śāntaṃ imu virajaṃ samādhim   
 ye kāyaśūlāstathariva cittaśūlāḥ
 ye dantaśūlāstathapi ca śīrṣaśūlāḥ 
 no tasya bhontī vyādhayu jīvaloke
 dhāritva śāntaṃ imu virajaṃ samādhim   
 yāvanta rogā bahuvidha martaloke
 ye kāyarogāstathariva cittarogāḥ 
 te tasya rogāḥ satata na jātu bhonti
 dhāritva śāntaṃ imu virajaṃ samādhim   
 cittasya vā ye bahuvidhu yatkileśāḥ
 kāye vāpi bahuvidha rogajātāḥ 
 te tasya nāstī bahuvidha saṃkileśā
 dhāritva śāntaṃ imu viraja samādhim   
 yathantarīkṣaṃ gaganamanopaliptaṃ
 prakṛtiviśuddhaṃ vimala prabhāsvaraṃ ca 
 cittaṃ tathaiva bhavati viśuddha tasyo
 dhāritva śāntaṃ imu virajaṃ samādhim   
 candrasya ābhā tathariva sūryaābhā
 śuddhā agrāhyā bhavati prabhāsvarāśca 
 cittaṃ tathaiva bhavati prabhāsvaraṃ ca
 dhāritva śāntaṃ imu virajaṃ samādhim   
 yatha antarīkṣaṃ na sukaru citraṇāya
 raṅgān gṛhītvā bahuvidha naikarūpān 
 cittaṃ tathaiva na sukaru citrituṃ
 sevetva śāntaṃ imu virajaṃ samādhim   
 vāto yathaiva caturdiśa vāyamāno
 asajjamāno vrajati diśaḥ samantāt 
 vātasamānā bhavati sa cittadhārā
 jagi so asakto vrajati anopaliptaḥ   
 jālena śakyaṃ gṛhṇitu vāyamānaḥ
 pāśena cāpī bandhitu śakya vātaḥ 
 no tasya cittaṃ sukaru vijānanāya
 bhāvetva śāntamimu virajaṃ samādhim   
 pratibhāsu śakyaṃ jalagata gṛhṇanāya
 saṃprāptu toyaṃ tathapi ca tailapātre 
 no tasya cittaṃ sukaru vijānanāya
 bhāvetva śāntaṃ imu virajaṃ samādhim   
 garjanti meghā vidyulatā carantā
 śakyaṃ grahītu pāṇina mānuṣeṇa 
 no tasya cittaṃ sukaru pramāṇu jñātuṃ
 bhāvetva śāntaṃ imu virajaṃ samādhim   
 sattvāna śakyaṃ rūtaravitaṃ grahītuṃ
 ye santi sattvā daśadiśi buddhakṣetra 
 cittasya tasyo na sukaru jñātu koṭiṃ
 samādhilabdho yada bhavi bodhisattvaḥ   
 so tāṃ labhitva virajaṃ samādhibhūmiṃ
 asaṃṃkiliṣṭo bhavati anopaliptaḥ 
 no tasya bhūyo tribhavi niveśa jātu
 anena labdho bhavati samādhi śāntaḥ   
 no kāmalolo na ca puna rūpalolo
 na istrilolo na ca puna bhrāntacittaḥ 
 śāntaḥ praśānto bhavati anopalipto
 yada bhoti labdho ayu virajaḥ samādhiḥ   
 na putralolo na ca puna dhītalolo
 no bhāryalolo na ca parivāralolaḥ 
 suśāntacārī bhavati anopalipto
 yada bhoti labdho ayu virajaḥ samādhiḥ   
 na hiraṇyalolo na ca punararthalolo
 na svargalolo dhanarataneṣvasaktaḥ 
 suviśuddhacitto bhavati sa nirvikalpaḥ
 samādhiprāpto ayu bhavatī viśeṣaḥ   
 na svargahetoścarati sa brahmacaryaṃ
 na svargalolo dadati sadā nu vijñaḥ 
 saṃbodhikāmaḥ kuśalacariṃ carantaḥ 
 samādhiprāpto ayu bhavatī viśeṣaḥ   
 no rājyahetoścarati tapo vrataṃ vā
 naiśvaryamarthāstribhuvani prārthamānaḥ 
 saṃbodhilolo bahujanahitāya
 niṣpādayī so imu virajaṃ samādhim   
 no tasya rāgo janayati jātu pīḍāṃ
 yo na strīlolo so bhavati bhrāntacittaḥ 
 tathāpi tena prakṛtiprajñāya rāgo
 labhitva etaṃ viraju samādhi śāntam   
 no tasya doṣo janayati jātu pīḍāṃ
 vyāpādu yeno pratighamatho kareyya 
 maitrāya teno nihata sa doṣadhātu
 pratilabhya etaṃ viraju samādhi śāntam   
 no tasya moho janayati jātu pīḍāṃ
 prajñāya teno nihata sa moha avidyā 
 taṃ jñānu labdhaṃ vitimiramaprameyaṃ
 samādhiprāpte imi guṇa aprameyāḥ   
 aśubhāya rāgaḥ satata sunigṛhīto
 maitryāya doṣo nihatu sadā aśeṣaḥ 
 prajñāya moho vidhamiya kleśajālaṃ
 samādhiprāptaḥ pratapati sarvaloke   
 no tasya middhaṃ janayati jātu pīḍāṃ
 subhāvitā se vividha utkileśāḥ 
 anopalipto bhavati ca vipramuktaḥ
 samādhiprāpte imi guṇa aprameyāḥ   
 no tasya moho janayati jātu pīḍāṃ
 tathā hi tyāge abhiratu nityakālam 
 sarvasvatyāgī bhavati sukhasya dātā
 ya imaṃ samādhiṃ dhārayati bodhisattvaḥ   
 sthāmenupeto bhavati anopameyo
 sa balenupeto bhavati nityakālam 
 no tasya loke bhavati samaḥ kadācid
 ya imaṃ samādhiṃ dhārayati bodhisattvaḥ   
 yadāpi rājā sa bhavati cakravartīṃ
 manujānu loke upagata jambudvīpe 
 tadāpi bhotī bahujanapūjanīyo
 viśeṣaprāpto matima viśiṣṭaprajñaḥ   
 ye bhonti mukhyāḥ kularatanā viśiṣṭāḥ
 suprabhūtabhogā bahujanasvāpateyāḥ 
 yatrāśva hastī rathavara yugyayānā
 hiraṇyasvarṇaṃ maṇīratanaṃ prabhūtam   
 ye śrāddha bhontī iha varabuddhajñāne
 te jambudvīpe kularatanābhiyuktāḥ 
 tatropapannaḥ kularatane viśiṣṭe
 karoti so'rthaṃ suvipula jñātisaṃghe   
 aśrāddha ye vā iha kula jambudvipe
 śraddhāṃ sa teṣāṃ janayati apramattaḥ 
 yaṃ bodhicitte pratiṣṭhiti sattvakāye
 te buddha bhontī jinapravaraḥ svayaṃbhūḥ   
 te ca spṛśitva atuliyamagrabodhiṃ
 cakraṃ pravartentyasadṛśa buddhakṣetre 
 ye co vijānī imu tada dharmacakraṃ
 anutpattidharme nikhila te saṃpratiṣṭhī   
 subahukarāśco ami tada bodhisattvāḥ
 sattvāna bhonti satatu te pūjanīyāḥ 
 karonti te'rthaṃ atuliya nityakālaṃ
 sattvāna cakṣurvitimiru te janenti   
 bahava śatasahasrāḥ sattvakoṭī anantā
 yeṣa kuśalamūlā bhonti tatra śruṇitvā 
 te api pratilabhante uttamaṃ bodhicittaṃ
 yada jinu anuśāsī bodhisattvaṃ mahātmā   
 aśūnyakṣetrā pramudita bhonti nityaṃ
 nirupalepā ami tada buddha bhontī 
 yatra sthihantī imi tada bodhisattvāḥ
 sattvānamartha aparimitaṃ karonti   
 rakṣanti śīlaṃ asadṛśu brahmacaryaṃ
 bhāvī samādhī vipulamanantakalpān 
 dhyāne vimokṣe suniśrita nityakālaṃ
 te bodhisattvā bhavi sada buddhaputrāḥ   
 te ṛddhipādān satat niṣevamāṇā
 kṣetrāṇi gatvā bahu vividhānanantān 
 śṛṇvanti dharmaṃ sugatavaraprabhāṣaṃ
 sarvaṃ ca gṛhṇī pratiṣṭhitu dhāraṇīye   
 prabhāṣi sūtrānaparimitānanantān
 ye dhāraṇīye pratiṣṭhitu bodhisattvāḥ 
 sattvāna arthaṃ aparimitaṃ karonti
 ye dhāraṇīye pratiṣṭhitu bodhisattvāḥ   
 cyutopapādaṃ jānāti sattvānāmāgatiṃ gatim 
 yādṛśaṃ taiḥ kṛtaṃ karma vipāko'pi ca tādṛśaḥ   
 karmaṇo na ca saṃkrāntiraṇumātrāṇi labhyate 
 te'pi teṣāṃ vijānanti bodhisattvā mahāyaśāḥ   
 śūnyatā ca mahātmānāṃ vihāro bhoti uttamaḥ 
 sthāpayanti mahāyāne sattvakoṭīracintiyāḥ   
 na teṣāmovadantānāṃ sattvasaṃjñā pravartate 
 apravṛttiṃ ca dharmāṇāṃ bodhisattvāḥ prakāśayī   
 na prakāśayatāṃ dharmāṇupalambhaḥ pravartate 
 śūnyāvihāriṇo bhonti dṛḍhajñāne pratiṣṭhitāḥ   
 uddiśyemaṃ samādhiṃ ca vihāraṃ sarvaśāstunām 
 na teṣāṃ vartate saṃjñā istrisaṃjñā svabhāvatā   
 istrisaṃjñāṃ vibhāvitvā bodhimaṇḍe niṣīdati 
 bodhimaṇḍe niṣiditvā mārasaṃjñā nivartate   
 na cātra paśyate māraṃ mārasainyaṃ ca paṇḍitaḥ 
 na ca paśyati mārasya tisro duhitaro'pi saḥ   
 bodhimaṇḍe niṣaṇṇasya sarvasaṃjñā prahīyate 
 saervasaṃjñāprahīṇasya sarvā kampati medinī   
 sumeravaḥ samudrāśca yāva santi daśā diśe 
 taṃ ca sattvā vijānanti sarvadikṣu daśasvapi   
 bodhisattvasya ṛddhyeyaṃ medinī saṃprakampitā
 ṣaḍvikāraṃ tadā kāle budhyato bodhimuttamām   
 yāvantaḥ saṃskṛtā dharmā ye ca dharmā asaṃskṛtāḥ 
 sarvāṃstān budhyate dharmān dharmaśabdena deśitān   
 na cātra budhyate kaścit siṃhanādaśca vartate 
 vartanīyaṃ vijānitvā bhoti buddhaḥ prabhākaraḥ   
 pratītya dharmā vartante utpadyante pratītya ca 
 pratītyatāṃ yaddharmāṇāṃ sarve jānanti te viduḥ   
 vidhijñāḥ sarvadharmeṣu śūnyatāyā gatiṃgatāḥ 
 gatiṃ ca te prajānanti sarvadharmagatiṃgatāḥ   
 gatimetāṃ gaveṣitvā bodhisattvo na labhyate 
 yenaiṣā sarvabuddhānāṃ jñātā gatiracintiyā   
 sa tāṃ gatiṃ gato bhoti yaḥ sarvāṃ gati jānati 
 sarvasya māyā ucchinnā jñātvā saddharmalakṣaṇam   
 bodhimaṇḍe niṣīditvā siṃhanādaṃ nadī tathā 
 vijñāpayī kṣetrakoṭīraprameyā acintiyāḥ   
 tāṃśca prakampayī sarvā buddhavīrā mahāyaśāḥ 
 yatha vainayikān sattvān vinetī sattvasārathiḥ   
 spṛśitvā uttamāṃ bodhiṃ bodhimaṇḍāttu utthitaḥ 
 vineyān vinayet sattvānaprameyānacintiyān   
 tato nirmiṇi saṃbuddho anantān buddhanirmitān 
 kṣetrakoṭīsahasrāṇi gacchantī dharmadeśakāḥ   
 sthāpayantyagrabodhīye sattvakoṭīracintiyāḥ 
 deśayantyuttamaṃ dharmaṃ hitārthaṃ sarvaprāṇinām   
 īdṛśaṃ tanmahājñānaṃ buddhajñānamacintiyam 
 tasmājjanayatha cchandaṃ bodhicchandamanuttaram   
 janetha gauravaṃ buddhe dharme saṃghe guṇottame 
 bodhisattvāna śūrāṇāṃ bodhimagryāṃ niṣevatām   
 anolīnena cittena satkarotha atandritāḥ 
 bhaviṣyatha tato buddhā nacireṇa prabhākarāḥ   
 ye ca kṣetrasahasreṣu bodhisattvā ihāgatāḥ 
 paśyanti lokapradyotaṃ dharmaṃ deśentamuttamam   
 okiranti mahāvīrā mahāratnehi nāyakam 
 māndāravehi puṣpehi okirī bodhikāraṇāt   
 alaṃkarontidaṃ kṣetraṃ buddhakṣetramanuttaram 
 ratnajālena cchādenti samantena diśo daśa   
 patākā avasaktāśca ucchritā dhvajakoṭayaḥ 
 alaṃkārairanantaiśca idaṃ kṣetramalaṃkṛtam   
 kūṭāgārāṃśca māpenti sarvaratnavicitritān 
 prāsādaharmyaniryūhānasaṃkhyeyān manoramān   
 vimānānyardhacadrāṃśca gavākṣān pañjarāṃstathā 
 dhūpitā dhvajaghaṭikā nānāratnavicitritāḥ   
 dhūpyamānena gandhena abhrakūṭasamaṃ sphuṭam 
 kṣetrakoṭīsahasreṣu vāti gandho manoramaḥ   
 te ca sarve spharitvāna gandhavarṣaṃ pravarṣiṣuḥ 
 ye ca ghrāyanti taṃ gandhaṃ te buddhā bhonti nāyakāḥ   
 rāgaśalyaṃ prahīṇaiṣāṃ doṣaśalyaṃ na vidyate 
 vidhvaṃsitaṃ mohajālaṃ tamaḥ sarvaṃ vigacchati   
 ṛddhiṃ ca tatra sparśenti balabodhyaṅga indriyān 
 dhyānavimokṣān sparśenti bhonti co dakṣiṇārhāḥ   
 pañcakoṭīya prajñaptā vastrakoṭībhi saṃstṛtā 
 saṃchannā ratnajālehi cchatrakoṭībhi citritāḥ   
 niṣaṇṇāstatra te śūrā bodhisattvāḥ samāgatāḥ 
 lakṣaṇaiste virocante tathānuvyañjanairapi   
 vṛkṣai ratnamayaiḥ sarvaṃ buddhakṣetramalaṃkṛtam 
 nirmitāḥ puṣkariṇyaśca aṣṭāṅgajalapūritāḥ   
 pānīyaṃ te tataḥ pītvā puṣkariṇītaṭe sthitāḥ 
 sarve tṛṣṇāṃ vinoditvā bhonti lokasya cetiyāḥ   
 anyonyeṣu ca kṣetreṣu bodhisattvāḥ samāgatāḥ 
 buddhasya varṇaṃ bhāṣante śākyasiṃhasya tāyinaḥ   
 śṛṇvanti ye ca taṃ varṇaṃ te bhontī lokanāyakāḥ 
 acintyā anuśaṃsā me iha sūtre prakāśitāḥ   
 svarṇamayehi patrehi padmakoṭyo acintiyāḥ 
 śuddhasyoragasārasya karṇikāstatra nirmitāḥ   
 vaiḍūryasya ca daṇḍāni sphaṭikasya ca pañjarāḥ 
 kesarā girigarbhasya māpitāstatra śobhanāḥ   
 ye ca ghrāyanti taṃ gandhaṃ niścarantaṃ manoramam 
 teṣāṃ sarve praśāmyanti vyādhayaḥ prītacetasām   
 rāgo dveṣaśca mohaśca aśeṣāstehi kṣīyate 
 trīn doṣān kṣapayitvā ca bhonti buddhā sukhaṃdadāḥ   
 śabdastato niścarati buddhaśabdo hyacintiyaḥ 
 saddharmasaṃghaśabdaśca viniścarati sarvataḥ   
 śūnyatā animittasya svaro apraṇihitasya ca 
 śrutvā taṃ sattvakoṭīyo bhontivaivartikā bahu   
 niścaraṃścaiva śabdo'sau kṣetrakoṭīṣu gacchati 
 sthāpenti buddhajñānasmin sattvakoṭīracintiyāḥ   
 śakuntā kalaviṅkāśca jīvaṃjīvakapakṣiṇaḥ 
 te'pi pravyāharī śabdaṃ buddhaśabdamanuttaram   
 ratnāmayāśca te vṛkṣā iha kṣetrasmi nirmitāḥ 
 viśiṣṭā darśanīyāśca maṇīvṛkṣā manoramā   
 lambante teṣu vṛkṣeṣu sarvābharaṇaveṇayaḥ 
 anubhāvena buddhasya iha kṣetrasmi nirmitāḥ   
 na so'sti keṣucid vyūhaḥ sarvakṣetreṣu sarvaśaḥ 
 yo neha dṛśyate kṣetre tadviśiṣṭatamastadā   
 peyālametadākhyātaṃ śākyasiṃhena tāyinā 
 na te jñāne'tra kāṅkṣati bodhisatvā mahāyaśāḥ   
 koṭīya etāṃ budhyanti gatisteṣāmacintiyā 
 jñānena te vivardhante sāgaro vā sravantibhiḥ   
 na teṣāṃ labhyate'nto hi pibato vā mahodagheḥ 
 ākhyāto bodhisattvānāṃ nayo hyeṣa acintiyaḥ   
 iha koṭayāṃ sthitāḥ śūrā bodhisattvā yaśasvinaḥ 
 svarāṅgāni pramuñcanti yathā gaṅgāya vālikāḥ   
 tataścintyaḥ svaro'pyevaṃ bodhisattvo na manyate 
 manyanāyāṃ prahīṇāyāmāsanno bhoti bodhate   
 na sa śīlaṃ vilumpeti api jīvitakāraṇāt 
 aviluptaḥ sa carati bodhisattvo dṛḍhavataḥ   
 nāsau bhūyo vilupyeta kamasaṃjñāya sarvaśaḥ 
 sarvasaṃjñāprahīṇasta aprameyāḥ samādhayaḥ   
 samāhitaḥ sa carati sajjate na samādhiṣu 
 asaktaścāpramattaśca nāsau lokeṣu sajjate   
 lokadhātūnatikramya sa gacchati sukhāvatīm 
 gataśca tatra saṃbuddhamamitābhaṃ sa paśyati   
 bodhisattvāṃśca tān śūrān lakṣaṇaiḥ samalaṃkṛtān 
 pañcābhijñāpāramiṃ ca prāptā dhāraṇigocarāḥ   
 gacchanti kṣetrakoṭīyo buddhānāṃ pādavandakāḥ 
 obhāṣayanto gacchanti buddhakṣetrānacintiyān   
 sarvadoṣaprahīṇāśca sarvakleśaviśodhitāḥ 
 sarvakleśasamucchinnā ekajātisthitā jināḥ   
 na co apāyān gacchanti tasmāt kṣetrāttu te narāḥ 
 sarve'pāyā samucchinnāstasmin kṣetre aśeṣataḥ   
 bodhitā buddhaśreṣṭhena amitābhena tāyinā 
 karotha mā tatra kāṅkṣāṃ gamiṣyatha sukhāvatīm   
 yaḥ kṣetraśreṣṭhasya śruṇitva varṇaṃ
 cittaprasādaṃ pratilabhi mātṛgrāmaḥ 
 sa kṣipra bhotī puruṣavaraḥ suvidvān
 ṛddhyā ca yāti kṣetrasahasrakoṭīḥ   
 yāvanti pūjā bahuvidha aprameyā
 yā kṣetrakoṭīnayutayabiṃbareṣu 
 tāṃ pūja kṛtva puruṣavareṣu nityaṃ
 saṃkhyākalāpī na bhavati maitracittaḥ   
 śīlaṃ samādhiṃ satatu niṣevamāṇo
 dhyānān vimokṣāṃstathapi ca apramāṇān 
 śūnyānimittān satatu niṣevamāṇo
 nacireṇa so hi sugatu bhavati loke   
 eṣā hi pūjā paramā viśiṣṭa mahyaṃ
 yaḥ śīlaskandhe pratiṣṭhitu bodhisattvo 
 sada sarvabuddhāstena supūjitā hi
 kṣayāntakāle yaḥ sthitu bodhicitte   
 suparīnditāste buddhasahasrakoṭyo
 ye bodhisattvā imu kṣayi kāli ghore 
 rakṣanti dharmaṃ sugatavaropadiṣṭaṃ
 te mahya putrāścarimaka dharmapālāḥ   
 iti śrīsamādhirāje sūtradhāraṇānuśaṃsāparivarto nāma dvātriṃśatitamaḥ   
 kṣemadattaparivartaḥ 
 atha khalu bhagavān punareva candraprabhaṃ kumārabhūtamāmantrayate smabhūtapūrvaṃ kumāra atīte'dhvanyasaṃkhyeye kalpe asaṃkhyeyatare vipule apramāṇe acintye aparimite yadāsīt 
 tena kālena tena samayena ghoṣadatto nāma tathāgato'rhan samyaksaṃbuddho loka udapādi vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān 
 sa khalu punaḥ kumāra ghoṣadattastathāgato'rhan samyaksaṃbuddho aprameyānacintyānaparimāṇānasaṃkhyeyān sattvānāsravakṣayāyārhattve pratiṣṭhāpya parinirvāpya aprameyānasaṃkhyeyāṃśca sattvānanuttarāyāṃ samyaksaṃbodhāvavinivartanīyatve pratiṣṭhāpya parinirvṛto'bhūt 
 tena ca kumāra kālena tena samayena rājābhūcchrīghoṣo nāma 
 sa tasya tathāgatasya pūjārthaṃ tathāgatadhātugarbhāṇi caturaśītistūpakoṭisahasrāṇi kārayāmāsa 
 ekaikasmiṃśca stūpe caturaśīticaturaśītidīpārdhyakoṭīniyutasahasrāṇi pratiṣṭhāpayāmāsa 
 evaṃ vādyānāṃ tūryāṇāṃ puṣpadhūpagandhamālyavilepanacūrṇacīvaracchatradhvajapatākānām 
 ekaikatra ca stūpe caturaśīticaturaśītikoṭisahasrāṇi pratiṣṭhāpayāmāsa 
 ihi hi kumāra sa rājā śrīghoṣastathāgataśarīrāṇāṃ pūjāṃ kṛtvā caturaśītyā bodhisattvakoṭīniyutaśatasahastrāṇāṃ mahāntaṃ bodhisattvasaṃnipātaṃ kārayitvā teṣāṃ bodhisattvānāṃ mahāsattvānāṃ sarvasukhopadhānena pūjāyāmudyukto'bhūt 
 sarve ca te bodhisattvā mahāsattvā dharmabhāṇakā abhūvan anācchedyapratibhānāḥ samādhipratilabdhāḥ asaṅgadhāraṇīpratilabdhā bhūtaguṇadharmadeśakāḥ pariśuddhadharmadeśakāḥ bodhisattvavaśipāramiprāptāḥ 
 tena ca kumāra kālena tena samayena tatraiva parṣadi kṣemadatto nāma bodhisattvo mahāsattvo'bhūcchiśurdaharaḥ kṛṣṇakeśaḥ prathamayauvanasamanvāgate bhadrake vayasi vartamānaḥ avikrīḍitāvī kāmeṣu kaumārabrahmacārī ekavarṣa upasaṃpadā 
 tena ca kumāra kālena tena ca samayena rāja śrīghoṣastaṃ mahāntaṃ bodhisattvamahāsattvagaṇamadhyeṣate sma yaduta ṣaṭpāramitāsaṃgītau 
 bodhisattvapiṭakamahādhāraṇyupāyakauśalyavaśivinayāsaṅgābhinirhārārthaṃ tān bodhisattvān mahāsattvānadhyeṣya rātrau saṃniṣaṇṇāyāṃ tathāgatacaityasya purataḥ tatrānekāni dīpārdhyakoṭiniyutaśatasahasrāṇi prajvālitāni 
 siktasaṃmṛṣṭaśodhitaśca maṇḍalamātraḥ kṛto'bhūt puṣpābhikīrṇo nānāvicitraśayanāsanaprajñaptaḥ 
 rājāpi śrīghoṣaḥ sāntaḥpuragrāmanagarajanapadapāriṣadyaḥ sapauro niṣkrāntaḥ 
 vādyatūryatālāvacarapuṣpadhūpagandhamālyavilepanacūrṇacīvaracchatradhvajapatākābhiḥ parigṛhītābhistathāgatacaityasya pūjāṃ kṛtvā sārdhamantaḥpūreṇa prāsādatalamabhirūḍho'bhuddharmaśravaṇāya 
 mahatī ca devamānuṣikā pariṣat saṃnipatitā dharmaśravaṇārthikā 
 adrākṣīt kṣemadatto bodhisattvo mahāsatvastāni ca mahānti dīpārdhyakoṭīniyutaśatasahasrāṇi saṃprajvalitāni 
 avabhāsenaiva sphuṭamabhūt 
 sadevamānuṣikāṃ ca janatāṃ dharmaśravaṇāya saṃnipatitāṃ viditvā tasyaitadabhūtahamapi mahāyānasaṃprasthitaḥ 
 yannvahamimaṃ samādhimākāṅkṣastathāgatapūjāṃ kuryām
 yathārūpayā pūjayā sadevamānuṣāsuralokaścitrīkāraprāpto bhavedāttamanāḥ pramuditaḥ prītisaumanasyajāto bhaveddharmālokaprāptaḥ 
 imāṃ ca sarvāṃ tathāgatapūjāmabhibhaveyaṃ yeyaṃ śrīghoṣeṇa rājñā kṛtā 
 rājā ca śrīghoṣaścitrīkāraprāpto bhavedāttamanāḥ pramuditaḥ prītisaumanasyajātaḥ sāntaḥpuraparivāraḥ 
 atha khalu kṣemadatto bodhisattva evaṃcittaḥ prītisaumanasyajātastaṃ mahāntaṃ janakāyaṃ saṃnipatitaṃ viditvā dharmaśravaṇikānāṃ rātrau saṃniṣaṇṇāyāṃ tathāgatacaityasya purataḥ sthitvā dakṣiṇaṃ bāhuṃ cīvarapariveṣṭitaṃ kṛtvā tailaplutaṃ kṛtvā dīpayāmāsa 
 atha khalu kṣemadattasya bodhisattvasya mahāsattvasyādhyāśayenānuttarāṃ samyaksaṃbodhiṃ paryeṣamāṇasya tathā pradīpte dakṣiṇe pāṇau nābhūt cittasya mukhavarṇasya vā anyathātvam 
 atha khalu kumāraḥ samanantarapradīpte kṣemadattasya bodhisattvasya mahāsattvasya pāṇau saṃprajvalite saṃjyotībhūte ekajvālāprāpte
 atha khalu tasyāṃ velāyāṃ mahāpṛthivīcālaḥ prādurabhūt 
 tasya pāṇau dīpyamānasya prabhayā tānyanekāni dīpārdhyakoṭīnayutaśatasahasrāṇi dhyāmīkṛtānyabhūvan 
 sarvāsu ca dikṣu mahānavabhāso'bhūt
 yenāvabhāsena sarvā diśo'vabhāsitāḥ samantāt sphuṭā abhūvan 
 sa prītisaumanasyajāta imaṃ sarvadharmasvabhāvasamatāvipañcitaṃ samādhiṃ valgunā manorameṇa svareṇa viśiṣṭayā vācānuprabaddhaiḥ padavyañjanairvistareṇa sarvaparṣadaṃ vijñāpayan saṃprakāśayati sma 
 tatra dvādaśa sahasrāṇi trāyatriṃśatkāyikānāṃ devānāṃ saṃnipatitāni dharmaśravaṇāya 
 te prītisaumanasyajātā vividhāṃ divyāṃ pūjāmakārṣuḥ
 apsarogaṇāśca divyāḥ saṃgītīḥ prayojayāmāsuḥ 
 adrākṣīdrājā śrīghoṣaḥ upariṣṭāt prāsādatalagataḥ svajanapuraskṛtaḥ antaḥpuramadhyagato'ṣṭāṅgapoṣadhasamādattaḥ kṣemadattaṃ bodhisattvaṃ mahāsattvaṃ bāhunāvabhāsayantaṃ sarvāḥ prabhā abhibhūya divyayā atikrāntamānuṣikayāvabhāsitam 
 dṛṣṭvā ca punarasyaitadabhūtabhijñāprāpto batāyaṃ kṣemadatto bodhisattvo mahāsattvo bhaviṣyatīti 
 sa tīvraṃ prema ca prasādaṃ ca gauravaṃ ca cipasthāpya saparivāro mahākuśalamūlapuṇyaskandhopastabdhaḥ sārdhamaśītyāntaḥpurikābhistataḥ prāsādatalādātmānamutprākṣipat yadut kṣemadattasya bodhisattvasya darśanāya prītisaṃmodanāya 
 sa gauravanirjātena kuśalamūlena dṛṣṭa eva dharme saparivāro devanāgayakṣagandharvāsuragaruḍakinnaramahoragaparigrahaṃ pratilabhate 
 sa devanāgayakṣagandharvāsuragaruḍakinnaramahoragaparigṛhītaḥ punareva rājā śrīghoṣaḥ saparivāraḥ paripūrṇāddhastaśatasahasrikāt prāsādāt patitaḥ
 na cāsya kāyaviheṭhaścittaviheṭho vā avalīnatā vābhūt 
 atha khalu rājā śrīghoṣaḥ ubhau bāhū pragṛhya mahatā janakāyena sārdhaṃ mahāntaṃ nirnādanirghoṣamākrandraṃ cākārṣīt yaduta kṣemadattasya bodhisattvasya mahāsattvasya bāhuṃ dahyamānaṃ dṛṣṭvā saṃprajvalitam 
 sa rājā tena mahatā janakāyena sārdhaṃ prārodīdaśrūṇi pravartayamānaḥ 
 atha khalu kṣemadatto bodhisattvo mahāsattvaḥ rājānaṃ śrīghoṣamāmantrayate smakiṃ punasttvaṃ mahārāja anena mahatā janakāyena sārdhaṃ mahāntaṃ nirnādanirghoṣamākrandaṃ kurvan rodiṣi aśrūṇi ca pravartayasi 
 atha khalu rājā śrīghoṣaḥ kṣemadattaṃ bodhisattvaṃ gāthābhigītena prābhāṣata 
 kṣemadattaṃ mahāprājñaṃ paṇḍitaṃ dharmabhāṇakam 
 aṅgahīnaṃ viditvainaṃ jano'yaṃ tena roditi   
 etādṛśaṃ rūpamidaṃ tejorāśisamudgatam 
 bāhuhīnaṃ viditvā hi bhūyo'hamapi duḥkhitaḥ   
 yastvayā dīpito bāhuḥ prabhā muktā diśo daśa 
 ime jihmīkṛtā dītā divyayā tvatprabhūtayā   
 prakampiteyaṃ pṛthivī cittaṃ te na ca līiyate 
 tata utpāditaṃ cittaṃ naiṣo avarakovidaḥ   
 hastaśatasahasrātaḥ prāsādāt patito hyaham 
 sārdhamantaḥpureṇeha na ca me kāyu hiṃsitaḥ   
 sādhu te jñānamāścaryaṃ sādhu cittamanuttaram 
 sādhu vīryaṃ ca svārabdhaṃ sādhuṃ cādhyāśayo mahān   
 yasya hastau vidahyante na jātvastīha iñjanā 
 prītiprāmodyajātaśca bhūyo dharmaṃ prabhāṣate   
 pūrṇamāsyāṃ yathā candraḥ sūryo vāsau nabhastale 
 sumerugirirājo vā evaṃ śobhasi māriṣa   
 ahaṃ pi evaṃ praṇidhiṃ paripūreya paṇḍitaḥ 
 kāye premaṃ jahitvāhaṃ kuryāmarthaṃ ca prāṇinām   
 dharmapremṇā ca hṛṣyāmi prīitirme'tra acintiyā 
 yat puno aṅgahīno'si tena me duḥkhamuttamam   
 kṣemadatto hi rājānaṃ devanāgehi pūjitaḥ 
 anantapratibhānena imā gāthā abhāṣata   
 naivaṃ syādaṅgahīno'sau yasya bāhurna vidyate 
 sa tu devāṅgahīnaḥ syāda yasya śīlaṃ na vidyate   
 anena pūtikāyena pūjitā me tathāgatāḥ 
 acintiyā dakṣiṇīyāḥ sarvalokasya cetiyāḥ   
 anantā yāstrisāhasrā paripūritāḥ 
 pradadyāllokanāthebhyo buddhajñānagaveṣakaḥ   
 astyeṣā laukikī pūjā anyā pūjā acintiyā 
 ye dharmān śūnyān jānanti tyajante kāyajīvitam   
 satyavākyaṃ kariṣyāmi mahārāja śṛṇohi me 
 yā ceyaṃ janatā sarvā imāṃ gāthāṃ vijānatha   
 yena satyena buddho'haṃ bheṣye lokasya cetiyaḥ 
 tena satyena dharaṇī ṣaḍavikāraṃ prakampatu   
 bhāṣitā va iyaṃ vācā dharaṇī ca prakampitā 
 āścaryamadbhataprāptā devakoṭyaḥ praharṣitāḥ   
 harṣitā devamanujā bodhicittamupādayuḥ 
 prasthitā agrayānasminnaprameyā acintiyāḥ   
 yāttakānāṃ kṛto arthaḥ kṣemadattena bhikṣuṇā 
 buddhānāṃ vartate jñānaṃ yatrākṣayamacintiyam   
 yena satyena dharmo'sau bāhurnāma na vidyate 
 tena satyena me bāhurbhoti kṣipraṃ yathā purā   
 yena satyena dharmo'sau kṣemadatto na vidyate 
 diśo daśa gaveṣadbhiḥ śunyatvānnopalabhyate   
 yo'pi niścarate śabdastaṃ pu śūnyaṃ vijānatha 
 pratiśrutkopamaḥ śabdo dharmānevaṃ vijānatha   
 sadā viśārado bhoti śunyatāyāṃ gatiṃgataḥ 
 tasya satyena vākyena sarvaloko na dahyate  
 yāvantastribhave sattvā ye devā ye ca mānuṣāḥ 
 sarvajñatāyāstejena sarve bhonti samāhitāḥ   
 yāvantyupadravāḥ kecid ye divyā ye ca mānuṣāḥ 
 avaivartikatejena sarve te bhonti nirvṛtāḥ   
 bhāṣitāśca imā gāthā bāhuśca punarutthitaḥ 
 kṣemadattasya kāyaśca lakṣaṇehi vicitritaḥ   
 devakoṭīsahasrāṇi antarikṣe sthitāni ca 
 mandārapuṣpaistaṃ bhikṣumokiranti ca tatkṣaṇam   
 amānuṣyehi puṣpehi jambudvīpo hyayaṃ sphuṭaḥ 
 apsaraḥkoṭiniyutai saṃgītyaḥ saṃprayojitāḥ   
 imaṃ nādaṃ nadantasya kṣemadattasya tatkṣaṇam 
 buddhakoṭīsahasrāṇi paśyantīdaṃ vikurvitam   
 svakasvakeṣu kṣetreṣu ārocet sumahāyaśāḥ 
 bhikṣūṇāṃ bhikṣuṇīnāṃ ca upāsaka upāsikām   
 kṣemadatto hyasau bhikṣuḥ paṇḍitaḥ sumahābalaḥ 
 yenāsau dīpito bāhurbuddhajñānasya kāraṇāt   
 tena kṣetrasahasrāṇi yathā gaṅgāya vālikāḥ 
 obhāsitāḥ pradīpena kalpoddāha iva sthite   
 puṣpacandanacūrṇaiśca sarvakṣetrāḥ sphuṭā abhūt 
 yāvadbhūmimupādāya jānumātramabhūt sphuṭam   
 sarvaratnaiḥ sarvapuṣpairbuddhakṣetramabhūt sphuṭam 
 kṣemadattasya pūjāyai nāgā varṣanti mauktikam   
 sarvaratnāmayairvyūhairidaṃ kṣetramalaṃkṛtam 
 saṃstṛtaṃ ratnamuktābhioḥ kṣemadattasya pūjayā   
 devā nāgāśca yakṣāśca kinnarāpsaramahoragāḥ 
 prasthitā agrabodhīye yathā gaṅgāya vālikāḥ   
 śākyasiṃho'pi saṃbuddho gṛdhrakūṭasmi parvate 
 purato bhikṣusaṃdhasya siṃhanādaṃ nadī jinaḥ   
 kṣemadatto'hamabhavaṃ śrīghoṣo'pyajito'bhavat 
 kalpakoṭīsahasrāṇi caran saṃbodhicārikām   
 sahadarśanena bhikṣusya kṣemadattasya tatkṣaṇam 
 acintyābhistadā strībhiḥ strībhāvo vinivartitaḥ   
 vyākṛtāste narendreṇa nāsti teṣāṃ vinivartanā 
 svayaṃbhuvo bhaviṣyanti sarve lokavināyakāḥ   
 śrutvā sūtramidaṃ vidvān saṃlekhaguṇadarśanam 
 kāye prema na kurvīta iha dharme suśikṣitaḥ   
 iti śrīsamādhirāje kṣemadattaparivarto nāma trayastriṃśatitamaḥ   
 jñānāvatīparivartaḥ 
 tatra bhagavān punarapi candraprabhaṃ kumārabhūtamāmantrayate smatasmāttarhi kumāra bodhisattvena mahāsattvena imaṃ samādhimākāṅkṣatā kṣipramanuttarāṃ samyaksaṃbodhimabhisaṃboddhukāmena kuśalamūle pratiṣṭhite dharmadānena vā āmiṣadānena vā yogaḥ karaṇīyaḥ 
 tena bodhisattvena mahāsattvena taddānaṃ catusṛbhi pariṇāmanābhiḥ pariṇāmayitavyam 
 katamābhiścatasṛbhiḥ 
 yaduta yairupāyakauśalyaistairbuddhairbhagavadbhiranuttarā samyaksaṃbodhirabhisaṃbuddhā
 teṣāmupāyakauśalyānāṃ pratilambhāyedaṃ dānakuśalamūlamavaropayāmi 
 ayaṃ prathamaḥ pariṇāmaḥ 
 yebhyaḥ kalyāṇamitrebhyo'ntikāttānyupāyakauśalyāni śṛṇuyāmudgṛhṇīyāṃ paryavāpnuyāṃ dhārayeyam
 tairanuttarā samyaksaṃbodhirabhisaṃbudhyate 
 tairyaiḥ kalyāṇamitraiḥ sārdhaṃ samavadhānaṃ bhavet
 evametaddānakuśalamūlamavaropayāmi 
 ayaṃ dvitīyaḥ pariṇāmaḥ 
 ye bhogapratilābhāḥ sarvalokopajīvyā bhaveyustairme bhogapratilābhaiḥ samavadhānaṃ bhavet
 evamidaṃ kuśalamūlavaropayāmi 
 ayaṃ tṛtīyaḥ pariṇāmaḥ 
 ya ātmabhāvapratilābhaḥ dvābhyāmanugrahābhyāṃ sattvānanugṛhṇīyādāmiṣānugraheṇa ca dharmānugraheṇa ca
 tasya me ātmabhāvasya pratilambho bhavet
 evamidaṃ kuśalamūlavaropayāmi 
 ayaṃ caturthaḥ pariṇāmaḥ 
 ābhiḥ kumāra catasṛbhiḥ pariṇāmanābhirbodhisattvena mahāsattvena tāni kuśalamūlāni pariṇāmayitavyāni 
 punaraparaṃ kumāra bodhisattvena mahāsattvenemaṃ samādhimākāṅkṣatā gṛhīṇā vā pravrajitena vā kṣipraṃ cānuttarāṃ samyaksaṃbodhimabhisaṃboddhukāmena śīlavanto guṇavantaḥ prajñāvanto bodhisattvā mahāsattvāḥ sevitavyā bhajitavyāḥ paryupāsitavyā aśāṭhyena 
 yo'sya samādherdhārako bhikṣurbodhisattvo mahāsattvo bhavet
 sa ca syādābādhiko bāḍhaglānaḥ
 tena svamāṃsaśoṇiatenāpi sa bhikṣustasmādābādhād vyutthāpayitumutsoḍhavyaḥ 
 adhyāśayasaṃpannena kumāra bodhisattvena mahāsattvenemaṃ samādhimākāṅkṣata kṣipraṃ cānuttarāṃ samyaksaṃbodhimabhisaṃboddhukāmenāvikampamānena viśāradena svakaṃ māṃsaśoṇitamapi parityajya dharmabhāṇako bhikṣurābādhād vyutthāpayitavyaḥ 
 tadanenāpi te kumāra paryāyeṇaivaṃ veditavyam 
 bhūtapūrvaṃ kumāra atīte'dhvanyasaṃkhyeye kalpe asaṃkhyeyatare vipule apramāṇe yadāsīt tena kālena tena samayenācintyapraṇidhānaviśeṣasamudgatarājo nāma tathāgato'han samyaksaṃbuddho loka udapādi vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān 
 sa khalu punaḥ kumāra acintyapraṇidhānaviśeṣasamudgatarājastathāgato'rhan samyaksaṃbuddho yasminneva divase'nuttarāṃ samyaksaṃbodhimabhisaṃbuddhastatraiva divase parihate aprameyānasaṃkhyeyān buddhanirmitān nirmāya aparimāṇānāṃ ca sattvānāṃ vinayaṃ kṛtvā āsravakṣayāyārhattve pratiṣṭhāpya aparimāṇāṃśca sattvānanuttarāyāṃ samyaksaṃbodhāvavinivartanīyatve pratiṣṭhāpya tatraiva divase parinirvṛto'bhūt 
 tasya khalu punarbhagavataḥ parinirvṛtasya caturaśītiḥ varṣakoṭīnayutaśatasahasrāṇi saddharmo'tiṣṭhat 
 tasya ca bhagavato'cintyapraṇidhānaviśeṣasamudgatarājasya tathāgatasya śāsanāntardhānakālasamaye paścimāyāṃ pañcaśatyāṃ vartamānāyāṃ bahavo bhikṣavaḥ prādurbhūtā upalambhadṛṣṭayaḥ 
 teṣāmevaṃrūpāḥ sūtrāntā na rocante na cādhimucyante pratibādhante pratikṣipanti 
 īdṛśānāṃ ca sūtrāntadhārakāṇāṃ bhikṣūṇāṃ pīḍāṃ kurvanto yāvajjīvitād vyavaropaṇamakārṣuḥ 
 tairabhisatkārādhyavasitairīdṛśasutrāntadhārakāṇāṃ bhikṣuṇāṃ sahasraṃ jīvitād vyavaropitamabhūt 
 tena ca punaḥ kumāra kālena tena samayena rājābhūd jñānabalo nāma jambudvīpeśvaraḥ saddharmaparigrāhakaḥ pūrvapraṇidhānasaṃpannaḥ 
 tena khalu punaḥ kumāra kālena tena samayena iha jambudvīpe eko bhikṣurdharmabhāṇako'bhūt tasya samādherdhārako bhūtamatirnāmnā tasya rājñaḥ kulapraveśakaḥ kalyāṇamitro hitaiṣī anukampakaḥ arthakāmaḥ 
 sa cāsya rājā atṛpto darśanenābhīkṣṇapratikāṅkṣī cābhūddarśanena dharmasaṃkathanopasaṃkramaṇaparyupāsanaparipṛcchāgrahaṇadhāraṇavācanavijñāpanasamarthaḥ
 sa khalu punardharmabhāṇako bhikṣuḥ sattvānāmīryācaryādhimuktidhātuvāsanākuśalo'bhūt 
 sattvānāmindriyabalavīryavimātratājñānadhātuvāsanākuśalaḥ satyasaṃdhikuśalaḥ visaṃdhiprativacanakuśalaḥ arthaviniścayakuśalaḥ gambhīrapratibhānaḥ sattvānāṃ vinayavidhijñaḥ pūrvābhilāpī smitamukhaḥ apagatabhrūkuṭimukho mahadgatacittavihārī mahākarūṇābhiyuktaḥ anabhibhūtaḥ sarvaparapravādibhiḥ tena ca kumāra kālena tena ca samayena rājño jñānabalasya duhitā dārikābhūt ṣoḍaśavarṣā jātyā abhirūpā prāsādikā darśanīyā paramayā śubhavarṇapuṣkalatayā samanvāgatā jñānāvatī nāma 
 tasyāḥ sa bhūtamatirbhikṣurācāryo'bhūt kuśaleṣu dharmeṣu saṃdarśakaḥ samuttejakaḥ saṃpraharṣakaḥ samādāpakaḥ 
 tena ca kumāra kālena tena samayena tasya dharmabhāṇakasya bhikṣormahākṛṣṇavaisarpaḥ ūrau prādurabhūt duścikitsyo durlabhabhaiṣajyaḥ 
 sa vaidyeḥ glānaḥ pratikṣipto'bhūt 
 atha khalu rājā sāntapuraḥ saputraḥ saduhitṛparivāraḥ taṃ bhikṣuṃ glānaṃ viditvā prārodīdaśrūṇi pravartayati sma sārdhamaśītyā strīsahasraiḥ sārdhaṃ paurairnāgaraiḥ sārdhaṃ rāṣṭreṇa naigamajānapadairgaṇakamahāmātraiḥ sārdhamamātyadauvārikapāriṣadyaiḥ 
 te sarve taṃ bhikṣuṃ glānaṃ viditvā prarodantaḥ aśraṇi pravartayāmāsuḥ  mā khalvayaṃ bhikṣuḥ kālaṃ kuryāditi 
 tena ca kumāra kālena tena samayena rājño jñānabalasyānyatarā devatā purāṇasālohitābhūdanubaddhā 
 sā tasya rājñaḥ svapnāntargatasyāpadarśayati smasacet mahārāja etasya bhikṣornavakenāsaṃkliṣṭena mānuṣyeṇa rudhireṇaiṣa kṛṣṇavaisarpa ālipyeta
 navakaṃ cāsaṃkliṣṭaṃ mānuṣaṃ māsaṃ nānārasasaṃprayuktaṃ bhojanaṃ dīyeta
 evameṣa bhikṣurasmādābādhād vyuttiṣṭheta 
 atha khalu rājā jñānabalastasyā rātryā atyayena tataḥ svapnāntarāt prativibuddho'ntaḥpuramadhyagataḥ imāṃ svapnaprakṛtimantaḥpurāyārocayāmāsaevaṃrūpaḥ svapno mayā dṛṣṭaḥ 
 iti hi kumāra tataḥ stryāgārāttataśca rājakulānna kācit śrī utsahate tasya bhikṣostadbhaiṣajyaṃ dātum 
 jñānāvatyapi rājaduhitā imamīdṛśameva svapnamadrākṣīt 
 dṛṣṭvā ca punaḥ prativibuddhā antaḥpuramadhye imāmeva svapnaprakṛtiṃ mātṝṇāṃ parivārasya cārocayati sma 
 na ca kācidutsahate strī tasya bhikṣoretad bhaiṣajyaṃ dātum 
 atha khalu jñānavatī rājaduhitā tuṣṭā udagrā āttamanaskā pramuditā prītisaumanasyajātā evaṃ vyavasāyamakārṣītyannvahametad bhaiṣajyaṃ svakāccharīrād yathopadiṣṭaṃ navaṃ rudhiraṃ navaṃ ca māṃsaṃ dadyām 
 ahameveha rājakule sarvadaharā ca sarvataruṇī ca asaṃkliṣṭakāyavāṅbhanaskarmā ca 
 asaṃkliṣṭaṃ jñānameṣāmi asaṃkliṣṭasya dharmabhāṇakasya svaśarīrāda rudhiraṃ ca māṃsaṃ copanāmayiṣyāmi 
 apyeva nāmaiṣa bhikṣurasmādābādhād vyuttiṣṭheta 
 atha khalu sā jñānavatī rājaduhitā svakamāvāsaṃ gatvā tīkṣṇaṃ śastraṃ gṛhītvā dharmāntargatena mānasena svakamūrumāṃsaṃ chittvā nānārasasaṃprayuktaṃ praṇītamabhisaṃskṛtya lohitaṃ ca pragṛhya taṃ cācāryaṃ praveśya rājño jñānabalasya purato niṣadya lohitena taṃ visarpamālepayitvā tena ca svabhisaṃskṛtena bhojanena saṃtarpayati 
 atha khalu sa bhikṣurajānannaparibudhyamānaḥ apariśaṅkamānastadbhaktaṃ paribhuktavān 
 samanantaraparibhukte ca tasminnāhāre tasya bhikṣoḥ sarvāstā vedanā pratiprasrabdhāḥ
 sarvaśca vyādhirapagataḥ 
 tena vigataparidāhena sarvasukhasamarpitena tathā dharmo deśito yathā tato'ntaḥpurāttataśca nagarajanapadarāṣṭrasaṃnipātād dvādaśānāṃ prāṇisahasrāṇāmanuttarāyāṃ samyaksaṃbodhau cittānyutpannāni 
 atha khalu rājā jñānabalaḥ svakāṃ duhitaraṃ gāthābhiradhyabhāṣata
 kutastvayā śoṇitu labdhu dārike
 kuto idaṃ āhṛtu māṃsa mānuṣam 
 āhāru yaḥ sādhitu te 'dya dhīte
 yeno sukhīyaṃ kṛtu dharmabhāṇakaḥ   
 hato hyayaṃ vātha mṛto'tha labdho
 yat sādhitaṃ nānarasehi vyañjanam 
 kutaśca te śoṇitu labdhu dārike
 yeno ayaṃ mocitu vyādhi pāpakaḥ   
 pituḥ śruṇitvā vacanaṃ ca dārikā
 jñānāvatī tasya idaṃ bravīti 
 alīnacittā ca giraṃ prabhāṣate
 śṛṇuṣva tātā yadahaṃ bravīmi te   
 dṛṣṭastāta mayā svapno devatāyā nidarśitaḥ 
 śṛṇuṣva me bhūmipate bhūtamarthaṃ vijānatha   
 sā devatā mamāvicanmānuṣaṃ māṃsaśoṇitam 
 yo dadyādasya bhikṣusya vyādhermucyet sa pāpakāt   
 mayā cotthāya śayyātaḥ praviśyāntaḥpuraṃ nṛpa 
 svapnastadāyamākhyāto jyeṣṭhikānāṃ hi mātṛṇām   
 ceṭikānāṃ mayākhyātaṃ kā śaktā kartumīdṛśam 
 mānuṣaṃ śoṇitaṃ māṃsaṃ rasasiddhaṃ susaṃskṛtam   
 bhojanaṃ ca pradātavyaṃ śoṇitena ca lepanam 
 kṛṣṇavaisarpato eṣa kathaṃ bhikṣurvimucyate   
 yadi kriyā na kriyate kṣiprametena vyādhinā 
 kālaṃ kuryādayaṃ bhikṣurbhaiṣajyena vineti vā   
 tribhave ko na sattvastyājayet svamāṃsaśoṇitam 
 imaṃ dṛṣṭvā na ko vidvān kuryāt kāyasmi niśrayam   
 antaḥpurasyo prativedayāmyahaṃ
 na eka nārīpi bhaṇāti dāsye 
 priyaśca me bhikṣuḥ priyaśca ātmā
 bodhyarthu tyaktaṃ maya māṃsaśoṇitam   
 teṣāṃ na kāyesmi ca bhakti niśritā
 premāpi naivātmani cāṇumātram 
 tyaktvāpi cātmānu na bhoti durmanāḥ
 ye bodhi prārthenti śivāmaśokām   
 antaḥpuraṃ tataḥ śrutvā sarvaṃ tadvismitaṃ abhūt 
 na cātrotsahate kācidenāṃ yojayituṃ kriyām   
 tato me nāmitaṃ cittaṃ bhikṣordāsyāmi bhojanam 
 svāni māṃsānyahaṃ chittvā śoṇitena ca lepanam   
 svakamūruṃ mayā chittvā gṛhītaṃ māṃsaśoṇitam 
 māṃsapeśī mayā pakvā nānārasasusaṃskṛtā   
 bhikṣostasyāturasyāhaṃ dāsyāmi pituragrataḥ 
 bhojanaṃ mānuṣaṃ māṃsaṃ śoṇitena ca lepanam   
 śṛṇohi mahyaṃ vacanaṃ narādhipā
 manuṣyamāṃsasmi avidyamāne 
 chittvā svamāṃsāni mayoruto nṛpā
 sādhetva dattānima dharmabhāṇake   
 eṣo mayānuttarabodhi arthe
 svakātta kāyātta kṛto mahārthaḥ 
 bhikṣuśca muktaḥ kṛtu nirvikāro
 mayā ca puṇyaṃ kṛtamaprameyam   
 rājāpyavocadduhitāṃ kathaṃ te
 chidyanti kāyāttu svakāttu māṃse 
 bhaiṣajyayoge kriyamāṇi dārike
 mā te abhūd duḥkha śarīravedanā   
 sa rājadhītā matimān viśāradā
 tamālapī rāja śṛṇu narādhipā 
 śrutvā ca tatra pratipadya yoniśo
 acintiyaḥ karmavipāku tādṛśaḥ   
 pāpena karmeṇa kṛtena tātā
 niraye'pi sattvā prapacanti dāruṇe 
 nirmāṃsa bhūtvā ca samāṃsa bhonti
 paśyetu karmāṇa phalaṃ acintiyam   
 pāpena karmeṇa nirmāṃsaśoṇitāḥ
 kṣaṇena co bhonti samāṃsaśoṇitāḥ 
 kiṃ vā punā tat kuśalena karmaṇā
 adhimuktito jāyati māṃsaśoṇitam   
 chidyanti māṃse na mamāsi vedanā
 āhāri me śoṇitu nāsti iñjanā 
 na dharmakāyasya vraṇo na chidraṃ
 yadi sarvu chidyeyu mama svamāṃsam   
 prītiṃ mayā dharmi parāṃ janitvā
 chittvā pradattaṃ svakamūrumāṃsam 
 na co mamā tāta vraṇena duḥkhaṃ
 jānāmi kāyo yathapūrvamāsīt   
 audumbaraṃ puṣpu yathaiva tātā
 bahukalpakoṭīṣu kadāci dṛśyate 
 emeva etādṛśa dharmabhāṇako
 kadāci dṛśyantiha jambudvīpe   
 yathaiva jāmbūnada niṣku bhāsate
 paśyanta sattvā na vitṛptimenti 
 emeva etādṛśa dharmabhāṇakān
 dṛṣṭvā na tṛpyantiha devamānuṣāḥ   
 pītvā yathācchaṃ salilaṃ janasya
 tṛṣābhibhūtasya tṛṣā vigacchati 
 emeva ete vidu dharmabhāṇakā
 dharmāmṛtaistṛṣṇa vinenti prāṇinām   
 sutyaktametanmaya māṃsaśoṇitaṃ
 yaddattu bhikṣusya gilānakasya 
 visarpu śāntaśca sa dharmabhāṇake
 kṛtaṃ mayā gauravu buddhavarṇitam   
 cāritravantasya bahuśrutasya
 imaṃ samādhīvaradhārakasya 
 yanme tu tyaktaṃ svakamātmamāṃsa
 meteṣa dharmāṇa bhaveyya lābhinī   
 yathaiva gandhaḥ surabhī manoramaḥ
 kālānusārī śubha candanasya 
 pravāti gandho daśasu diśāsu
 emeva gandhopama dharmabhāṇakāḥ   
 yathaiva merurdiśatāsu dṛśyate
 samantaprāsādiku darśanīyaḥ 
 avabhāsayanto diśatāsu rocate
 tathaiva merūpama dharmabhāṇakāḥ   
 yathaiva stūpaṃ patamānu kaścid
 vyutthāpayet saṃskari paṇḍito naraḥ 
 yastatra stūpe'pi prasādu kuryād
 vyutthāpito yena sa tasya hetuḥ   
 emevayaṃ dharmastūpo gilānako
 vimocito lohitalepanena 
 svakena māṃsena ca dharmagauravād
 dīpo mayā dīpitu jambudvīpe   
 eṣo'kariṣyad yadi bhikṣu kālaṃ
 samādhiśabdo'piha jambudvīpe 
 niruddhu sattvāna sadābhaviṣyat
 cikitsite'smin sa samādhi labdhaḥ   
 sarvasya lokasya paritrāṇu bhikṣu
 randhasya lokasya ca cakṣudāyakaḥ 
 rāgasya doṣasya mohasya caiva
 cikitsako'yaṃ mama vaidyarājaḥ   
 mahadgate citti sadā pratiṣṭhitaḥ
 pramāṇu caryāya na tasya labhyate 
 suviniścitārtheṣu padeṣu śikṣito
 anābhibhūtaśca parapravādibhiḥ   
 na mahya bhūyo vinipātato bhayaṃ
 strītvaṃ punarme na ca bhūyu bheṣyati 
 sahasrakalpāna ca koṭiyo bhuyo
 kṛtvā paraṃ gauravu dharmabhāṇake   
 yo buddhakṣetrān yatha gaṅgavālikāḥ
 ratanāna pūrṇān dadi nāyakānām 
 yaścaiva pādāṅgulimeka dadyā
 didaṃ tataḥ puṇyu viśiṣyate param   
 sā dārikā kālamitaśca kṛtvā
 adrākṣi buddhāna sahasrakoṭyaḥ 
 sarveṣa co śāsani pravrajitvā
 imaṃ varaṃ śāntu samādhi deśayī   
 sarveṣa teṣāṃ dvipadottamānāṃ
 parinirvṛtānāṃ caramismi kāle 
 pravrajyalābhinyabhu nityakāla
 masaṃkiliṣṭāḥ sugatāna putrakāḥ   
 dīpaprabhasyātha tathāgatasya
 caritva sā śāsani brahmacaryam 
 strībhāvu tasmin vinivartayitvā
 abhūṣi bhikṣustada dharmabhāṇakaḥ   
 maitreya jñānaṃbalu so narendraḥ
 saddharmaparigrāhaku nityakālam 
 dīpaṃkaro'sau abhūddharmabhāṇako
 ahaṃ ca āsaṃ tada rājadhītā   
 svakena māṃsena ca śoṇitena co
 upasthito me tada dharmabhāṇakaḥ 
 śāṭhyaṃ ca sarvaṃ parivarjayitvā
 imaṃ samādhiṃ pratikāṅkṣatā tadā   
 yebhī tadā roditu bhikṣu dṛṣṭvā
 gilānakaṃ pīḍitu vedanābhiḥ 
 avivartikāste sada sarvi bhūvan
 na jātu yātā vinipātabhūmim   
 nābhūṣi teṣāṃ sada akṣirogo
 na śīrṣarogo na ca karṇarogaḥ 
 na ghrāṇarogo na ca jihvarogo
 na ca dantaśūlaṃ na kadācidāsīt   
 samantaprāsādiku bhonti nityaṃ
 śirīya tejena jvalantakāyāḥ 
 dvātriṃśaketuśatapuṇyalakṣaṇā
 upasthito yaistada bhikṣu glānakaḥ   
 mahyaṃ ca te śāsani pravrajitvā
 pralujyamānānimu buddhabodhim 
 dhāritva te gañju tathāgatānāṃ
 drakṣyanti buddhāna sahasrakoṭiyo   
 susaṃgṛhītvānima buddhabodhiṃ
 dhāretva nityaṃ ca hi gauraveṇa 
 te arthu kṛtvā vipulaṃ prajānāṃ
 drakṣyanti akṣobhya narāṇamuttamam   
 śrutvā ca te carya niruttarāmimāṃ
 lapsyanti prītiṃ cariyāṃ nirāmiṣām 
 śrutvā ca te ātmana pūrvacaryāṃ
 kāhinti buddhāna udārapūjām   
 dṛṣṭā ca bhikṣūn vidu śīlavanto
 niḥśāṭhiyeno sada sevitavyāḥ 
 akhilaṃ ca doṣaṃ ca vivarjayitvā
 seveta bhikṣuṃ tada dharmabhāṇakāḥ   
 āghātu krodhaṃ ca vivarjayitvā
 pūjetha putrān mama dharmaśāsane 
 mā andhabhūtā bahukalpakoṭiyo
 vinipātaprāptāśca bhaveta duḥkhitāḥ   
 na śīlu trāyeta śrataṃ ca tasya
 na dhyānu trāyenna araṇyavāsaḥ 
 tadā nu trāyenna ca buddhapūjā
 vyāpādu kṛtvāna paraspareṇa   
 iti śrīsamādhirāje jñānāvatīparivartaścatustriṃśatitamaḥ   
 supuṣpacandraparivartaḥ 
 atha khalvāyuṣmānānanda utthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocatpṛccheyamahaṃ bhagavantaṃ tathāgatamarhantaṃ samyaksaṃbuddhaṃ kaṃcideva pradeśaṃ sacenme bhagavānavakāśaṃ kuryāt praṣṭavyapraśnavyākaraṇāya evamukte bhagavānāyuṣmantamānandametadavocattena hyānanda svake āsane niṣadya pṛccha tvaṃ tathāgatamarhantaṃ samyaksaṃbuddhaṃ yad yadevākāṅkṣasi
 ahaṃ te tasya tasya praśnasya vyākaraṇena cittamārādhayiṣye 
 evamukte āyuṣmānānando bhagavantametadavocatkṛtāvakāśo'smi bhagavan
 kṛtāvakāśo'smi sugata praśnavyākaraṇāya 
 atha khalvāyuṣmānānando bhagavataḥ purataḥ āsane niṣadya bhagavantametadavocat ko nu bhagavan hetuḥ kaḥ pratyayo yadiha ekatyā bodhisattvā bodhisattvacārikāṃ caramāṇā hastacchedān pādacchedān karṇacchedānakṣyutpāṭanāni aṅgottamāṅgacchedān nigacchanti pratyaṅgacchedāṃśca 
 vividhāni duḥkhāni pratyanubhavanti 
 no ca hīyante 
 na ca parikṣīyante'nuttarāyāḥ samyaksaṃbodheḥ 
 evamukte bhagavānāyuṣmantamānandametadavocatsacet tvamānanda jānīyā yāni me duḥkhāni pratyanubhūtāni imāmanuttarāṃ samyaksaṃbodhiṃ samudānayitum
 etadapi te ca pratibhāyāt 
 kiṃ punaryattathāgataṃ paripraṣṭavyaṃ manyathāḥ 
 tad yathāpi nāma ānanda iha kāścideva puruṣaḥ adhastāt pādatalamupādāya yāvanmūrdhakādādīpto bhavet prajvalitaḥ ekajvālībhūtaḥ
 taṃ kaścideva puruṣa upasaṃkramya evaṃ vadetehi tvaṃ bhoḥ puruṣa anirvāpitenātmabhāvena pañcabhiḥ kāmaguṇaiḥ samarpitaḥ samanvaṅgībhūtaḥ krīḍasva ramasva paricārayasveti 
 tat kiṃ manyase ānanda api tu sa puruṣaḥ anirvāpitenātmabhāvena pañcabhiḥ kāmaguṇaiḥ samarpitaḥ samanvaṅgībhūtaḥ krīḍeta rameta paricārayeta
 ānanda āhano hīdaṃ bhagavan 
 bhagavānāhakrīḍetānanda sa puruṣo rameta paricārayeta parikalpamupādāyānirvāpitenātmabhāvena pañcabhiḥ kāmaguṇaiḥ samarpitaḥ samanvaṅgībhūtaḥ
 na tveva tathāgatasya pūrvaṃ bodhisattvacārikāṃ caramāṇasya sattvāṃstribhirupāyairduḥkhitān dṛṣṭvā daridrānnābhūt sukhaṃ vā saumanasyaṃ vā cittapraharṣo vā 
 ye ānanda bodhisattvā mahāsattvāḥ pūrvaṃ bodhisattvacārikāṃ caramāṇā akhaṇḍaśīlā bhavanti achidraśīlāḥ akalmāṣaśīlā aśabalaśīlāḥ aparāmṛṣṭaśīlāḥ
 alulitaśīlā akopyaśīlāḥ
 nottānaśīlāḥ
 na paradarśanaśīlāḥ na visaṃvādaśīlāḥ
 ṛjuśīlāḥ yathāpratijñāśīlāḥ sattvānugrahaśīlāḥ 
 evaṃrūpeṇa śīlena samanvāgatā bhavanti
 te ānanda bodhisattvā mahāsattvā anantāṃ bodhisattvacārikāṃ caramāṇā na hastacchedena parihāṇiṃ nigacchanti 
 na pādacchedena parihāṇiṃ nigacchanti 
 na karṇanāsācchedena parihāṇiṃ nigacchanti 
 na netrotpāṭanaśīrṣacchedena parihāṇiṃ nigacchanti 
 nāṅgapratyaṅgacchedena parihāṇiṃ nigacchanti 
 na ca vividhāni duḥkhāni pratyanubhavanti 
 kṣipraṃ cānuttarāṃ samyaksaṃbodhimabhisaṃbudhyante 
 bhūtapūrvamānanda atīte'dhvanyasaṃkhyeyakalpairasaṃkhyeyatarairvipulairapramāṇairacintyairatulyairamāpyairaparimāṇairyadāsīt 
 tena kālena tena samayena ratnapadmacandraviśuddhābhyudgatarājo nāma tathāgato'rhan samyaksaṃbuddho loka udapādi vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṃ ca buddho bhagavān 
 tena khalu punarānanda samayena tasya bhagavato ratnapadmacandraviśuddhābhyudgatarājñastathāgatasyārhataḥ samyaksaṃbuddhasya navatikalpakoṭīniyutaśatasahasrāṇyāyuṣpramāṇamabhūt
 sarvatra ca divase navatikalpakoṭīsahasrāṇi sattvānāmavaivartikatāyāṃ buddhadharmeṣu pratiṣṭhāpayati sma 
 tena khalu punarānanda samayena tasya bhagavato ratnapadmacandraviśuddhābhyudgatarājñastathāgatasyārhataḥ samyaksaṃbuddhasya parinirvṛtasya caramikāyāṃ pañcāśati saddharmāntardhānakālasamaye saddharmavipralope vartamāne ime evaṃrūpāḥ sūtrāntā bahujanajugupsitā bahujanavivarjitā bahujanaviruddhā mahājanotsṛṣṭāścābhūvan 
 mahābhayabhairavakāle vartamāne mahopadrave ativṛṣṭikālasamaye anāvṛṣṭikālasamaye vartamāne vyālakālasamaye vartamāne vidyutkāntārakalpasamaye durbhikṣakālasamaye mithyādṛṣṭikālasamaye asamyagdṛṣṭikālasamaye tīrthikamantraparyeṣṭikālasamaye buddhabodheḥ pralujyamānakālasamaye vartamāne sapta bodhisattvasahasrāṇi grāmanagaranigamarā rājadhānījanapadebhyo nirvāsitāni samantabhadraṃ nāma vanakhaṇḍaṃ tadupaniśritya viharanti sma sārdhaṃ supuṣpacandreṇa dharmabhāṇakena
 yasteṣāṃ bhikṣūṇāṃ dhāraṇīdharmapayāya deśayati sma 
 sa khalu punā rājā supuṣpacandro dharmabhāṇaka eko rahogataḥ pratisaṃlīno divyena cakṣuṣā atikrāntamānuṣeṇa paśyati smabahvīrbodhisattvakoṭiravaruptakuśalamūlā anyonyebhyo buddhakṣetrebhyaḥ ihopapannāḥ 
 sacette labheran dhāraṇīdharmaparyāyaśravaṇāya
 na nivarterannanuttarāyāḥ samyaksaṃbodheḥ 
 atha na labheran dhāraṇīdharmaparyāyaśravaṇāya
 vivarterannanuttarāyāḥ samyaksaṃbodheḥ 
 atha khalu supuṣpacandro dharmabhāṇakaḥ smṛtaḥ saṃprajānaṃstataḥ samādhervyutthāya yenāsau mahān bodhisattvagaṇastenopasaṃkrāntaḥ upasaṃkramya taṃ mahāntaṃ bodhisattvagaṇametadavocat gamiṣyāmaḥ kulaputrāḥ 
 grāmanagaranigamarāṣṭarājadhānīravataritvā sattvebhyo dharmaṃ deśayiṣyāmaḥ 
 atha khalu sa mahān bodhisattvagaṇaḥ supuṣpacandraṃ dharmabhāṇakametadavocatnāsmākamabhipretaṃ yadāyuṣmānito vanaṣaṇḍād grāmanagaranigamarāṣṭrarājadhānīravataret
 tatkasya hetoḥ 
 bahvayo'bhimānikā bhikṣubhikṣuṇyupāsakopāsikāḥ 
 saddharmapratikṣepakālaśca vartate 
 tamāyuṣmantaṃ jīvitādvayavaropayiṣyanti 
 āyuṣmāṃścātīva prāsādiko'bhirūpo darśanīyaḥ prathamayauvanasamanvāgato bhadrake vayasi vartate 
 sa dhautakāñcanahāṭakacchaviḥ śaṅkhakundenduvarṇayorṇayā pratimaṇḍito'pi śobhitalalāṭo nīlakuñcitakeśoṇīṣaśca 
 mā te rājaputrā vā anye vā tatpratimā īrṣyāmātsaryopahacetaso jīvitādvayavaropayiṣyanti 
 atha khalu supuṣpacandro dharmabhāṇakastaṃ bodhisattvagaṇametadavocatsacenme ātmā ārakṣyo bhavet
 na mayā atītānāgatapratyutpannānāṃ buddhānāṃ bhagavatāṃ śāsane ārakṣā kṛtā bhavet 
 tasyāṃ ca velāyāmimā gāthā abhāṣata
 na ātmasaṃjñāya vasitva jātu
 śakyaṃ ihā śāsani rakṣa kurvaṇā 
 mahāvitānā sugatāna bodhiḥ
 prakāśanā paścimi kāli dāruṇe   
 yo ātmasaṃjñā prajahitva sarvaśaḥ
 sattvānimān pudgalavādaniśritān 
 rūpāṇi śabdāṃśca rasāṃśca gandhān
 spraṣṭavyu varjeti sa rakṣi śāsanam   
 buddhāna koṭīnayutānyupasthihe 
 dannena pānena prasannacittaḥ 
 chatraiḥ patākābhi dīpakriyābhiḥ
 kalpāna koṭī yatha gaṅgavālikāḥ   
 yaścaiva saddharma pralujyamāne
 nirudhyamāne sugatāna śāsane 
 rātriṃdivaṃ eka careyya śiṣyān
 idaṃ tataḥ puṇyu viśiṣṭu bhoti   
 ye dāni teṣāṃ puruṣarṣabhāṇāṃ
 saddharmi lujyanti upekṣi bhāvayī 
 na tairjinā satkṛta bhonti kecit
 na co kṛtaṃ gauravu nāyakeṣu   
 yuṣme bhotha sukhī svakārthu kuruthā gopāyathā ātmanaṃ
 yuṣme bhotha ihāpramatta vinaye maitrīvihārī sadā 
 śīlaṃ rakṣatha ujjvalaṃ aśabalaṃ śuddhaṃ śuci nirmalaṃ
 yehī rakṣitu śīlu bhoti amalaṃ buddhebhi saṃvarṇitam   
 yehī satkṛtu bhonti sarvi sugatā yāvanta pūrve abhūt
 tehi trāyitu bhonti sarvajanatā yā bodhisaṃprasthitā 
 tehī uddharitāḥ bhavanti narakā sattvā bahū pāpakāḥ
 yehī rakṣitu bhonti śīlu amalaṃ buddhaiḥ praśastaṃ purā   
 dānaṃ detha viśiṣṭa dharmaratanaṃ kṣāntiṃ sadā rakṣathā
 raṇyaṃ cāśrayathā samādhikuśalā bhāvetha co mārdavam 
 mā co vigraha sarvathā vicarathā śiṣṭāṃ śivāṃ cārikāṃ
 gacchāmo vayu rājadhāni nagaraṃ sattvāna trāṇārthikāḥ   
 tasminnotaratī mahāmatidhare sattvāgrasāre ṛṣau
 vartentī imi aśrukāḥ sukaruṇaṃ pādehi anye patī 
 mā hī otarahī mahāmati vidu prekṣa vane pādapān
 mañjugandha manoramān surucirānātmāna trāṇātmakaḥ   
 te'pī pūrva vināyakā daśabalāḥ śāntendriyāḥ sūratāḥ
 gatvā kānani śailaśṛṅgaśikhare bodhādhigamyāṃ varām 
 śreṣṭhāṃ cārika bodhihetu caritāste puṇyajñānāṃ varāḥ
 teṣāṃ śikṣihi kānane nivasato mā gaccha tvaṃ suvrata   
 gātraṃ citritu lakṣaṇaiḥ suruciraiḥ keśāśca nīlāstavā
 varṇaḥ kāñcanasaṃnibhaprabhakaro obhāsate medinīm 
 ūrṇā te bhramukhāntare surucirā śaṅkhanikāśaprabhā
 mā te īrṣyu janitva kāyu vikirī rājānurāje tathā   
 atha khalvānanda supuṣpacandro dharmabhāṇakastaṃ bodhisattvagaṇaṃ gāthayābhyabhāṣata
 yāvantaḥ parimeṇa āsi sugatāḥ sarvajña kṣīṇāsravāḥ
 sarve te'tha kariṃsu loki tribhave bodhādhigamyāṃ varām 
 śreṣṭhāṃ cārika bodhihetu caritāste puṇyajñānāṃ varāḥ
 teṣāṃ śikṣaya bodhisatva niyutā sattvāna trāṇārthikaḥ   
 sarve kṛtva pradakṣiṇaṃ ṛṣividuṃ pādāni vanditvanā
 ghoraṃ āśvasato svananti karuṇaṃ krandanta ārtasvaram 
 anye chinna prapāta medini patī mūrcchitva sālo yathā
 no cā te parivarti puṇyanicitaḥ sattvārthakāmo ṛṣiḥ   
 pātraṃ cīvaru gṛhya prasthitu ṛṣī siṃho yathā kesarī
 no cāsyo guṇadoṣa tatra akarī dharmasvabhāve sthitaḥ 
 ghane kānani asmi loki vasataḥ sattvā apāye pati
 so'bhūttaṃ nagaraṃ gamī puravaraṃ sattvānaṃ trāṇārthikaḥ   
 atha khalu supuṣpacandro dharmabhāṇako grāmanagaranigamarāṣṭarājadhānīravataritvā sattvānāṃ dharmaṃ deśayati sma 
 tena pūrvāhṇe avataritvā sattvānāṃ navanavati prāṇikoṭyaḥ avaivartiṃkatāyāṃ sthāpitāḥ anuttarāyāṃ samyaksaṃbodhau 
 na ca tāṃ ratnāvatīṃ rājadhānīmanuprāptaḥ 
 so'nupūrveṇa tāṃ ratnāvatīṃ rājadhānīmanuprāptaḥ 
 sa tasyāṃ ratnāvatyāṃ rājadhānyāmupasaṃkramitvā anyatarasmin plakṣasālamūle vyahārṣīt 
 sa tasyā rātryā atyayena tāṃ ratnāvatīṃ rājadhānīṃ prāviśat 
 praviśya ṣaṭatriṃśatprāṇikoṭīravaivartikatve sthāpayati buddhadharmeṣu 
 na ca tāvad bhaktakṛtyamakārṣīt 
 sa bhaktacchedacchinno ratnāvatyā rājadhānyā niṣkramya yena bhagavato nakhastūpastenopasaṃkramya āsthitaka eva rātriṃdivamatināmayati sma 
 sa tasyā rātryā atyayena dvitīye prāgbhakte ratnāvatīṃ rājadhānīṃ praviśya trayoviṃśatiprāṇikoṭīravaivartikabuddhadharmeṣu pratiṣṭhāpayati sma
 na ca tāvad bhaktakṛtyamakārṣīt 
 sa dvitīyabhaktacchedacchinno ratnāvatyā rājadhānyā niṣkramya yena bhagavato nakhastūpastenopasaṃkramya utthitaka eva rātriṃdivamatināmayati sma 
 sa tasyāṃ rātryāmatītāyāṃ trirātrabhaktacchedacchinno ratnāvatīṃ rājadhānīṃ praviśya navanavatiprāṇikoṭīśatasahasrāṇyavaivartikabuddhadharmeṣu pratiṣṭhāpayati sma 
 na ca tāvad bhaktakṛtyamakārṣīt 
 sa trirātrabhaktacchedacchinno ratnāvatyā rājadhānyā niṣkramya yena bhagavato nakhastūpastenopasaṃkramya utthitaka eva tṛtīyaṃ rātriṃdivamatināmayati sma 
 sa tasyā rātryā atyayena caturthe prāgbhakte ratnāvatīṃ rājadhānīṃ praviśya navanavatiprāṇiśatasahasrāṇyavaivartikabuddhadharmeṣu pratiṣṭhāpayati
 sa caturdivasabhaktacchedacchinno ratnāvatyā rājadhānyā niṣkramya yena bhagavato nakhastūpastenopasaṃkramya utthitaka eva rātriṃdivamatināmayati sma 
 sa tasyā rātryā atyayena pañcame divase ratnāvatīṃ rājadhānīṃ praviśya rājño'ntaḥpuraṃ prāviśat 
 pravisya cāśītiṃ strīsahasrāṇyavaivartikatve'nuttarāyāṃ samaksaṃbodhau pratiṣṭhāpayati sma 
 tasmācca nagarāt sarvasattvānavaivartikatāyāṃ sthāpayati buddhadharmeṣu 
 sa tasyā rātryā atyayena ṣaṣṭhe prāgbhakte ratnāvatīṃ rājadhānīṃ praviśya sahasraṃ rājaputrāṇāmavaivartikatve sthāpayati sma anuttarāyāṃ samyaksaṃbodhau
 na ca tāvad bhaktasya kṛtyaṃ karoti sma 
 sa ṣaṣṭhe bhaktacchedacchinno ratnāvatyā rājadhānyā niṣkramya yena bhagavato nakhastūpastenopasaṃkramya rātriṃdivamatināmayati sma 
 sa tasya rātryā atyayena saptame purobhakte ratnāvatīṃ rājadhānīṃ praviśyādrākṣīcchūradattaṃ rājānamudyānamabhiniṣkramantaṃ suvarṇamayena rathena rūpyamayaiḥ pakṣabhiruragasāracandanamayyā īṣayā vaidūryamayaiścakraiḥ ucchritacchatradhvajasamalaṃkṛtena īṣāpaṭṭāvanaddhena dūṣyapaṭṭasaṃchāditena yatrāṣṭau śatāni kumārīṇāṃ ratnasūtraparigṛhītānām
 yāstaṃ rathaṃ vāhayanti abhirūpāḥ prāsādikā darśanīyāḥ paramayā śubhravarṇapuṣkalatayā samanvāgatāḥ pritikārye audvilyakārye bālānāṃ na piṇḍatānām
 caturaśītikṣatriyamahāśālakulasahasrāṇi pṛṣṭhataḥ samanubaddhānyabhūvan 
 caturaśītibrāhmaṇamahāśālasahasrāṇi caturaśītigṛhapatimahāśālasahasrāṇi pṛṣṭhataḥ pṛṣṭhato'nubaddhānyabhūvan 
 pañca ca duhitṛśatāni ratnamayīśibikābhirūḍhāḥ purato niryānti sma 
 tāḥ sahadarśanenaiva tasya bhikṣoravaivartikā abhūvannanuttarāyāṃ samyaksaṃbodhau 
 aṣṭaṣaṣṭiścāntaḥpurikāśatasahasrāṇi sahadarśanenaiva tasya bhikṣuravaivartikānyabhūvannanuttarāyāṃ samyaksaṃbodhau 
 sa ca mahājanakāyo maṇikuṇḍalānyapanīya pādukāścāpanīya ekāṃsaṃ cīvaraṃ prāvṛtya dakṣiṇaṃ jānumaṇḍalaṃ pṛthivyāṃ pratiṣṭhāpya yena sa bhikṣustenāñjaliṃ praṇamya namasyamānaḥ sthito'bhūt 
 atha khalu tā api kumārthaḥ pūrvakaiḥ kuśalamūlaiḥ saṃcoditāḥ samānāstābhyaḥ śibikābhyo'vataritvā ekāṃsaṃ cīvaraṃ prāvṛtya dakṣiṇaṃ jānumaṇḍalaṃ pṛthivyāṃ pratiṣṭhāpya yena sa bhi stenāñjāla praṇamya gāthābhiradhyabhāṣanta 
 avabhāsitamadyaivaṃ raviṇeva samantataḥ 
 bhikṣuṇā praviśantena janakāyaśca dhiṣṭhitaḥ   
 rāgadoṣāḥ samucchinnā mohāśca vidhamīkṛtāḥ 
 krodho doṣaśca īrṣyā ca sarvaṃ chinnaṃ tadantaram   
 na rājaṃ prekṣate kaścinnaṃ caivamanuyātyasau 
 yo rājñaḥ śūradattasya parivāraḥ sutādikaḥ   
 pūrṇamāsyāṃ yathā candro nakṣatraparivāritaḥ 
 evaṃ sa śobhate bhikṣū rājaputrapuraskṛtaḥ   
 svarṇabimbaṃ yathā citraṃ kuśalebhiḥ sucitritam 
 puṣpitaḥ sālarājo vā emeva bhikṣu śobhate   
 śakraśca devendra mahānubhāvaḥ
 sahasranetrādhipatiḥ puraṃdaraḥ 
 sumerumūrdhni tridaśāna īśvaro
 emeva bhikṣuḥ praviśatu śobhate'yam   
 brahmeva manye pratiṣṭhitu brahmaloke
 sunirmito vādhipati devaputraḥ 
 suyāmu devo yathariva kāmadhātau
 emeva bhikṣuḥ praviśatu śobhate'yam   
 sūryo vā manye pratapati antarīkṣe
 sahasraraśmirvidhamiya andhakāram 
 obhāsayanto samu diśatā samantād
 emeva bhikṣuḥ praviśatu śobhate'yam   
 dānaṃ daditvā suvipula nantakalpān
 rakṣitva śīlaṃ aśabalu nityakālam 
 bhāvetva kṣāntimasadṛśa sarvaloke
 so lakṣaṇebhiḥ parivṛtu eva śobhī   
 janayitva vīryaṃ ariyajanapraśastaṃ
 sevitva dhyānā caturi alīnacittaḥ 
 utpādya prajñāṃ nihaniya kleśajālaṃ
 tenaiṣa bhikṣuḥ pratapati sarvaloke   
 ye buddhavīrā asadṛśa sattvasārāḥ
 samatīta śūrā vikiriya dharmaśreṣṭhān 
 ye'nāgate'dhve tathariva pratyutpanne
 tenaiṣa putro vaśagānu dharmarājñaḥ   
 mā te anityaṃ bhavatu kadāci bhikṣo
 yadrapataivaṃ pratapasi sarvaloke 
 saṃpaśya tejo surucira śabdaghoṣo
 rājāna tejo na tapati suṣṭhu bhūyaḥ   
 dharmo yathāyaṃ adhigatu ātmanā te
 buddhānujñāto vicarasi sarvaloke 
 emeva sarve vijahita istribhāvaṃ
 sarve'pi yāmo yathariva eṣa bhikṣuḥ   
 te añjalīyo daśanakha kṛtva sarve
 bhāṣitva gāthāḥ kṣipiṃsu pilandhanāni 
 sauvarṇamālā tathapi ca muktahārā
 navataṃsakāni tathapi ca karṇaniṣkān   
 rājā vai yatha cakravarti balavān sarvān vipaśyī mahī
 putrasaṃjña upasthapeti vicaran dvīpāni catvārime 
 śreṣṭhī kṣatriya brāhmaṇāṃ gṛhapatī ye koṭṭarājā svakā
 no teṣāmatireku sneha janayī sarveṣu premaṃ samam   
 evaṃ śikṣita dhāraṇīvaśagato bhikṣū ayaṃ sūrato
 bodhyaṅgā bala indriyān bibhajati mārgaṃ ca aṣṭāṅgikam 
 candro vā yatha rātriye pratapati tārāgaṇairmadhyago
 sūryaśco yatha maṇḍalaṃ pratapate vairocanastejavān   
 sarvān buddhānnamasyāmo daśabalān śāntendriyān sūratān
 yeṣāṃ varṇanu kaścidutsahi naro kalpāśataiḥ kṣepitum 
 kalpā koṭisahasra bhāṣitu bahūn no ced guṇā kṣepituṃ
 no co varṇa kṣipeya lokapravare ekasya romasya hi   
 yeno cakra pravartitaṃ asadṛśaṃ jñānopadaṃ deśitaṃ
 nipuṇaṃ dharma prabhāṣitasya virajaṃ no cāsya dṛśyaṃ kvacit 
 śramaṇābrāhmaṇadevānāga asuraurmāraiḥ sabrahmādibhi
 rno śakto guṇaārṇavaḥ prakathituṃ buddhasya sarvajñinaḥ   
 vandāmo jinavaidyarājamasamaṃ yasyedṛśā aurasāḥ
 bhāṣitvā imi gātha sarvi muditā rājñaḥ kumāryastadā 
 svarṇaṃ kāñcanacūrṇakāṃśca prakirī cailāni ca prastarī
 cūḍānāṃ ca maṇīn sahārarucirā koṭīśatāmūlikā
 taṃ bhikṣuṃ abhichādayitva muditā bodhāya saṃprasthitāḥ   
 atha khalu rājñaḥ śūradattasyaitadabhavatvipratipannaṃ batedamantaḥpuraṃ janakāyaśca vyutthitaḥ 
 sa ca jano maṇikuṇḍalānyapanīya ekāṃsaṃ cīvaramāvṛtya dakṣiṇaṃ jānumaṇḍalaṃ pṛthivyāṃ pratiṣṭhāpya yena sa bhikṣustenāñjaliṃ praṇamya namasyati sma 
 sa ca rājā śūradattastāvat prāsādiko'bhūt tāvaddarśanīyo na ca tāvadabhirūpo yāvadabhirūpaḥ sa bhikṣuḥ 
 sa rājyahetoruttrasto'bhūt 
 rūpakāyapariniṣpattiṃ ca tasya bhikṣodṛṣṭvā atīva roṣamakārṣīt 
 tasya ca bhikṣo rājamārgasthasya rājñaścakṣurbhyāṃ praviṣṭaḥ 
 tasyaitadabhavatsaṃraktacittenaitena bhikṣuṇā mamāntaḥpuraḥ dṛṣṭam 
 akṣibhyāṃ cānena saṃketaḥ kṛtaḥ 
 tasyaitadabhavatka idānīmimaṃ bhikṣuṃ jīvitād vyavaropayiṣyatīti 
 atha rājñaḥ śūradattasyaḥ pṛṣṭhataḥ putrasahasramanubaddhamabhūt 
 sa tānāmantrayati smavyavaropayadhvaṃ kumārā etaṃ bhikṣuṃ jīvitāditi 
 atha khalu te kumārā rājñaḥ śūradattasya prativahanti sma tasya bhikṣoḥ kṛtaśaḥ 
 tasyaitadabhavatputrā api me ājñāṃ na kurvanti 
 eka evāhaṃ sthāpitaḥ advitīyaḥ 
 ka idānīmimaṃ bhikṣuṃ jīvitādvayavaropayiṣyati 
 atha rājñaḥ śūradattasya nandiko nāma vadhyaghātako'bhūt caṇḍaḥ sāhasiko raudraḥ 
 atha rājā śūradattastuṣṭa udagraḥ āttamanāḥ evaṃ cintayāmāsaayaṃ nandika etaṃ bhikṣuṃ jīvitādvayavaropayiṣyati 
 atha khalu nandiko vadhyaghātako yena rājā śūradattastenopasaṃkrāmat 
 atha khalu rājā śūradattastamāhaśakṣyasi tvaṃ nandika etaṃ bhikṣuṃ jīvitādvayavaropayitum 
 mahāntaṃ te'bhicchādaṃ dāsyāmi 
 nandika āhasuṣṭhu deva
 yathājñāpayasi 
 adyainaṃ bhikṣuṃ jīvitādvayavaropayiṣyāmi 
 tena hi nandika yasyedānīṃ kālaṃ manyase 
 tīkṣṇamasiṃ gṛhītvā etaṃ bhikṣorhastapādaṃ chinda 
 karṇanāsāṃ chinda 
 anena me saṃraktacittenāntaḥpuraṃ prekṣitam 
 ato'sya saṃdaṃśenākṣiṇī utpāṭaya 
 atha nandikena vadhyaghātakena tasyāmena velāyāṃ tīkṣṇamasiṃ gṛhītvā bhikṣohastapādāśchinnā akṣiṇī cotpāṭite 
 tato'sau mahān janakāyo rudan krandan paridevamānaḥ punarapi ratnāvatīṃ rājadhānīṃ praviṣṭaḥ 
 atha khalu rājā śūradattaḥ saptāhasyātyayādudyānagato na ramate na krīḍati na paricārayati 
 sa udyānānnivṛttaḥ saptāhasyātyayena ratnāvatīṃ rājadhānīṃ prāviśat 
 so'drākṣīttaṃ bhikṣuṃ rājamārge choritaṃ saptāhamṛtakaṃ avivarṇaśarīram 
 tasyaitadabhūtyathāyaṃ bhikṣuravivarṇaśarīraḥ
 niḥsaṃśayameṣa bhikṣuravaivartiko bhaviṣyatyanuttarāyāṃ samyaksaṃbodhau 
 pāpaṃ mayā karma kṛtaṃ mahānagarakasaṃvartanīyam 
 kṣiprameva mayā mahāniraye pratipattavyaṃ bhaviṣyati 
 tasyaivaṃ cintayataḥ uparyantarīkṣe caturaśītibhirdevaputrasahasrairekarutasvaraghoṣaśabdamudīritamevametanmahārāja yathā vadasi 
 avaivartika eṣa bhikṣuranuttarāyāṃ samyaksaṃbodhau 
 tasya tāvad bhūyasyā mātrayā bhayaṃ ca trāsaṃ ca stambhitatvaṃ ca romaharṣaścotpanno vipratisāraścābhūt 
 atha rājā śūradatto duḥkhito durmanā vipratisārī tasyāṃ velāyāmimā gāthā abhāṣata 
 rājyaṃ tyajiṣye tathapi ca rājadhānīṃ
 hiraṇya suvarṇaṃ tatha maṇimukta ratnān 
 ghāteyamātmā svaya śastra gṛhya
 nihīnakarmāsmiha bālabuddhiḥ   
 supuṣpacandro'yamiha bhikṣurāsīd
 dvātriṃśatā kavacitu lakṣaṇebhiḥ 
 obhāsayanto praviśati rājadhānīṃ
 nakṣatrarājo yathariva pūrṇamāsyām   
 ahaṃ ca hīnaḥ pralulitu kāmabhoge
 nārīgaṇenā pramuditu niṣkramāmi 
 rathābhirūḍhaḥ parivṛtu kṣatriyebhiḥ
 ayaṃ ca etī surabhi sunetra bhikṣuḥ   
 taṃ dṛṣṭva bhikṣuṃ pramuditu nārisaṃgho
 sauvarṇamālānavasiri premajātā 
 sarve gṛhītvā daśanakhu añjalīyo
 gāthābhigītaistamabhistaviṃsu bhikṣum   
 te gītaśabdāḥ praśamita sarvi rājñaḥ
 sa rathābhirūḍhaḥ parivṛtu kṣatriyebhiḥ 
 ayaṃ ca etī surabhi sunetro bhikṣu
 rmahānubhāvaḥ sugatavarasya putraḥ   
 mama caiva cittaṃ parama nihīnu māsī
 dīrṣyāṃ ca krodhaṃ ca tatra janemi mūḍhaḥ 
 muditaṃ viditva suvipula nārisaṃgho
 ālokya bhikṣuṃ praviśatu rājadhānim   
 atighorarūpā ahu giri bhāṣi tatra
 putrasahasraṃ bhaṇami tatkṣaṇasmin 
 gatvāna bhikṣuṃ prakuruta khaṇḍakhaṇḍā
 meṣo hi mahyaṃ parama amitra ghoraḥ   
 te kumāra sarve paramasuśīlavanto
 svahitaiṣicittā abhirata yena bhikṣuḥ 
 āṇatti devā na kariya evarūpā
 śokābhibhūto ahamabhu tasmi kāle   
 imu bhikṣu dṛṣṭvā parama suśīlavantaṃ
 maitryā upetaṃ pitaramiva pravṛttam 
 sudṛṣṭacitto avasari ghātanārthaṃ
 patito avīcau ahu paścakāle   
 yannandiko'yaṃ iha sthitu rājamārge
 atiraudrakarmā dukhakaru mānuṣāṇām 
 āṇatti tenā mama kṛta evarūpā
 mālāguṇo vā ayamiha chinna bhikṣuḥ   
 samantabhadre vanavari premaṇīye
 dvijābhikīrṇe kusumitamañjugandhe 
 so cāpi anyaḥ suvipula bhikṣusaṃgho
 mātrā vihīno yathariva ekaputrakaḥ   
 uttiṣṭha bhikṣo prativasa kānanasmin
 kṛto te arthaḥ suvipula mānuṣāṇām 
 yadrājadhānīmimu tada āgato'si
 eṣyanti bhikṣu sukaruṇa krandamānāḥ   
 puṣpadhvajāni ima kṛta dakṣiṇenā
 vāmena anye surucira darśanīyāḥ 
 prajñapta mārgaḥ sphuṭa kṛta cīvarebhi
 uttiṣṭha bhikṣo pratibhaṇa dharma śreṣṭham   
 cirapraviṣṭo tuhu iha rājadhānyā
 meṣyanti bhikṣu sukaruṇu krandamānāḥ 
 mā antarāyo bhava siya jīvitasya
 pralopakāle jinavaraśāsanasmin   
 yathaiva kaścita puruṣa mahānubhāvo
 dikṣu vidikṣu satatu vighuṣṭaśabdaḥ 
 mahāprapātaṃ prapatati vasuṃdharāyāṃ
 sarvābhibhūya tribhavamimaṃ samantāt   
 emeva bhikṣuriha patito dharaṇyāṃ
 surūparūpo bhūṣitu lakṣaṇairvaraiḥ 
 adoṣaduṣṭo maya kṛta pāpabuddhinā
 supuṣpacandro tiṣṭhati khaṇḍakhaṇḍaḥ   
 bhikṣu iho duḥkhahata sarva eva
 aprītijātāstathapi ca śalyacittāḥ 
 bheṣyanti kṣipraṃ dṛṣṭvimu dharmabhāṇakaṃ
 supuṣpacandraṃ hatu patitaṃ pṛthivyām   
 supuṣpacandro yathariva śailarājo
 dvātriṃśatībhiḥ kavacitu lakṣaṇebhiḥ 
 mālāguṇeva pramadagaṇena gṛhya
 kṣaṇe vikīrṇaṃ kṛtu khaṇḍakhaṇḍam   
 kṛtasmi karmaṃ parama sughorarūpam
 avīci gamiṣye yamaviṣayamanātho 
 buddhāna bheṣye parama sudūradūre
 sa bhikṣuḥ kṛtu iha khaṇḍakhaṇḍam   
 na putra trāṇa na pi mama jñātisaṃgho
 no cāsya mānyā na ca bhaṭapādamūlikāḥ 
 meṣyanti trāṇaṃ narakagatasya mahyaṃ
 svayaṃ karitva parama nihīnakarma   
 ye'tīta buddhāstathapi ca ye anāgatā
 stiṣṭhanti ye co daśasu diśāsu kecit 
 te sārthavāhā daśabalā niṣkileśāḥ
 śaraṇaṃ upaimī vajraghana ātmabhāvān   
 dṛṣṭvān bhikṣuṃ kṛtu iha khaṇḍakhaṇḍaṃ
 krośaḥ pramuktaḥ sukaruṇa devatābhiḥ 
 gatvāna te ārocayi bhikṣusaṃghe
 supuṣpacandro itu iha rājyadhānyām   
 yo'sau vidu paṇḍitu dharmabhāṇako
 mahānubhāvo diśividiśāsu ghuṣṭaḥ 
 so bodhisattvo pratiṣṭhitu dhāraṇīye
 supuṣpacandro hatu iha rājadhānyām   
 yo deti dānaṃ vividhamanantakalpān
 yo śīla rakṣatyaśabalamasaṃpravedhim 
 yo bhāvi kṣāntīmasadṛśa sarvaloke
 supuṣpacandro hatu iha rājadhānyām   
 yo vīryavantaḥ satatamanantakalpān
 yo dhyānu dhyāyī caturi alīnacitaḥ 
 yaḥ prajña bhāveti kileśaghātakīṃ
 supuṣpacandro hatu iha rājadhāniye   
 yaḥ kāyapremaṃ vijahitva sarvaśo'
 napekṣa bhūtvā tatha jīvitāto 
 samantabhadrādvanatotaritvā
 supuṣpacandro hatu iha rājadhāniye   
 te rājadhānīṃ praviśitva sūratā
 ārtasvaraṃ krandiṣu ghorarūpam 
 dṛṣṭvān bhikṣuṃ kṛtu iha khaṇḍakhaṇḍaṃ
 mūrcchitva sarve prapatita te dharaṇyām   
 rājāna taṃ so avaciṣu bhikṣusaṃgho
 kimāparāddhaṃ tava deva bhikṣuṇā 
 acchidaśīlena susaṃvṛtena
 yaḥ pūrvajātiṃ smarate acintiyām   
 eṣo vaśī dhāraṇijñānapārago
 eṣa prajānātiha śūnya saṃskṛtam 
 eṣo'nimittaṃ jagato nidarśayī
 praṇidhānasaṃjñāṃ iti sarva varjayī   
 eṣo muñci manojña ghoṣa ruciraṃ śāntendriyaḥ sūrato
 eṣo pūrvanivāsapāramigato lokasya abhyudgataḥ 
 eṣo buddha svayaṃbhu jñānavṛṣayo lokasya citrīkṛtaḥ
 śuddhā cakṣuṣa prekṣiṣū vitimiro atyarthamaitrīkṛpaḥ   
 kāmā hīna jaghanya duḥkhajananāḥ svargasya nirnāśakāḥ
 kāmān sevatu bhonti śrotravikalāḥ prajñāvihīnā narāḥ 
 kāmān sevatu andhu bhoti manujo mātāpita ghātayī
 kāmān sevatu śīlavantu vadhayī tasmādvivarjennaro   
 kāmān sevatu rāja pārthivavarā varjetva ṛddhimimāṃ
 ghorān gacchati karkaśān dukhakarānnarakān bhayānantakān 
 pāpaṃ karma karoti īdṛśa viduṃ bhikṣuṃ vadhetī sadā
 tasmāt pāpu vivarjitavyu vividhaṃ yo icchi bodhiṃ śivām   
 rūpāṇi śabdān rasa tatha gandha śreṣṭhān
 spraṣṭavyadharmān tyajati alīnacittaḥ 
 kāyaṃ viditva yathariva māya tucchaṃ
 cakṣuṃ ca śrotraṃ tathariva ghrāṇa jihvam   
 dāne śikṣitu śīli apratisamaḥ kṣāntiṃ ca vīryaṃ tathā
 dhyānaṃ sevatu prajñapāramigataḥ sattvāna arthakaraḥ 
 lokaḥ sarvu sadevakaḥ samanujaḥ prekṣanti maitryā jinaṃ
 teno cakṣu mahāndhakāragahane budhyanti bodhiṃ śivām   
 hastī aśvarathāṃstyajanti muditā aṅgālamañcāṃstathā
 śibikāṃ dollikayugyayānavṛṣabhān grāmāṇi rāṣṭrāṇi ca 
 nagaraṃ rājya tyajitva svarṇasphaṭikāṃ rūpyaṃ pravālāṃstathā
 bhāryāpriyaputradhīrasvaśirāstyajitvā bodhiprasthitāḥ   
 pūjāṃ co atulāṃ karonti muditāḥ puṣpebhi gandhebhi co
 gṛhya cchatradhvajā patāka vividhā saṃgītibhāṇḍāni ca 
 no cāpī abhinandiṣu bhavagatiṃ jñātvāna śūnyān bhavān
 teno lakṣaṇacitritā daśabalā bhāsanti sarvā diśaḥ   
 na kāmadhātau na ca rūpadhātā
 vārūpyadhātau ca na te niviṣṭāḥ 
 traidhātukaṃ nābhiniviṣṭadharmā
 ye bodhisattvāḥ pratiṣṭhitu dhāraṇīye   
 no ātmasaṃjñā na ca puna sattvasaṃjñā
 no jīvasaṃjñā pudgalasaṃjña nāpi 
 nityaṃ carantā aśabalu brahmacaryaṃ
 ye bodhisattvāḥ pratiṣṭhitu dhāraṇīye   
 na bhāvasaṃjñā na ca punarabhāvasaṃjñā
 na kṣemasaṃjñā na punarakṣemasaṃjñā 
 no saukhyasaṃjñā na punarasaukhyasaṃjñā
 ye bodhisattvāḥ pratiṣṭhitu dhāraṇīye   
 no astisaṃjñā na punarnāstisaṃjñā
 no istrisaṃjñā na punaḥ puruṣasaṃjñā 
 na grāmasaṃjñā na ca nagareṣu saṃjñā
 no rāṣṭrasaṃjñā na pi nigameṣu saṃjñā   
 no rāgasaṃjñā na puna virāgasaṃjñā
 no doṣasaṃjñā na punaradoṣasaṃjñā 
 no mohasaṃjñā na punaramohasaṃjñā
 ye bodhisattvāḥ pratiṣṭhitu dhāraṇīye   
 no indriyebhirna puna te balebhi
 rbodhyaṅgadhyāne na ca puna te niviṣṭāḥ 
 traidhātuke te pravijahi doṣa sarva
 ye bodhisattvāḥ pratiṣṭhitu dhāraṇīye   
 no rāgaraktā na ca puna doṣaduṣṭā
 no mohamūḍhā aśaṭha bhavanti nityam 
 dṛṣṭvā ca buddhā daśabala satkaronti
 no cāpi svargaṃ matidhara prārthayanti   
 teṣāṃ śrutvā parata viśiṣṭadharmaṃ
 no bhuya tasmin bhavati kadāci kāṅkṣā 
 tailasya pātraṃ yathariva accha śuddhaṃ
 chedācchedaṃ paramata tebhi jñātam   
 snehaṃ kurvatu jāyate anunayaḥ so'pī kileśo mahān
 doṣaṃ kurvatu jāyate'sya pratigho vairaṃ bhayaṃ pāpakam 
 dvāvetau vijahitvanā matigharā bodhāya ye prasthitāḥ
 te bhontīha nararṣabhā daśabalā loke samabhyudgatāḥ   
 adhyātmaṃ prajahitva bāhyamapi co dharmasvabhāve sthitāḥ
 śīlaskandhu viśodhito aśabalo akhaṇḍa acchidritaḥ 
 no vā teṣu kadāci śīla śabalaṃ no cāpi kalmāṣatā
 dvāvetau parivarjiyā matidharā budhyanti bodhiṃ śivām   
 atha khalu bhagavāṃstasyāṃ velāyāmimā gāthā abhāṣata
 ahaṃ sa pūrve caramāṇu cārikāṃ
 rājā abhūvaṃ tada śūradattaḥ 
 ratanāvatī nāma sa rājadhānī
 udyānabhūmiryatu niṣkramāmi   
 rathābhirūḍhastada dṛṣṭva bhikṣuṃ
 samantaprāsādiku darśanīyam 
 dvātriṃśatā kavacitu lakṣaṇebhi 
 robhāsayantaṃ daśa diśatā samantāt   
 supuṣpacandro diśatā suviśruto
 hitānukampī karuṇāvihārī 
 sattvānukampī nagaraṃ praviṣṭaḥ
 śirīya tejena ca śobhamānaḥ   
 ahaṃ ca rūpeṇa tādṛśo'bhavaṃ
 mātsaryamutpannu subhairavaṃ me 
 kāmeṣu gṛddho grathitaśca rājye
 mā eṣa rājyānmama cyāvayeta   
 putrāṇa saṃpūrṇa sahasra mahyaṃ
 rathānurūḍhā anuyānti pṛṣṭhataḥ 
 vicitramukuṭābharaṇā vibhūṣitā
 yatha devaputrāstridaśendra yānti   
 duhitṝṇa tasmin śata pañca mahyaṃ
 maṇipādukārūḍha sudarśanīyāḥ 
 ābaddhamukuṭābharaṇā vibhūṣitā
 ste hemajālai rathu te vahanti   
 strīṇāṃ sahasrāṇi aśīti mahyaṃ
 prāsādikāḥ sarva sudarśanīyāḥ 
 rathādhirūḍhāḥ samudīkṣya bhikṣuṃ
 prāsādikaṃ merumivodgataśriyam   
 dṛṣṭvā ca tāsāṃ pitṛsaṃjña jātā
 utpāditaṃ citta varāgrabodhaye 
 samādayitvā tada brahmacaryaṃ
 kṣipiṃsu tānābharaṇān manoramān   
 īrṣyā mamotpanna abhūṣi tatkṣaṇaṃ
 vyāpādadoṣaśca khilaṃ cā dāruṇam 
 aiśvaryamattaśca vadāmi putrān
 ghāteya bhikṣuṃ sthitu yaḥ purastāt   
 śrutvātha te mahya kumāra vākyaṃ
 suduḥkhitā durmanaso abhūvan 
 mā eva pravyāhara tāta vācaṃ
 na ghātayāmo vaya bhikṣumīdṛśam   
 yadyaṅgamaṅgātu śarīra chidyet
 kalpāna koṭyo yatha gaṅgavālukāḥ 
 na tveva bhikṣuṃ vaya hiṃsayema
 tathāhi bodhāya utpannu cittam   
 śrutvātha rājā tada putravāsyaṃ
 bhṛtyaṃ bhaṇī roṣitu vadhyaghātakam 
 ānetha śīghraṃ imu bhikṣu ghātayī
 sthitu yaḥ purastāpi antaḥpurasya   
 athāgamī paści sa vadhyaghātako
 sa raudracitto va su nandināmā 
 asiṃ gṛhītvāna sa tailapāyitaṃ
 yeno kṛto bhikṣuṇa aṣṭakhaṇḍaḥ   
 kṛtvā tvakarmeti sughorarūpaṃ
 niryātu udyānu gatā kṣaṇena 
 na tasya krīḍā na ratī ca jāyate
 smaritva bhikṣuṃ tada puṣpacandram   
 sa śīghraśīghraṃ tvaramāṇarūpaḥ
 tataḥ praviṣṭaḥ svaku rājadhānīm 
 rathābhirūḍho gatu taṃ pradeśaṃ
 yasmin kṛto bhikṣu sa aṣṭakhaṇḍam   
 aśrauṣi so ghoṣamathāntarīkṣād
 bahūn devānayutāna krandatām 
 kalirāja pāpaṃ subahu tvayā kṛtaṃ
 cyuto gamiṣyasyasukhaṃ avīcim   
 śrutvāna rājā marutāna ghoṣaṃ
 suduḥkhito durmanu trastacittaḥ 
 bahū mayā dāruṇa pāpakaṃ kṛtaṃ
 yeno mayā ghātitu puṣpacandraḥ   
 yaḥ putru buddhāna nararṣabhāṇāṃ
 anantajñānīna tathāgatānām
 guptendriyaḥ sūratu śāntamānasaḥ
 so'pī mayā ghātitu kāmakāraṇāt   
 yo dharmu dhāreti tathāgatānāṃ
 saddharmakośaṃ kṣayi vartamāne 
 jñānapradīpaṃ kari sarvaloke
 kaṣṭaṃ sa me ghātitu kāmakāraṇāt   
 yo dharma pravyāharatī prajānāṃ
 gambhīra śāntaṃ nipuṇaṃ sudurdṛśam 
 yo bodhimaṇḍasya varasya deśakaḥ
 so'yaṃ mayā ghātitu kāmakāraṇāt   
 yo dharmakośaṃdharu nāyakānā
 mandhasya lokasya pradīpabhūtaḥ 
 yo dhāraṇī dhārayi sūtrarājaṃ
 sa kiṃ mayā ghātitu kāmakāraṇāt   
 asaṃkiliṣṭaḥ suviśuddhajñānī
 śāntaḥ praśāntaḥ satataṃ samāhitaḥ 
 kāmāndhabhūtena mayādya ghātito
 yenātikaṣṭaṃ nirayaṃ gamiṣye   
 ye'tīta buddhāpyatha ye anāgatā
 ye cāpi tiṣṭhanti narottamā jināḥ 
 anantavarṇān guṇasāgaropamān
 upaimi sarvān śaraṇaṃ kṛtāñjaliḥ   
 ghorān gamiṣye nirayāṃścyutasya
 trātā na tatra pratividyate mama 
 karmaṃ hyaniṣṭaṃ hi kṛtaṃ mayādya
 yad ghātito'yaṃ maya dharmabhāṇakaḥ   
 dhik pāpacittaṃ vyasanasya kartṛ
 dhig rājabhāvaṃ madagarvitānām 
 ekaḥ prayāsyāmi vihāya sarvaṃ
 sāraṃ na me kiṃcidito gṛhītam   
 viśuddhadharmo gatadoṣamohaḥ
 priyaṃvadaḥ kāruṇiko jitātmā 
 adūṣakaḥ sarvajanaikabandhuḥ
 kasmāddhato me varapuṣpacandraḥ   
 hā suvratā kṣāntitapodhanāḍhyā
 hā rūpadākṣiṇyaguṇairupetā 
 hā niṣkuhā śrīghana niṣprapañcā
 kuha prayāto'si vihāya mā tvam   
 adyāvagacchāmi maharṣivākyaṃ
 kāmā hyanityā vadhakāḥ prajānām 
 manojvarā durgatihetavaśca
 tasmāt prahāsye eta kāmacaryām   
 yāsye ghoramahaṃ hyavīcinirayaṃ trāṇaṃ na me vidyate
 pāpaṃ karma kṛtaṃ hyaniṣṭamasukhaṃ bhikṣurmayā ghātitaḥ 
 muktvā rājya hu brahmacaryaparamaḥ pūjāṃ kariṣye varāṃ
 puṣpairgandhavilepanaiḥ suruciraiḥ stūpaṃ kariṣyāmyaham   
 putrāśco duhitṝḥ striyo gṛhapatī ye cā amātyā mama
 śreṣṭhī naigama kṣatriyā bahuvidhāḥ sarveṣa bhāṣāmyaham 
 agaruṃ padmaku candanaṃ suruciraṃ gandhāśca ye śobhanāḥ
 śīghraṃ kurvatha mañjugarbhaśibikāṃ yadbhikṣu dhmāpīyatu   
 śrutvā pārthivavākya sarvanagaraṃ gandhāṃ haritvā varāṃ
 citikāṃ kṛtva manojñagandha rucirāmāropya bhikṣuṃ tahim 
 agaruṃ padmaku candanaṃ satagaraṃ spṛkkāṃ tathā pāṭalāṃ
 puṣpairmālyavilepanena ruciraistailena prajvālayī   
 droṇyāṃ tasya kṛtaṃ śarīramabhavad yā māpitā bhikṣubhi
 steṣāṃ stūpu karitva rāja avacī pūjāsya kāmāmyaham 
 puṣpaṃ mālya vilepanaṃ ca grahiya cchatrān patākāṃ dhvajāṃ 
 stasmiṃstūryasahasrakoṭinayutāṃ vādāpayī pārthivaḥ   
 traikālyaṃ divase vrajī mahipati bhikṣusya stūpaṃ tadā
 triṣvapyadhvasu deśayī purīmakaṃ yatkiṃci pāpaṃ kṛtam 
 varṣā koṭisahasra pañcanavatiṃ taṃ kṣepayī duṣkṛtaṃ
 śīlaṃ paści akhaṇḍa rakṣitu varaṃ śuddhaṃ śucī nirmalam   
 varṣā koṭisahasra pañcanavatiṃ poṣī tadā poṣadhaṃ
 bhinne co tada ātmabhāvi patito ghorāmavīciṃ punaḥ 
 kṛtvā nirghṛṇa karma vedayi dukhaṃ kāmaṃnidānaṃ bahu
 buddhā koṭisahasra pañcanavatiṃ vīrāgitā ye mayā   
 varṣā koṭisahasra pañcanavatī andho'hamāsaṃ tadā
 dvāṣaṣṭī pi ca kalpa koṭinayutā netrā mi bhinnā purā 
 naikā kalpasahasra koṭinayutāmutpāṭya cakṣurhṛtaṃ
 hastā cchinna anantakalpanayutān pādāśca karṇāḥ śirāḥ   
 mānuṣye sati kalpakoṭinayutānanyāsu vā jātiṣu
 duḥkhā vedana vedayāmi ca ciraṃ saṃsāraduḥkhārditaḥ 
 kṛtvā pāpaku karma duḥkhanubhavī saṃsāramāṇaściraṃ
 tasmāt pāpu na kuryu adhvi tribhave yo bodhimicchecchivām   
 deśetva karmaṃ purimaku rājaśreṣṭho
 nāsau vimucyī purimaku duṣkṛtātaḥ 
 kṛtvā ca karmaṃ purimaku ghorarupaṃ
 sa ca cyavitva gacchennirayamavīci ghoram   
 hastā vicchinnāstathapi ca pāda karṇa
 nāsā vicchinnā bahuvidha nantakalpān 
 netrā ca mahyaṃ balaśo hṛtā kṣipitvā
 utkṣipta daṇḍairvicaratu cārikāyām   
 tyaktvā svakāye śira kara bodhihetoḥ
 putrāśca dārānnayana tathātmamāṃsam 
 hastāṃśca pādān parityaji hṛṣṭacitto
 no ca kṣapemī purimaku pāpakarma   
 rājā abhūvaṃ tada ahu śūradatto
 te putra mahyaṃ carimaka dharmapālāḥ 
 padmottaro'yaṃ āsi supuṣpacandro
 vasunandi āsīddaśabalu śāntirājaḥ   
 si nārisaṃgho suvipula kṣatriyāśco
 gṛhapatī ye balapati ye camātyāḥ 
 śreṣṭhī tathaiva naigama kodṛrājā
 sarve'pyabhūṣī daśabala niṣkileśāḥ   
 kumāra evācaritamanantakalpaṃ
 dṛṣṭvān buddhān dhutaguṇa niṣkileśāḥ 
 te te mi duḥkhā tada anubhūtapūrvā
 carantu śreṣṭhāṃ ima bodhicaryām   
 yo bodhisattvaḥ pratiṣṭhita dhāraṇīye
 maitrāvihārī acalitu aprakampī 
 nāsau kadācid vrajati apāyabhūmiṃ
 pūjetva buddhān dhutaguṇa niṣkileśān   
 yo icchi buddho kathamiha dharmasvāmī
 dvātriṃśatībhiḥ kavacitu lakṣaṇebhiḥ 
 so śīlarakṣī aśabala apravedhā
 deśeti dharmaṃ pratiṣṭhitu dhāraṇīye   
 iti śrīsamādhirāje supuṣpacandraparivartaḥ pañcatriṃśatitaḥ   
 śīlaskandhanirdeśaparivartaḥ 
 tasmāttarhi kumāra ya ākāṅkṣedbodhisattvo mahāsattvaḥ kimityahaṃ sukhamanuttarāṃ samyaksaṃbodhimabhisaṃbudhyeyamiti
 tena kumāra bodhisattvena mahāsattvena śīlaskandhe supratiṣṭhitena bhavitavyam
 sarvabodhisattveṣu ca śāstṛpremasaṃjñā upasthāpayitavyā 
 atha khalu bhagavāṃstasyāṃ velāyāmimā gāthā abhāṣata
 yaḥ śīlaskandhe pratiṣṭhitu bodhisattvo
 hitaiṣicitto vicarati cārikāyām 
 kṣipraṃ sa gatvā abhiratibuddhakṣetraṃ
 kṣāntiṃṃ labhitvā bhaviṣyati dharmarājaḥ   
 tasmāt samagrā bhavatha aduṣṭacittāḥ
 sarve ca bhogā satata manāpakārī 
 dṛṣṭvā ca buddhān śirighana aprameyān
 bodhiṃ spṛśitvā bhaviṣyatha dharmasvāmī   
 tasmācchruṇitvā ima vara ānuśaṃsān
 dṛṣṭā ca bhikṣūn parama suśīlavantā 
 niḥśāṭhiyeno vidu sada sevitavyāḥ
 samādhiptāptā bhaviṣyatha nocireṇa   
 sacennidhānāparimitāpramāṇa
 pūrṇā bhaveyu maṇiratanebhi saptaiḥ 
 tathaiva bhūyo ratanavarāṇa pūrṇāḥ
 kṣetrā bhaveyurvālikagaṅgatulyāḥ   
 dānādhimukto bhaviya sa bodhisattva
 ekaika rātriṃdivamiha dānu dadyāt 
 evaṃ dadan so bahuvidha kalpakoṭīḥ
 no viṣṭhitaḥ syād vālika gaṅgatulyāḥ   
 yaśco samādhiṃ imumiha bodhisattvo
 śrutvāna dhāreta sugatavarāṇa gañjam 
 yaḥ puṇyaskandho bhavati gṛhītu teno
 tat sarvadānaṃ kalamapi nānubhoti   
 eṣo varo anupama puṇyaskandho
 jñānasya kośa aparimitākaropama 
 śrāddho naro yo imu ānulomikaṃ
 dhāreyya agraṃ imu virajaṃ samādhim   
 dhāreyya eta viraja samādhi śānta
 mahādhano bhavati sa bodhisattvaḥ 
 mahāsamudro bahuvidharatanasya ākaro
 na tasya puṇyasya pramāṇamasti   
 varehi dharmehi acintiyehi
 saṃbṛhito vuccati bodhisattvaḥ 
 na tasya bodhāya kadāci saṃśayo
 ya uddiśeyāti imaḥ samādhim   
 saṃsthāpya lokācariyaṃ vināyakaṃ
 buddhaṃ mahākāruṇikaṃ svayaṃbhuvam 
 yaḥ puṇyaskandhena vareṇupeto
 acintiyo yasya pramāṇu nāsti   
 na uttaro tasya ca sattva kaścit
 mahāsahasrāya kadāci vidyate 
 yaḥ puṇyaskandhena samo bhaveta
 jñānena vāsādṛśācintiyena   
 anyatra yaḥ śrutva samādhimetaṃ
 dhāreyya vāceyya paryāpuṇeyyā 
 paryeṣamāṇo'tula budhabodhiṃ
 na tasya jñānena samo bhaveta   
 sacet kumārā siya ayu dharmarūpa
 yaḥ puṇyaskandho upacitu tena bhoti 
 dhāratu vācetu imaṃ samādhiṃ
 na so viceyyā iha pṛthulokadhātuṣu   
 tasmāt kumāreha ya bodhisattvo
 ākāṅkṣate pūjitu sarvabuddhān 
 asaṅganirdeśapadārthakovido
 atīta utpanna tathāgatāṃśca
 dhāretu vācetu imaṃ samādhim   
 eṣā hi sā bodhi tathāgatānāṃ
 śraddhehi mahyaṃ vacanaṃ kumārāḥ 
 na bhāṣate vācamṛṣāṃ tathāgato
 na hīdṛśāḥ sattva mṛṣāṃ vadanti   
 yasmin mayā śodhitu ātmagrāho
 itaḥ pure kalpaśatānacintiyān 
 śreṣṭhā carantena pi bodhicārikāṃ
 paryeṣamāṇena imāṃ samādhim   
 tasmādimaṃ śrutva atha dharmagañjaṃ
 yaḥ sūtrakoṭīnayutāna āgamaḥ 
 yaḥ puṇyaskandho vipulo acintiyo
 yeno laghuṃ budhyati buddhajñānam   
 sarveṣa sūtrāṇidamagrasūtra
 macintiyasyo kuśalasya ākaram 
 paryantu dharmāṇa na teṣa labhyate
 yāṃ so sadā nirdiśate viśāradaḥ   
 chinditva bhinditva mahāsahasraṃ
 śakyaṃ gaṇetuṃ paramāṇusaṃcayaḥ 
 na tveva te sūtraśatā acintiyān
 pramātu yaṃ bhāṣati so aviṣṭhitaḥ   
 āśvāsa praśvāsa gaṇetu śakyaṃ
 sarveṣa sattvāniha buddhakṣetre 
 paryantu sūtrāṇa na teṣa śakyaṃ
 yān bhāṣate so'tra samādhiye sthitaḥ   
 buddhāna kṣetrā yatha gaṅgavālikā
 ye teṣa sattvā gati teṣūpapannāḥ 
 gaṇetu te śakyamathāpi cintituṃ
 na teṣa sūtrāṇa ya nityu bhāṣate   
 gaṇetu śakyamita kalpakoṭibhiḥ
 mahāsamudreṣviha yātti vālikāḥ 
 nadīṣu kuṇḍeṣu hradeṣu tadvad
 ananta sūtrānta sa yat prabhāṣate   
 śakyaṃ gaṇetuṃ bahukalpakoṭiṣu
 ya āpaskandhaḥ sada tatra tiṣṭhati 
 śatāya bhinnāya vālāgrakoṭiyo
 svarāṅga teṣāṃ na tu śakyu sarvaśaḥ   
 śakyaṃ gaṇetuṃ bahukalpakoṭibhi
 rye sattva āsan purimeṇa tatra 
 ya ātmabhāve vinibaddhasārā
 na teṣa sūtrāntanirhāra jānitum   
 gaṇetu śakyaṃ ruta sarvaprāṇināṃ
 ye santi sattvā daśasu diśāsu 
 na śakyu sūtrānta gaṇetu tasya
 yad bhāṣate'sau satatamaviṣṭhitaḥ   
 sarveṣa dharmāṇa nideśu jānati
 niruktinirdeśapadārthakovidaḥ 
 viniścaye bhūtanayeṣu śikṣito
 viśālabuddhiḥ sada harṣaprajñaḥ   
 abhinnabuddhirvipulārthacintī
 acintya cinteti sadā prajānati 
 ghoṣasvabhāvaṃ pṛthu sarva jānatī
 śabdāṃśca tān nirdiśato na sajjati   
 asakta so vuccati dharmabhāṇako
 na sajjate sarvajagasya bhāṣataḥ 
 praśnāna nirdeśapadehi kovidaḥ
 tathāhi teno paramārthu jñātaḥ   
 ekasya sūtrasyupadeśakoṭiyo
 acintiyāṃ niordiśato na sajjati 
 asaṅganirdeśapadārthakovido
 bhāṣantu so parṣagato na sajjate   
 yaḥ susthito bhoti iho samādhiye
 sa bodhisattvo bhavatī akampiyaḥ 
 dharme balādhānaviśeṣaprāptaḥ
 karoti so'rthaṃ bahuprāṇakoṭinām   
 yathaiva meruracalo akampiyaḥ
 sarvehi vātehi na śakya kampitum 
 tathaiva bhikṣurvidu dharmabhāṇakaṃ
 kampetu śakyaṃ na parapravādibhiḥ   
 mahāsahasreṣviha lokadhātuṣu
 ye parvatā ukta akampanīyāḥ 
 te śakya vātena prakampanāya
 na tveva dharme sthitu śūnyi bhikṣuḥ   
 ya śūnyatāyāṃ satataṃ prayukto
 buddhāna eṣo niyataṃ vihāraḥ 
 prajānatī niścitu dharma śūnyāṃ
 sa sarvavādībhi na śakyu kṣobhitum   
 akampiyo bhoti parapravādibhiḥ
 savapravādehi anābhibhūtaḥ 
 anābhibhūtaśca aninditaśca
 imumuddiśitvāna samādhi śāntam   
 gatiṃ gato bhoti sa śunyatāyāṃ
 sarveṣu dharmeṣu na kāṅkṣate'sau 
 anantajñāne sada supratiṣṭhito
 imumuddiśitvāna samādhi śāntam   
 balāni bodhyaṅga na tasya durlabhā
 pratisaṃvido ṛddhividhī acintiyā 
 abhijña no tasya bhavanti durlabhā
 dhāretva vācetva ima samādhim   
 bhavābhivṛttasya na tasya durlabhaṃ
 anantajñānena jināna darśanam 
 saṃbuddha koṭīnayutānacintiyān
 so drakṣyate etu samādhi dhārayan   
 sarveṣa co teṣa jināna antike
 sa śroṣyate etu samādhi śāntam 
 vareṇa jñānena upetu bheṣyatī
 pratisaṃvidāsu vaśa pāramiṃ gataḥ   
 saced bhavenmaṇiratanāna pūrṇā
 mahāsahasrā iya lokadhātuḥ 
 ye divya śreṣṭhā maṇiratanāḥ pradhānā
 heṣṭaṃ upādāya bhavāgru yāvat   
 yāvanta kṣetrā bahuvidha te anantā
 jāmbūnadāsaṃstṛta pūrṇa sarve 
 dānaṃ dade jinavareṣu sarvaṃ
 bhūmītalādupari bhavāgra yāvat   
 yāvanti santi bahu vividhā hi sattvā
 dānaṃ dadeyurvividhamanantakalpān 
 buddhāna dadyuḥ satatamaviṣṭhihanto
 bodhyarthiko co daditu dānaskandham   
 yaścaiva bhikṣurabhiratu śūnyatāyāṃ
 buddhānnamasye daśanakhaprāñjalīyo 
 na sa dānaskandhaḥ purimaku yāti saṃkhyāṃ
 yaḥ śūnyatāyāmabhiratu bodhisattvaḥ   
 taṃ co labhitvā sa hi naru puṇyavanto
 dānaṃ dadeti vipulu janetva śraddhām 
 paryeṣamāṇo atuliya buddhabodhiṃ
 aupamyametaṃ kṛtu puruṣottamena   
 yaśco samādhimimu varu śreṣṭha gṛhṇe
 ccatuṣpadāṃ gātha sa tuṣṭacittaḥ 
 yaḥ puṇyaskandho upacitu tena bhoti
 tat sarvadānaṃ śatimakalā nu bhoti   
 na tāva śīghraṃ pratilabhi buddhajñānaṃ
 dānaṃ dadet so hitakaru bodhisattvaḥ 
 aśrutva etaṃ viraju samādhi śāntaṃ
 yatha śrutva śīghraṃ labhati sa buddhajñānam   
 yaśco labhitvā imu vara śāntabhūmiṃ
 śrutasya gotraṃ imu virajaṃ samādhim 
 puryāpuṇeyyā pramuditu bodhisattvaḥ
 sa śīghrametaṃ pratilabhi buddhajñānam   
 yo'pī nidhānaṃ pratilabhi evarūpaṃ
 kṣetrānanantān yathariva gaṅgavālikāḥ 
 te co bhaveyurmaṇiratanāna pūrṇā
 divyāna co tathapi ca mānuṣāṇām   
 durdharṣu so bhoti prebhūtakośo
 mahādhano dhanaratanenupetaḥ 
 yo bodhisattvo labhati imaṃ samādhiṃ
 paryāpuṇantaḥ satatamatṛptu bhoti   
 rājyaṃ labhitvā paramasamṛddha sphītaṃ
 na tena tuṣṭo bhavati kadāci vijñaḥ 
 yathā labhitvā imu virajaṃ samādhiṃ
 tuṣṭo udagro bhavati sa bodhisattvaḥ   
 te te dharmadharā bhavanti satataṃ buddhāna sarvajñināṃ
 dhārentī varadharmanetri vipulāṃ kṣīṇāntakāle tathā 
 dharmakośadharā mahāmatidharāḥ sarvajñagañjaṃdharāḥ
 te te sattva sahasrakoṭiniyutāṃstoṣanti dharmasvaraiḥ   
 te te śīladhanenupeta matimān śikṣādhanāḍhyā narāḥ
 te te śīlavrate sthitā abhiratā dharmadrumasyāṅkurāḥ 
 te te raktakaṣāyacīvaradharā naiṣkramyatuṣṭāḥ sadā
 te te sattvahitāya apratisamāḥ sarvajñatāṃ prasthitāḥ   
 te te dānta sudānta sattvadamakā damathenupetāḥ sadā
 te te śānta suśāntatāmanugatāḥ śāntapraśāntendriyāḥ 
 te te supta prasupta sattva satataṃ dharmasvanairbodhayī
 bodhitvā varaśreṣṭha dharmaratanaiḥ sattvān pratiṣṭhāpayī   
 te te dānapatī bhavanti satataṃ sada muktatyāgī vidu
 te te matsariyairna saṃvasi mahātyāge ramante sadā 
 te te sattva daridra dṛṣṭva dukhitān bhogehi saṃtarpayī
 te te sattvahite sukhāya satataṃ sarvajñatāṃ prasthitāḥ   
 te te āhani dharmabheri vipulāṃ jñāne sadā śikṣitāḥ
 chindantī jana sarva saṃśayalatāṃ jñāne sadā prasthitāḥ 
 te te suśruta dharmadhāri virajā sūtrāntakoṭīśatān
 parṣāyāṃ sthita āsane matidharāḥ pravyāharī paṇḍitāḥ   
 te te bhonti bahuśrutāḥ śrutidharāḥ saṃbuddhadharmaṃdharāḥ
 kośān dharmamayān dharanti munināṃ dharmānnidhāne ratāḥ 
 te te bhonti viśālaprajña vipulāṃ prīitiṃ janenti sadā
 deśentā varadharma śānta nipuṇaṃ nairyāṇikaṃ durdṛśam   
 te te dharmamadharmajñeya matimān dharme sthitāḥ sūratāḥ
 dharmarājyi praśāsi apratisamā varadharmacārī sadā 
 te te bhonti viśiṣṭadharmagurukā gurugaurave ca sthitāḥ
 dharme nagavare sthitā matidharā dharmadhvajocchrāyikāḥ   
 te te matta pramatta sattva satataṃ dṛṣṭvā pramāde sthitān
 dṛṣṭvā caiva pranaṣṭa utpathagatān saṃsāramārge sthitān 
 teṣū maitra janitvudāra karuṇā muditāpyupekṣā sthitā
 teṣāṃ mārgavaraṃ pradarśayi śivamaṣṭāṅgikaṃ durdṛśam   
 te tu nāva karitva dharma sudṛḍhāṃ dhārenti sattvān bahūn
 udyantān mahārṇaveṣu patitān saṃsārasrotogatān 
 bodhyaṅgā bala indriyaiḥ kavacitāḥ saddharmanāvāruhāḥ
 tīre pārami kṣema nityamabhaye sthāpenti sattvān sadā   
 te te vaidyavarā vrateṣu caritā vaidyottamā vedakā
 vidyājñānavimuktipāragamitā saddharmabhaiṣajyadāḥ 
 dṛṣṭvā sattva gilāna nekavividhai rogaiḥ samabhyāhatān
 teṣāṃ dharmavirecanaṃ dadati taddharmaiścikitsanti tān   
 te te vādi apavādimathanā lokendra vāgīśvarāḥ
 sarvajñeyaprabhaṃkarā matidharā varajñānabhūmisthitāḥ 
 śūra jñānabalā balapramathanāḥ saṃvarṇitā jñānibhiḥ
 jñāneno bahusattvakoṭiniyutāṃstoṣyanti dharme sthitāḥ   
 te te'dhipati sārthavāha vipadaḥ sattvāna trāṇārthikāḥ
 dṛṣṭvā sattva pramūḍha mārgaratane sada mārapāśe sthitāḥ 
 teṣāṃ mārgavaraṃ prakāśayi śivaṃ kṣemaṃ sadā nirvṛtī
 yena jñānapathena nenti kuśalān bahusattvakoṭīśatān   
 te te lenu bhavanti trāṇu śaraṇaṃ cakṣuḥ pradīpaṃkarāḥ
 bhītānāmabhayapradāśca satataṃ trastāna cāśvāsakāḥ 
 te'tiduḥkhita sattva jñātva paramān jātyandhabhūtānimān
 dharmāloku karonti dharmaratane bhūtanaye śikṣitāḥ   
 ye ye śilpavarā jage bahukarāḥ sattvāna arthāvahā
 yebhiḥ sattva sadā bhavanti sukhitāḥ śilpeṣu saṃśikṣitāḥ 
 śikṣāpāramitāṃ gatāḥ sukuśalā āścaryaprāptādbhutā
 ye bodhīnabhiprasthitā matidharā lokasya cakṣurdadāḥ   
 no te tṛpta kadācidapratisamā varabuddhadharmaśrutāḥ
 śīlakṣāntisamādhipāragamitā gambhīradharmaśrutāḥ 
 no tṛptāśca pareṣu dharmaratanaṃ te deśayantaḥ śivaṃ
 mokṣopāyu pravarṣamāṇu varṣaṃ dharmairnarāṃstarpayī   
 yāvanto bahu sattva teṣupagatā dharmārthikāḥ paṇḍitāḥ
 śroṣyāmo varadharmaśreṣṭharatanaṃ mārgaṃ ṛjuṃ añjasam 
 teṣāṃ chindiṣu saṃśayān matiadharā dharmeṇa saṃtoṣayī
 śīlakṣāntisamādhipāramigatā jānanta sattvaśayān   
 jñānī jñānavarāgra pāramigatāḥ sattvāśaye kovidāḥ
 jānantaḥ parasattvacittacaritaṃ yeṣāṃ kathā yādṛśī 
 ye ye jñānakathāya sattvanayutā varadharmacakṣurlabhāḥ
 te te jñānaviśeṣapāramigatā mārgopadeśaṃkarāḥ   
 mārā koṭisahasra teṣa viduṣāṃ cittaṃ pi no jāniṣu
 ākāśe yatha pakṣiṇāṃ padagatiṃ jñātuṃ na śakyā kvacit 
 śāntā dānta praśānta jñānavaśino āryasmi jñāne sthitāḥ
 sarvān māra nihatya śūra vṛṣabhā budhyanti bodhiṃ śivām   
 ṛddhipāramiprāpta bhonti satataṃ gacchanti kṣetrān śatān
 paśyanti bahubuddhakoṭiniyutān gaṅgā yathā vālikāḥ 
 cakṣusteṣa na sajjate daśadiśe paśyanti rūpān bahu
 ye co sattva daśaddiśe bhavasthitāḥ sarveṣa te nāyakāḥ   
 te tasyo bhaṇi ānuśaṃsa sakalāṃ kalpāna koṭīśatān
 no co pūrvacarīya varṇa kṣapaye pratibhānato bhāṣato 
 buddhānāṃ dhanamakṣayaṃ suvipulaṃ jñānasya co sāgaraṃ
 yo etaṃ virajaṃ samādhimatulaṃ dhāreya kaścinnaraḥ   
 iti śrīsamādhirāje śīlaskandhanirdeśaparivartaḥ ṣaṭatriṃśatitamaḥ   
 yaśaḥ prabhaparivartaḥ 
 tatra bhagavān punarapi candraprabhaṃ kumārabhūtamāmantrayate smatasmāttarhi kumāra bodhisattvena mahāsattvenemāṃścāparimāṇānāścaryādbhutān bodhisattvadharmānākāṅkṣatā kṣipraṃ cānuttarāṃ samyaksaṃbodhimabhisaṃboddhukāmenāyaṃ sarvadharmasvabhāvasamatāvipañcitaḥ samādhiḥ śrotavya udgrahītavyaḥ paryavāptavyo dhārayitavyo vācayitavyaḥ pravartayitavyaḥ uddeṣṭavyaḥ svādhyātavyo'raṇābhāvanayā bhāvayitavyo bahulīkartavyaḥ parebhyaśca vistareṇa saṃprakāśayitavyaḥ 
 kṣāntibalaṃ cānena bhāvayitavyam 
 kṣāntirāsevayitavyā bhāvayitavyā bahulīkartavyā 
 dharmārthikena ca bhavitavyaṃ dharmakāmena dharmapratigrāhakena dharmānudharmapratipannena 
 buddhapūjābhiyuktena bhavitavyam 
 tena triṣu sthāneṣvabhiyogaḥ karaṇīyaḥ 
 katameṣu triṣu 
 yaduta kleśakṣayāya puṇyabalādhipataye buddhajñānamākāṅkṣatā kuśalamūlānyavaropayitavyāni no tu khalu lokasukhasparśābhikāṅkṣiṇā 
 eṣu triṣu sthāneṣvabhiyogaḥ karaṇīyaḥ 
 atha khalu bhagavāṃstasyāṃ velāyāṃ candraprabhasya kumārabhūtasya tamevārthamudyotayamāna imameva pūrvayogakathānirdeśaṃ gāthābhigītena saṃprakāśayati
 hanta śṛṇotha mametu kumārā
 kalpasahasra yathā caritā me 
 pūjita buddhasahasraśatāni
 eṣatu eti samādhi praṇītam   
 kalpa acintiya evamatītāḥ
 kṣetraśateṣu ye vālika asti 
 eṣa nidarśanu kīrtitu bhotī
 yaṃ jinu āsi gaṇeśvaranāmā   
 ṣaṣṭiranūnaka koṭisahasrā
 ṇyāsi gaṇottamu tasya jinastha 
 sarvi anāsravi kṣīṇakileśā
 aṣṭavimokṣapratiṣṭhita dhyāyī   
 tatra ca kāli iyamapi sarvā
 kṣema subhikṣa anākula āsīt 
 saukhyasamarpita sarvamanuṣyāḥ
 prīṇita mānuṣakebhi sukhebhiḥ   
 puṇyabalena ca sarva upetā
 darśaniyāstatha premaṇiyāśca 
 āḍhya mahādhana sarva samṛddhā
 divyasukhena samarpitagātrāḥ   
 sūratu suvrata mandakileśāḥ
 kṣāntibalābhiratā abhirūpāḥ 
 devapureṣu yathā maruputrāḥ
 śīlaguṇopagatā matimantaḥ   
 tatra ca kāli mahīpatirāsīd
 rājasuto varapuṣpasunāmā 
 tasya ca putra anūnakamāsan
 pañcaśatā smṛtimanmatimantaḥ   
 tena ca rājasutena jinasyo
 ṣaṣṭi udyānasahasraśatāni 
 puṣpaphalapratimaṇḍita sarve
 tasya niryātita kāruṇikasya   
 vicitra udyāna sahasraśatā
 caṃkramaśayyaniṣadyasahasraiḥ 
 cīvarakoṭisahasraśatebhiḥ
 saṃstṛta caṃkramaṇāśca niṣadyāḥ   
 evamanekaprakārasahasrā
 yāttaka śrāmaṇakāḥ paribhogāḥ 
 rājasutena prasannamanenā
 tasya upasthāpitāḥ sugatasya   
 so daśasu śubhakarmapatheṣu
 rāja pratiṣṭhita sādhūjanenā 
 prāṇasahasraśatānayutebhi
 rgacchi puraskṛtu nāyaku draṣṭam   
 puṣpavilepanadhūpa gṛhītvā
 chatrapatākadhvajāṃstatha vādyān 
 pūja karitva sa tasya jinasya
 prāñjalikaḥ purata sthita āsīt   
 tuṣṭa abhūttada bhikṣusahasrā
 devamanuṣyatha yakṣasurāśca 
 vyākaru kiṃ nu jino imu pūjāṃ
 sādhu kiṃ vakṣyati dharmu narendraḥ   
 tasya ca āśaya jñātva svayaṃbhū
 rājasutasya niruttaru cittam 
 pāragato abhimuktipadeṣu
 tasyima deśayi śānta samādhim   
 yāva pramukta girā sugatenā
 kampita medini savanaṣaṇḍā 
 puṣpa pravarṣi tadā gaganātaḥ
 padmaśatāpi ca udgata bhūmau   
 vyākari nāyaku āśayu jñātvā
 arthapadeṣu suśikṣita śāstā 
 deśayi śānta samādhi narendra
 statrimi arthapadāni śṛṇotha   
 sarvi bhavā abhavāḥ parikalpā
 stuccha marīcisamā yatha māyāḥ 
 vidyatameghasamāścala śūnyāḥ
 sarvi nirātma nisattva nijīvāḥ   
 āditu śūnya anāgata dharmā
 nāgata asthita sthānavimuktāḥ 
 nityamasāraka māyasvabhāvāḥ
 śuddha viśuddha nabhopama sarve   
 naiva ca nīla na pita na śvetā
 nāmatu riktaku ghoṣasvabhāvāḥ 
 cittavivikta acittasvabhāvāḥ
 sarvarūtāpagatāḥ kṣaṇikatvāt   
 bhāṣatu akṣaru saṃkramu nāsti
 no pi abhāṣatu saṃkaru bhoti 
 nāpi ca akṣara deśa vrajantī
 no punarakṣaru krānti kutaścit   
 akṣara akṣaya kṣīṇa niruddhā
 bhāṣatato va abhāṣatato vā 
 nityamimakṣara akṣaya uktā
 yaḥ parijānati so'kṣayu bhoti   
 buddhasahasraśatā ya atītā
 dharmasahasraśatāni bhaṇitvā 
 naiva ca dharmu na cākṣara kṣīṇā 
 nāsti samutpatti tena akṣīṇā   
 yena prajānati akṣayadharmān
 nityu prajānati akṣayadharmān 
 sutrasahasraśatāni bhaṇitvā
 sarvi anakṣara jānati dharmān   
 yaṃ ca prabhāṣati dharma jinasyo
 taṃ ca na manyati so'kṣayatāye 
 ādi nirātmani ye tvimi dharmā
 tāṃśca prabhāṣati no ca kṣapeti   
 sarvagiraḥ sa prabhāṣati vijño
 no ca girāya harīyati cittam 
 sarvagiro girighoṣanikāśo
 tena na sajjati jātu girāye   
 yāya girāya sa kīrtitu dharmaḥ
 sā gira tatkṣaṇi sarva niruddhā 
 yādṛśu lakṣaṇu tasya girāye
 sarvimi dharma tallakṣaṇaprāptāḥ   
 sarvimi dharma alakṣa vilakṣā
 sarvi alakṣaṇa lakṣaṇaśuddhāḥ 
 nitya vivikta viśuddha nabho vā
 saṃkhya samāsatu te na upenti   
 saṃskṛtāsaṃskṛta sarvi viviktā
 nāsti vikalpana teṣamṛṣīṇām 
 sarvagatīṣu asaṃskṛta prāptā
 dṛṣṭigatehi sadaiva viviktāḥ   
 nityamarakta aduṣṭa amūḍhā
 stasya svabhāva samāhitacittāḥ 
 eṣa samādhibalī balavanto
 yo imu jānati īdṛśa dharmān   
 śailaguhāgiridurganadīṣu
 yadva pratiśrutka jāyi pratītya 
 evimu saṃskṛti sarvi vijāne
 māyamarīcisamaṃ jagu sarvam   
 prajñabalaṃ guṇa dharmagatānāṃ
 jñānabalena abhijña ṛṣīṇām 
 vāca upāyakuśalya niruktā
 yatra prakāśitu śānta samādhiḥ   
 kalpitu vuccati kalpanamātraṃ
 antu na labhyati saṃsaramāṇe 
 koṭi alakṣaṇa yā puri āsī 
 dapi anāgati pratyayatāye   
 karma kriyāya ca vartati evaṃ
 hīna utkṛṣṭatayā samudenti 
 vivikta dharma sadā prakṛtīye
 śūnya nirātma vijānatha sarvān   
 saṃvṛti bhāṣitu dharma jinenā
 saṃskṛtasaṃskṛta paśyatha evam 
 nāstiha bhūtatu ātma naro vā
 etaku lakṣaṇa sarvajagasya   
 kṛṣṇāśubha ca na naśyati karma
 ātmana kṛtva ca vedayitavyam 
 no puna saṃkrama karmaphalasya
 no ca ahetuka pratyanubhonti   
 sarvi bhavā alikā vaśikāśco
 riktaku tuccha phenasamāśca 
 māyamarīcisamāḥ sada śunyā
 deśitu śabditu te ca viviktāḥ   
 evaṃ vijānatu manyana nāstī
 śīlavu bhotī aniśritacittaḥ 
 kṣāntibalena na kalpayi kiṃci
 eva carantu samāhitu bhoti   
 yāttaka dharma vijāni sa rājā
 tāttaka deśita tena jinena 
 śrutva nṛpo imu dharma jinasyo
 saparivāru samādadi śikṣām   
 rājasuto imu śrutva samādhiṃ
 āttamanā mudito bhaṇi vācam 
 suṣṭhu subhāṣitu eṣa samādhī
 eṣa tavā caraṇeṣu patāmi   
 tatra ca prāṇisahasra aśītiḥ
 śrutvimu dharmasvabhāva praṇītam 
 bhūtu ayaṃ paramārtha nirdeśo
 te anutpattika kṣānti labhiṃsu   
 nāsti upādu nirodhu narasyo
 evimi dharma sadā viviktāḥ 
 eva prajānatu no parihāṇi
 rāja labhī anutpattika kṣāntim   
 rāja tadā vijahitvana rājyaṃ
 pravraji śāsani tasya jinasya 
 te'pyanu pravrajitāḥ suta rājñaḥ
 pañcaśatāni anūnaka sarve   
 pravrajito yada rāja saputro
 anya tadā bahuprāṇisahasrāḥ 
 pravrajitāḥ sugatasya samīpe
 dharma gaveṣiyu tasya jinasya   
 viṃśativarṣaśatān paripūrṇān
 dharma prakāśitu tena jinenā 
 rāja saputraku tena janenā
 viṃśativarṣaśatā cari dharmam   
 atha apareṇa punaḥ samayena
 so'pi jinaḥ parinirvṛtu āsīt 
 ye jinaśrāvaka te'pi atītāḥ
 so'pi ca dharmu parittaku āsīt   
 tasya ca rājina putra abhūṣī
 puṇyamatī sada śrāddhu prasannaḥ 
 tasya ca bhikṣu kulopagu āsīt 
 so imu deśayi śānta samādhim   
 so akhilo madhuro ca abhūṣī
 satkṛtu prāṇisahasraśatebhiḥ 
 devata koṭiśatānyanubaddhā
 varṇa bhaṇanti kulān praviśitvā   
 sa smṛtimān matimān gatimāṃśco
 suvratu sūratu śīlarataśca 
 susvaru aparuṣa so madhuraśco
 dhātuṣu jñānavaśī varaprāptaḥ   
 cīvarakoṭiśatāna ca lābhī
 āsi sa bhikṣu yaśaḥprabhu nāmnā 
 tasya ca puṇyabalaṃ asahantā
 bhikṣusahasra tadā jani īrṣām   
 puṇyabalena ca rūpabalena
 jñānabalena ca ṛddhibalena 
 śīlabalena samādhibaleno
 dharmabalena samudgata bhikṣuḥ   
 hṛṣṭamanaśca priyaśca janasyo
 bhikṣu upāsakabhikṣuṇikānām 
 ye jinaśāsani sattva prasannā
 steṣamabhīpsita pūjaniyāśca   
 yaśca sa rājinu putru abhūṣī
 puṇyamatī sada śrāddhu prasannaḥ 
 jñātva praduṣṭamanān bahubhikṣūṃ
 rakṣa sa kārayi ācariyasya   
 pañcahi prāṇisahasraśatehī
 varmita khaḍgagadāyudhakehi 
 tehi sadā parivārita bhikṣu
 bhāṣati bhūtacarīmaparyantām   
 so pariṣāya prabhāṣati dharmaṃ
 śūnya nirātma nirjīvimi dharmāḥ 
 ye upalambhika ātmaniviṣṭā
 steṣa na rocati yaṃ bhaṇi bhikṣuḥ   
 utthitu bhikṣava śastra gṛhītvā
 yeṣa na rocati śūnyata śāntā 
 eṣa adharma prabhāṣati bhikṣuḥ
 etu hanitva bhaviṣyati puṇyam   
 dṛṣṭva ca śastra na bhāyati bhikṣuḥ
 śūnyaka dharmamanusmaramāṇaḥ 
 nāstiha sattva naro vāpahatyai
 kuḍyasamā imi riktaka dharmāḥ   
 bhikṣu karoti sa añjali mūrdhnā
 bhāṣati vāca namo'stu jinānām 
 yena satyenimi śūnyaka dharmā
 bhontimi śastra māndāravapuṣpāḥ   
 śīlavratopagatasya munisyo
 bhāṣitamātra ananyathavākye 
 kampita medini savanaṣaṇḍā
 śastra te jāta māndāravapuṣpāḥ   
 bhikṣu abhūttada maṃkuśarīrā
 ye upalambhika śastragṛhītāḥ 
 bhūyu ya śakyupasaṃkramaṇāye
 trasya abhūt sumahādbhutajātāḥ   
 ye puna śrāddha prasanna munīndre
 yeṣiha rocati śunyata śāntā 
 tehi huṃkārasahasra karitvā
 dūṣyaśatairabhichādita bhikṣuḥ   
 bhikṣu janitvana maitra sa teṣu
 sarvajanasya purasta bhaṇāti 
 ye mayi sattva pradoṣa karontī
 teṣa kṛte na hu bodhi carāmi   
 tena ca varṣa aśītiranūnā
 bhāṣita śūnyata koṣu jinānām 
 bhikṣusahasra pratyarthika āsan
 ye ca nivārita rājasutena   
 so'pi tadā paribhūt abhūṣī
 tasya ca bhikṣu parīttaku āsan 
 vācamaniṣṭa tadā śruṇamānaḥ
 kṣāntibalā cyuta no ca kadācit   
 so'pareṇa ca punaḥ samayena
 prāṇiśatāna karī mahadartham 
 śīlamakhilamanusmaramāṇaḥ
 puṇyamatisya tadā bhaṇi vācam   
 tatra sa gauravu kṛtva udāraṃ
 puṇyamatī avacī tada bhikṣum 
 mā mama kinacidācariyasyo
 cetasi kiṃci kṛtaṃ amanāpam   
 so avacī śṛṇu rājakumārā
 kṣāntibalena samudgata buddhāḥ 
 yena mi bhāṣita vācamaniṣṭā
 stasyimi antiki maitra udārā   
 yena sa kalpasahasraśatāni
 kṣānti niṣevita pūrvabhaveṣu 
 so ahu bhikṣu yaśaḥprabhu āsaṃ
 śākyamunirbhagavān bhaṇi vācam   
 yena yaśaḥprabhu rakṣitu bhikṣuḥ
 puṇyamatī tada rājinu putraḥ 
 jātisahasra mamāsi sahāyaḥ
 so maya vyākṛtu maitraku buddhaḥ   
 yena gaṇeśvara pūjitu śāstā
 yena tu kārita śreṣṭha vihārāḥ 
 pūrvamasau varapuṣpasunāmā
 so padumotturu āsi munīndraḥ   
 eva mayā bahukalpa anantā
 dhārayitāmimu dharma jinānām 
 kṣāntibalaṃ samudānita pūrve
 śratva kumāra mamā anuśikṣāḥ   
 nirvṛtimapyatha bheṣyati evaṃ
 paścimi kāli saddharmavilope 
 bhikṣu va tīrthamateṣvabhiyuktā
 te mama dharma pratikṣipi śāntam   
 unnata uddhata duṣṭa pragalbhā
 pāpasahāyaka bhojanalubdhāḥ
 cīvarapātraratāḥ paṭalubdhāḥ
 lābhasaṃniśrita te kṣipi dharmam   
 duṣtapraduṣṭamanā akṛtajñā
 hīnakuleṣu daridrakuleṣu 
 pravrajitā iha śāsani mahyaṃ
 te'pi pratikṣipi śāntamu dharmam   
 māramatena ca mohita sattvā
 rāgavaśānugatābhiniviṣṭāḥ 
 mohavaśena tu mohita bālā
 yeṣa na rocati śūnyata śāntā   
 bhikṣu ca bhikṣuṇikā gṛhiṇaśco
 grāhita mohita pāpamatībhiḥ 
 teṣa vaśānugatā sada bhūtvā
 paścimi kāli pratikṣipi bodhim   
 śrutva kumāra imā mama vācaṃ
 bhikṣu araṇyakule vasi nityam 
 yeṣiya rocati śūnyata śāntā
 tairayu dhāritu dharmu jinānām   
 pravraji te mama śāsani caritva
 bhikṣu upasaṃpadapoṣadhakarmam 
 bhuñjimu piṇḍamasaktā aduṣṭā
 ye imu dhārayiṣyanti samādhim   
 jīvita kāya apekṣi prahāyā
 śūnyata bhāvayathā supraśāntām 
 yuktaprayuktamanā ca bhavitvā
 seva araṇya sadā mṛgabhūtāḥ   
 nitya karotha ca pūja jinānāṃ
 chatradhvajarddhiyamālyavihāraiḥ 
 cetiya pūjayathā pratimānāṃ
 kṣipra labhiṣyatha etu samādhim   
 stūpa karāpayathā sugatānāṃ
 hemavibhūṣita rūpiyaliptān 
 pratima suniṣṭhita ratnavicitrā
 bodhinidhānu janitvana cittam   
 yāvati pūja jagesmi praṇītā
 divyatha mānuṣikā ramaṇīyā 
 sarva gaveṣiya buddha mahethā
 bodhinidhānu karitva pratijñām   
 dharmata paśyatha sarvi narendrān
 yāvata santi daśa diśi loke 
 dṛśyati nirvṛti sarvajinānāṃ
 dharmatayā sthita saṃmukha buddhāḥ  
 bhotha ca sarviṣu tyāgādhimuktāḥ
 śīlaviśuddhagatā sthiracittāḥ 
 kṣāntiratāḥ sada maitraratāśco
 sarvi prajānatha śūnyaka dharmān   
 vīryu janetha alīna adīnāḥ
 dhyānaratāḥ pravivekaratāśca 
 prajña prajānatha prajñaviśuddhiṃ
 bheṣyatha kāruṇikā nacireṇa   
 rāgu śametha sadā aśubhā ye
 doṣu nigṛhṇatha kṣāntibalena 
 mohu nigṛhṇatha prajñabalenā
 prāpsyatha bodhi jinānu praśastām   
 kāyu vibhāvayathā yathā phenaṃ
 duḥkhamasāraku pūtidurgandham 
 skandha prajānatha riktaka sarvāṃ
 llapsyatha jñānamanuttaru kṣipram   
 dṛṣṭi ma gṛhṇatha pāpika jātu
 ātma ayaṃ puruṣo atha jīvaḥ 
 sarvi prajānatha śūnyaka dharmān
 kṣipra spṛśiṣyatha uttamabodhim   
 lābha ma kurvatha gṛddho kadācit
 mā paritapyatha piṇḍalamabdhvā
 nindita śaṃsita mā khu calethā
 merusamāśca akampiya bhothā   
 dharma gaveṣatha gauravajātāḥ
 śratva tadāpi ca tatpara bhotha 
 tiṣṭhata gocari sarvajinānāṃ
 yāsyatha kṣipra sukhāvatikṣetram   
 sarvajage samacitta bhavitvā
 apriya mā priya citta karotha 
 mā na gaveṣatha lābhu yaśo vā
 kṣipra bhaviṣyatha buddha munīndrāḥ   
 buddhaguṇāṃśca prabhāṣatha nityaṃ
 bhūtaguṇehi niruktipadehi 
 yān guṇa śrutviha sattva prasannāḥ
 buddhaguṇeṣu spṛhāṃ janayeyuḥ   
 nitya sagaurava cācariyeṣu
 mātu pitustatha sarvajagasmin 
 mā puna mānavaśānuga bhothā
 lapsyatha lakṣaṇa triṃśa duve ca   
 saṃgaṇikāṃ vijahitva aśeṣāṃ
 nityu vivekaratāpi ca bhotha 
 sūrata nityupaśobhana śāntā
 ātmahitāḥ parasattvahitāśca   
 maitri niṣevi tathā karuṇāṃ co
 muditapekṣaratāḥ sada bhotha 
 śāstuḥ praśāsanu paśyatha nityaṃ
 bheṣyatha kṣipra hitaṃkaru loke   
 pāpaka mitra ma jātu bhajetha
 sevatha mitra ye bhonti udārāḥ 
 yeṣiha rocati śūnyata śāntā
 ye abhiprasthitā uttamabodhim   
 śrāvakabhūmi ma śikṣatha jātu
 mā ca spṛheṣyatha tatra carīye 
 cittu ma riñcatha buddhaguṇeṣu
 kṣipra bhaviṣyatha buddha jinendrāḥ   
 satya giraṃ sada bhāṣatha śuddhāṃ
 mā mṛṣa bhāṣatha mā paruṣāṃ ca 
 nitya priyaṃ madhuraṃ ca bhaṇethā
 lapsyatha vāca lokācariyāṇām   
 kāyi anarthika jīvita bhothā
 mātma utkarṣaka mā parapaṃsī 
 ātmaguṇān samudānayamānāḥ
 paracariyāsu upekṣaka bhotha   
 śūnyavimokṣaratāḥ sada bhothā
 mā praṇidhāna karotha gatīṣu 
 sarvanimitta vivarjya aśeṣāṃ
 bhotha sadā animittavihārī   
 anta vivarjayathā sadakālaṃ
 śāśvatucchedasthitā ma bhavātha 
 pratyayatā sada budhyata sarvaṃ
 eva bhaviṣyatha yādṛśa śāstā   
 kāmaratīṣu ratiṃ vijahitvā
 doṣakhilāṃśca malān vijahitvā 
 mohatamo vijahitvase sarvaṃ
 śāntaratā narasiṃha bhavātha   
 nityamanitya ca paśyatha nityaṃ
 sarvabhavā sukhaduḥkha vimucya 
 aśubhamanātmata ātmaśubheṣu
 bhāvayamānu bhaveya naredraḥ   
 lokapradīpakarebhi jinebhi
 ryeṣiha yoniśo dharma sunīta 
 tairiha mārabalāni hanitvā
 prāptamanuttarabodhirudārā   
 yāttaka bhāṣita eti guṇā me
 ye ca prakāśita doṣaśatā me 
 doṣa vivarjiya śikṣa guṇeṣu
 bheṣyasi buddhu tadeha kumāra   
 iti śrīsamādhirāje yaśaḥprabhaparivartaḥ saptatriṃśatitamaḥ   
 kyavāṅbhanaḥsaṃvaraparivartaḥ 
 tasmāttarhi kumāra kāyasaṃvarasaṃvṛto bhaviṣyāmītyevaṃ tvayā kumāra śikṣitavyam 
 tatra kumāra katamaḥ kāyasaṃvaraḥ 
 yena kāyasaṃvareṇa samanvāgato bodhisattvo mahāsattvaḥ sarvadharmeṣvasaṅgajñānaṃ pratilabhate
 ayamucyate kumāra kāyasaṃvara iti 
 yena kāyasaṃvareṇa samanvāgato bodhisattvo mahāsattvo dvātriṃśanmahāpuruṣalakṣaṇāni pratilabhate
 ayamucyate  iti 
 yena  mahāsattvo daśa tathāgatabalāni catvāri vaiśāradyāni aṣṭādaśāveṇikān buddhadharmān pratilabhate
 ayamucyate  iti 
 yena  mahāsattvastrīṇi vimokṣamukhāni pratilabhate 
 katamāni trīṇi 
 yaduta śūnyatāmanimittamapraṇihitam 
 imāni trīṇi vimokṣamukhāni
 ayamucyate  iti 
 yena  mahāsattvaścaturo brāhmān vihārān pratilabhate 
 katamāṃścaturaḥ 
 yaduta maitrīṃ karuṇāṃ muditāmupekṣāṃ imāṃścaturo brāhmān vihārān
 ayamucyate  iti 
 yena mahāsattvaścatasraḥ pratisaṃvidaḥ pratilabhate 
 katamāścatasraḥ 
 yaduta arthapratisaṃvit dharmapratisaṃvit niruktipratisaṃvit pratibhānapratisaṃvit 
 imāścatasraḥ pratisaṃvidaḥ
 ayamucyate iti 
 yena mahāsattvaḥ saptatriṃśadbodhipakṣān dharmān pratilabhate 
 katamān saptatriṃśat 
 yaduta catvāri smṛtyupasthānāni 
 catvāri samyakprahāṇāni 
 catura ṛddhipādān 
 pañcendriyāṇi 
 pañca balāni 
 sapta bodhyaṅgāni 
 āryāṣṭāṅgakaṃ mārgam 
 imān saptatriṃśadbodhipakṣān dharmān pratilabhate 
 ayamucyate  iti 
 yena  mahāsattvo mahākaruṇāvihāraṃ pratilabhate 
 mahopekṣāvihāraṃ pratilabhate
 kṣemāṃśca vitarkān pratilabhate 
 pravivekāṃśca dharmān pratilabhate 
 ayamucyate kāyasaṃvara iti 
 punaraparaṃ kumāra yena kāyasaṃvareṇa samanvāgato bodhisattvo mahāsattvaḥ prāṇātipātāt
 prativirato bhavati 
 adattādānāt abrahmacaryānmṛṣāvādāt piśunavacanāt paruṣavacanāt saṃbhinnapralāpāt abhidhyāyādū vyāpādanmithyādṛṣṭeḥ prativirato bhavati 
 tulākūṭānmānakūṭātkāṃsyakūṭāt karṣaṇabandhanarodhanatāḍanacchedanabhedanaviparāmoṣālokasāhasebhyaḥ prativarato bhavati 
 na hastalolaḥ na pādalolo hastapādasaṃyataḥ 
 tasya sarvaṃ kāyavāṅbhanodauṣṭhulyaṃ prahīṇaṃ bhavatyucchinnamūlaṃ tālāmastakavadāyatyāmanutpādadharmi 
 ayamucyate kumāra kāyasaṃvara iti 
 tadanenāpi te kumāra paryāyeṇaivaṃ veditavyam 
 bhūtapūrvaṃ kumāra atīte'dhvanyasaṃkhyeye kalpe asaṃkhyeyatare vipule apramāṇe acintye aparimāṇe yadāsīt 
 tena kālena tena samayena jñānaprabhāso nāma tathāgato'rhan samyaksaṃbuddho loka udapādi vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān 
 tena khalu punaḥ kumāra kālena tena samayena tasya bhagavato jñānaprabhāsasya tathāgatasyārhataḥ samyaksaṃbuddhasya ṣaṣṭivarṣakoṭyaḥ āyuṣpramāṇamabhūt
 ṣaṣṭirarhatkoṭyaḥ śrāvakasaṃgho'bhūt 
 aprameyāśca bodhisattvā mahāsattvāḥ saddharmaparigrāhakā abhūvan 
 tena ca kumāra kālena tena samayena rājābhūdviśeṣacintī nāma 
 atha khalu rājā viśeṣacintī aśītyā prāṇikoṭibhiḥ sārdhaṃ tathāgatamupasaṃkrāntaḥ 
 upsaṃkramya tasya tathāgatasya pādau śirasābhivandya bhagavantaṃ triḥ pradakṣiṇīkṛtyaikānte nyaṣīdat 
 ekāntaniṣaṇṇaśca rājā viśeṣacintī taṃ tathāgataṃ paryupāste 
 atha khalu kumāra jñānaprabhāsastathāgato'rhan samyaksaṃbuddho rājño viśeṣacintinaḥ saparivārasyādhyāśayaṃ viditvā ito dharmaparyāyādimaṃ kāyasaṃvarasamādhimukhapraveśaṃ gāthābhigītena deśayati 
 yathāntarīkṣaṃ gaganaṃ viśuddha
 matyantaśuddhaṃ prakṛtiprabhāsvaram 
 emeva śuddho ayu kāyasaṃvaro
 na śakyu ghoṣeṇa kadāci deśitum   
 viviktu śūnyo ayu kāyasaṃvaro
 etādṛśe te ubhi kāyalakṣaṇe 
 alakṣaṇāste yatha antarīkṣaṃ
 tallakṣaṇo deśitu kāyasaṃvaraḥ   
 yo jānatī saṃvaramevalakṣaṇaṃ
 na tasya jātu bhavatī nasaṃvaraḥ 
 ye cāpravṛttāḥ kṛtu teṣa gocaro
 anāsravasyo upapatti nāsti   
 na śakyu kāmān pratisevamānai
 rūpeṣu bhogeṣu jahitva tṛṣṇām 
 bhaveṣu doṣānavijānamānai
 rna śakyu jñātumayu kāyasaṃvaraḥ   
 anāsravaṃ saṃvaru yaḥ prajānate
 na tasya bhotī upapatti jātu 
 arhantadharmā ima evarūpāḥ
 na sukaraṃ jānitu tīrthikebhiḥ   
 ye sarvatraidhātuki trastamānasā
 na kāmabhogeṣu spṛhāṃ janenti 
 rājyena bhogaiśca na jātu arthikā
 jñāsyanti te īdṛśa kāyasaṃvaraḥ   
 artho ayaṃ vuccati kāyasaṃvaro
 arthaśca śabdena na śakyu deśitum 
 yo jānatī īdṛśu dharmanetrīṃ
 sa saṃvare'smin bhavati pratiṣṭhitaḥ   
 arthe prayuktāna mayārthu deśito
 ye arthanetrīparatā vicakṣaṇāḥ 
 anarthu varjenti ya arthayuktā
 te saṃvare'smin satataṃ pratiṣṭhitāḥ   
 artho ya ukto hi jināna śāsane
 kathaṃ sa artho bhavatī vijānato 
 yo arthanetrīya svabhāvu jānati
 pratiṣṭhitaḥ socyati kāyasaṃvare   
 yenānimittaṃ bhavatī vijānitaṃ
 nairātmyataḥ śūnyatu tucchato vā 
 na tasya jātū bhavati nasaṃvara
 stathāhi so śikṣitu bhūtaniścaye   
 bhāvānabhāvāniti yaḥ prajānati
 sa sarvabhāveṣu na jātu sajjate 
 yaḥ sarvabhāveṣu na jātu sajjate 
 sa ānimittaṃ spṛśatī samādhim   
 vijñāta yeneha nirātmadharmāḥ
 svabhāvaśūnyāḥ prakṛtiprabhāsvarāḥ 
 na tasya jātu bhavatī asaṃvara
 stathāhi so śikṣitu bhūtaniścaye   
 yo jānatī śūnyata pañcaskandhān
 viditva nairātmasvabhāvaśūnyān 
 na tasya jātu bhavatī asaṃvaro
 yat karma kāyena samācareta   
 nimittagrāhisya asaṃvṛtasya
 ya ātmasaṃjñāya sadā pratiṣṭhitaḥ 
 rūpeṣu āsvādagatasya jantunaḥ
 prakupyate rāga asaṃvṛtasya   
 ye bhūtakoṭīya bhavanti śikṣitā
 gatiṃgatāḥ sūrata śūnyatāyām 
 na teṣa rāgaḥ puna jātu kupyate
 asaṃvaro yena vrajeta durgatim   
 na śakyu kampetu yathā sumeru
 acāliyaḥ sarvapipīlikairmahān 
 tathā vidū bhūtanayeṣu śikṣito
 rūpehi divyairapi so na kampate   
 śakyeta raṅgairgaganaṃ vicitrituṃ
 śakyeta cākāśa gṛhītu pāṇinā 
 na tveva śakyaṃ sa vicālanāya
 rāgeṇa doṣeṇa na ca mārakoṭibhiḥ   
 pratiśrukā śakyu gṛhītu kenaci
 cchilā plavedapyudakasya madhye 
 draṣṭuṃ na śakyaṃ tviha tasya āśayā
 yaḥ śikṣito īdṛśi kāyasaṃvare   
 yāvanta śabdāḥ pṛthu sarvaloke
 gṛhṇitva peḍāgata śakya kartum 
 na tasya śakyaṃ sthitirasthitirvā
 vijānituṃ yaḥ sthitu kāyasaṃvare   
 śakyaṃ prabhā gṛhṇitu sūryamaṇḍalāt
 pragarjato meghatu vidyuto vā 
 na tasya kāyasya svabhāva jñātuṃ
 yaḥ śikṣitaḥ syādiha kāyasaṃvare   
 jālena pāśena ca śakyu bandhituṃ
 caturdiśaṃ vāyati vātamaṇḍalī 
 na śakyamājānitu tasya kāyaḥ
 pratiṣṭhito yo iha kāyasaṃvare   
 agocaro'sāviha sarvaprāṇināṃ
 yatra sthito yo vidu cittasaṃyame 
 yatra sthito gocari kāyasaṃvare
 na lipyate khamiva sa lokadharmaiḥ   
 śakyaṃ padaṃ paśyitu sarvaprāṇināṃ
 name carantāna pṛthak caturdiśam 
 na tasya kāyasya na cittagocaro
 pramāṇu jñātumiha śakya kenacit   
 evaṃ sthitasyo iha kāyasaṃvare
 sarve na bhonti vividhāḥ kileśāḥ 
 prahīṇa tasyeha upakileśā
 stathā hyasau śikṣitu kāyasaṃvare   
 na tasya agniḥ kramate na śastraṃ
 tathāpi agrāhyu sa tasya kāyaḥ 
 śantapraśānte sthitu so samādhau
 tathā hyasau śikṣitu kāyasaṃvare   
 evaṃ sthitasyo na bhayaṃ na trāso
 na kṣobhu cittasyu na cerṣyu jāyate 
 muktaḥ sa sarvebhirupadravebhi
 ryaḥ śikṣito tādṛśa kāyasaṃvare   
 viṣasya śastrasya na jātu bhāyati
 na cāgnimadhye na jalasya madhye 
 sarvehi muktaḥ sa upadravehi
 ya śikṣito īdṛśa kāyasaṃvare   
 caurāṇa dhūrtāna ca pāpakāriṇā
 māśīviṣāmadhyagato na bhāyate 
 tathā hi tasyo vigatātmasaṃjñā
 saṃjñāvimuktasya bhayaṃ na bhoti   
 bhayairvimuktasya na trāsu jāyate
 asaṃtrasantasya na bhoti iñjanā 
 aniñjamānasya kuto'sti trāso
 na mārakoṭībhi sa śakyu kampitum   
 ācakṣito deśitu saṃprakāśito
 yo bodhisattvasya hitāya saṃvaraḥ 
 yaḥ śikṣate īdṛśa kāyasaṃvare
 so bhoti no kampiyu mārakoṭibhiḥ   
 sarveṣu dharmeṣu asaṃjñajñānaṃ
 pūrṇā aśītiranuvyañjanāni 
 dvātriṃśa co lakṣaṇa cittaśuddhā
 na durlabhā bhonti sthitasya saṃvare   
 ya icchate budhyitu buddhadharmān
 acintiyān yeṣa pramāṇu nāsti 
 sa śikṣitu īdṛśuḥ kāyasaṃvare
 bhaviṣyate cetiyu sarvaloke   
 ya icchate dharmamimaṃ maharṣiṇāṃ
 daśo balān buddhabalānacintiyān 
 sa śikṣitu īdṛśa kāyasaṃvare
 yaḥ śikṣitastasya balā na durlabhāḥ   
 ye cāpi aṣṭādaśa buddhadharmā
 āveṇikā yeṣu jinā pratiṣṭhitāḥ 
 te cāpi tasyo na bhavanti durlabhā
 yaḥ śikṣate īdṛśa kāyasaṃvare   
 ye sapta bodhyaṅga mahāmaharṣiṇāṃ
 pratisaṃvidaśco tatha ṛddhipādāḥ 
 te cāpi tasyo na bhavanti durlabhā
 yaḥ śikṣate īdṛśa kāyasaṃvare   
 brahmāvihārāścaturaśca dhyānā
 vimokṣadvārāstraya saṃprakāśitāḥ 
 kṣemā vitarkā atha prāvivekyā
 na durlabhā bhonti sthitasya saṃvare   
 karuṇāvihārī tathupekṣalābhī
 tatha īryacaryāmiha maitrivarām 
 hitacittu bhoti ca sa sarvajage
 yaḥ kāyasaṃvari sthito bhavati   
 smṛtī upasthāna prahāṇa samyak
 pañcendriyāḥ pañca balā maharṣiṇām 
 āścarya aṣṭāṅgiku mārgaśreṣṭho
 na durlabho śikṣitu kāyasaṃvare   
 ye cāpi anye vara buddhadharmā
 acintiyā yeṣa pramāṇu nāsti 
 te tasya sarve na bhavanti durlabhā
 yaḥ śikṣate īdṛśa kāyasaṃvare   
 śrutvā iho īdṛśa kāyasaṃvare
 viśeṣaprāpto abhu rājaputraḥ 
 tuṣṭo udagro atulāya prītiyā
 sa pravrajī tasya jinasya śāsane   
 sa pravrajitvā daśa varṣakoṭī
 racārṣi śuddhaṃ vara brahmacaryam 
 bhāvetva brāhmān caturo vihārā
 narthāya lokasya sadevakasya   
 subhāvitā brahmavihāra kṛtvā
 adrākṣi buddhāna aśītikoṭiyaḥ 
 tatottare yāttika gaṅgavālikā
 idaṃ caraṃ so vara brahmacaryam   
 sarveṣa co śāsani pravrajitvā
 acārṣi śuddhaṃ vara brahmacaryam 
 bhikṣu abhūṣī vara dharmabhāṇako
 bahuśrutaśco pratibhānavāṃśca   
 akhaṇḍaśīlaśca acchidraśīlo
 viśuddhaśīlo akalmāṣaśīlaḥ 
 ārye ca śīle sa anāsrave sthitaḥ 
 prajānamāno imu kāyasaṃvaram   
 siyā kumārā tava anya sāsīd
 viśeṣacintī tada rājakuñjaraḥ 
 na eva draṣṭavyamihānyu so'bhū
 ttadāhamāsaṃ caramāṇu cārikām   
 tasmāt kumārā mama śikṣamāṇā
 pratiṣṭhihesī iha kāyasaṃvare 
 anyeṣa co deśaya prāṇakoṭināṃ
 nacireṇa tvaṃ bheṣyasi yādṛśo'ham   
 tasmāttarhi kumāra pariśuddhakāyasamācāro bhaviṣyāmītyevaṃ tvayā kumāra śikṣitavyam 
 tat kasya hetoḥ 
 pariśuddhakāyasamācāro hi kumāra bodhisattvo mahāsattvo na nirayebhyo bibheti 
 na tiryagyonerna yamalokānna sarvadurgatibhyo bibheti 
 nodakād bibheti 
 na śastrato na siṃhebhyo na vyāghrebhyo na ṛkṣebhyo na hastibhyo narṣabhebhyo na manuṣyebhyo bibheti 
 pariśuddhakāyasamācāraḥ kumāra bodhisattvo mahāsattvaḥ imamapi trisāhasraṃ mahāsāhasraṃ lokadhātuṃ karatale kṛtvā tālamātraṃ dvitālamātraṃ tritālamātraṃ catustālamātraṃ pañcatālamātraṃ ṣaṭtālamātraṃ saptatālamātramutkṣipet 
 yāvantaṃ vā punarākāṅkṣettāvantamevotkṣipet 
 punaraparaṃ pariśuddhakāyasamācāraḥ kumāra bodhisattvo mahāsattva ṛddhiprātihārye paramapāramiprāpto bhavati 
 sa ṛddhipādavipākaviśuddhaḥ puṇyaparigṛhīto vivekaviviktaḥ sarvatrānugata etatsamādhipratilabdhaḥ anāsravapuṇyapariniṣpannaḥ sarvalokadhātāvapratihatacakṣuḥ evaṃrūpaiḥ ṛddhipratihāryaiḥ samanvāgato bhavati 
 tatra katamā ṛddhiḥ 
 yayā ṛddhayā prārthanāsamṛddhipariniṣpattiḥ 
 iyamucyate ṛddhiriti 
 tatra katamad ṛddhiprātihāryam 
 yayā ṛddhayā samanvāgato bodhisattvo mahāsattva anekavidhānṛddhiviṣayān pratyunubhavati 
 eko'pi bhūtvā bahudhā bhavati
 bahudhāpi bhūtvaiko bhavati 
 avirbhāvaṃ tirobhāvamapi pratyanubhavati 
 tiraḥkuḍyaṃ tiraḥprākāraḥ tiraḥparvatamapyasajjamāno gacchati 
 ākāśe'pi kramate tadyathāpi nāma pakṣī śakuniḥ 
 pṛthivyāmapyunmajjananimajjanaṃ karoti tadyathāpi nāmodake 
 udake'pyabhidyamāno gacchati tadyathāpi nāma pṛthivyām 
 dhūmāyatyapi prajvalatyapi tadyathāpi nāma mahānagniskandhaḥ 
 imāvapi candrasūryāvevaṃmaharddhikāvevaṃmahānubhāvau evaṃmahaujaskau pāṇinā parāmṛśati parimārjati 
 ākāṅkṣamāṇo yāvad brahmalokādapi sattvān kāyena vaśe vartayati 
 atha khalu bhagavāṃstasyāṃ velāyāmimā gāthā abhāṣata
 pṛthivīya unmajja nimajja gacchatī
 abhidyamāno udake'pi gacchati 
 pakṣī yathā gaganatalena gacchatī
 dhūmāyate prajvalate ca ṛddhiyā   
 yathāntarīkṣasmi na vāyu sajjate
 gacchanti cāsmiṃ bahavo'bhrakūṭāḥ 
 tathaiva yogī gaganena gacchatī
 asajjamāno yatha vātameghaḥ   
 yathā niṣaṇṇo vidu yogi bhotī
 parimārjate pāṇina candrasūryau 
 āsanna so jānati brahmalokaṃ
 brahmāṇa koṭīna sa dharma deśayī   
 yadā ca ākāṅkṣati dharma bhāṣituṃ
 mahātrisāhasra sa vijñapeti 
 ākāṅkṣamāṇo bahukṣetrakoṭiṣu
 deśeti dharma bahusattvakoṭinām   
 tasmāttarhi kumāra pariśuddhakāyasamudācāro bhaviṣyāmītyevaṃ tvayā kumāra śikṣitavyam 
 tat kasya hetoḥ 
 pariśuddhakāyasamudācāro hi kumāra bodhisattvo mahāsattvo divyena śrotradhātunā atikrāntamānuṣakeṇa śabdān śṛṇoti divyān mānuṣyakāṃśca 
 nairayikānāmapi tiryagyonigatānāmapi yāmalaukikānāmapi 
 ye dūre antike vā devānāṃ manuṣyāṇāṃ vā dūrāvacarāṇāṃ vā antikāvacarāṇāṃ vā 
 tasmāttarhi kumāra pariśuddhakāyasamudācāro bhaviṣyāmītyevaṃ tvayā kumāra śikṣitavyam 
 tat kasya hetoḥ 
 pariśuddhakāyasamudācāro hi kumāra bodhisattvo mahāsattvaḥ parasattvānāṃ parapudgalānāṃ cetasaiva cetaḥparivitarkacaritāni yathābhūtaṃ prajānāti
 sarāgaṃ cittaṃ sarāgaṃ cittamiti yathābhūtaṃ prajānāti 
 vītarāgaṃ cittaṃ vītarāgaṃ cittamiti yathābhūtaṃ prajānāti 
 peyālaṃ 
 sadoṣaṃ vītadoṣaṃ samohaṃ vītamohaṃ sopādānamanupādānaṃ saṃkṣiptaṃ vikṣiptaṃ viparītamaviparītaṃ sakleśaṃ niṣkleśaṃ mahadgatamamahadgataṃ prabhāsvaramaprabhāsvaraṃ sapramāṇamapramāṇaṃ sottaramanuttaraṃ samāhitamasamāhitaṃ vimuktamavimuktaṃ  sāṅgaṇaṃ cittaṃ sāṅgaṇaṃ cittamiti yathābhūtaṃ prajānāti 
 anaṅgaṇaṃ cittamanaṅgaṇaṃ cittamiti yathābhūtaṃ prajānāti 
 iti hi sarvasattvānāṃ parapudgalānāṃ cetasaiva cetaḥparivitarkaṃ yathābhūtaṃ prajānāti 
 pariśuddhakāyasamudācāraḥ kumāra bodhisattvo mahāsattvaḥ sākāraṃ soddeśamanekavidhaṃ pūrvenivāsamanusmarati 
 ekāmapi jātimanusmarati 
 dve tisraḥ pañca daśa viṃśatiḥ triṃśat catvāriṃśat pañcāśat jātiaśatamapyanusmarati 
 jātisahasrapyanusmarati 
 jātiśatasahasramapi yāvadanekānyapi kalpakoṭinayutaśatasahasrāṇyanusmarati 
 saṃvartakalpamapyanusmarati vivartakalpamapi 
 yāvadanekānapi saṃvartavivartakalpānanusmarati 
 kalpamapyanusmarati kalpaśatamapi kalpasahasramapi kalpaśatasahasramapi
 yāvadanekānyapi kalpakoṭīnayutaśatasahasrāṇyanusmarati 
 yāvat pūrvāntakoṭīmapyanusmarati 
 amutrāhamāsamevaṃnāmā evaṃgotra evaṃjātya evaṃvarṇa evamāhāra evamājīva evamāyuṣpramāṇa evaṃcirasthitika evaṃsukhaduḥkhapratisaṃvedī 
 tataścyutaḥ amutropapannaḥ 
 so'haṃ tataścyuta ihāsmyupapanna iti 
 sākāraṃ sanimittaṃ soddeśamanekavidhaṃ pūrvenivāsamanusmarati 
 pariśuddhakāyasamudācāraḥ kumāra bodhisattvo mahāsattvo divyena cakṣuṣā viśuddhenātikrāntamānuṣakeṇa sarvān paśyati cyavamānānupapadyamānān suvarṇān durvarṇān sugatān durgatān hīnān praṇītān sugatimapi gacchato durgatimapi gacchato yathākarmopagān sattvān yathābhūtaṃ prajānāti ime bata sattvāḥ kāyaduścaritena samanvāgatā vāgaduścaritena samanvāgatā manoduścaritena samanvāgatā āryāṇāmapavādakā mithyādṛṣṭikā mithyādṛṣṭikarmasamādānahetoḥ kāyasya bhedāt paraṃ maraṇādapāyaṃ durgatiṃ vinipātaṃ nirayeṣu upapannāḥ 
 ime punarbata sattvāḥ kāyasucaritena samanvāgatā vākasucaritena samanvāgatā manaḥsucaritena samanvāgatā āryāṇāmanapavādakāḥ samyagdṛṣṭirmasamādānahetoḥ kāyasya bhedāt paraṃ maraṇāt sugatau svargaloke deveṣūpapannāḥ 
 iti hi devyena cakṣuṣā viśuddhenātikrāntamānuṣakeṇa sattvān paśyati cyavamānānupapadyamānān suvarṇān durvarṇān hīnān praṇītān sugatimapi gacchato durgatimapi gacchato yathākarmopagān sattvān yathābhūtaṃ prajānāti 
 pariśuddhakāyasamudācāraḥ kumāra bodhisattvo mahāsattvaḥ ekakṣaṇasamāyuktayā prajñayā yat kiṃcijjñātavyamadhimoktavyaṃ vikurvitavyaṃ tatsarvaṃ yathābhūtaṃ prajānāti śṛṇoti paśyate budhyate 
 atha khalu bhagavāṃstasyāṃ velāyāmimā gāthā abhāṣata
 abhijñākramanirdiṣṭo bodhisattvāna tāyinām 
 samādhīya sthihitvāna bodhisattvo'dhigacchati   
 śrotraṃ ca te viśodhenti divyaṃ śrotramacintiyam 
 yena śṛṇvanti te dharmān sarvabuddhehi bhāṣitān   
 sarāgamasarāgaṃ vā sadoṣaṃ vītadoṣakam 
 samohaṃ vītamohaṃ vā cittaṃ jānanti prāṇinām   
 pūrvenivāsaṃ jānanti yatra te uṣitāḥ purā 
 kalpakoṭīsahasrāṇi saṅgasteṣāṃ na vidyate   
 cakṣuśca te viśodhenti divyaṃ cakṣuranuttaram 
 anupaśyanti te sattvāṃścyavato'pyupapadyataḥ   
 ekakṣaṇasamāyuktaprajñayā sarvajātiṣu 
 yat kiṃcidiha jñātavyaṃ dharmāṇāṃ bhūtalakṣaṇam   
 tatra bhagavān punarapi candraprabhaṃ kumārabhūtamāmantrayate smatasmāttarhi kumāra vāksaṃvarasaṃvṛto bhaviṣyāmītyevaṃ bodhisattvena mahāsattvena śikṣitavyam 
 tatra kumāra katamo vāksaṃvaraḥ 
 yena vāksaṃvareṇa samanvāgato bodhisattvo mahāsattvaḥ ṣaṣṭyākārasamanvāgatamasaṅgabuddhasvaraghoṣamacityaṃ pratilabhate 
 ayamucyate kumāra vāksaṃvaraḥ 
 yena vāksaṃvareṇa samanvāgato bodhisattvo mahāsattvaḥ ādeyavākyatāṃ pratilabhate 
 ayamucyate kumāra vāksaṃvaraḥ 
 yena vāksaṃvareṇa samanvāgato bodhisattvo mahāsattvaḥ dvātriṃśanmahāpuruṣalakṣaṇāni pratilabhate 
 daśa tathāgatabalāni
 catvāri tathāgatavaiśāradhyāni
 aṣṭādaśāveṇikān buddhadharmān pratilabhate 
 ayamucyate kumāra vāksaṃvaraḥ 
 yena vāksaṃvareṇa samanvāgato bodhisattvo mahāsattvastrīṇi vimokṣamukhāni pratilabhate
 caturo brahmavihārān pratilabhate 
 ayamucyate kumāra vāksaṃvaraḥ 
 yena vāksaṃvareṇa samanvāgato bodhisattvo mahāsattvaścatvāri smṛtyupasthānāni pratilabhate 
 catvāri samyakprahāṇāni
 catura ṛddhipādān
 pañcendriyāṇi
 pañca balāni
 sapta bodhyaṅgāni
 āryāṣṭāṅgaṃ mārgaṃ pratilabhate 
 ayamucyate kumāra vāksaṃvaraḥ 
 yena vāksaṃvareṇa samanvāgato bodhisattvo mahāsattvo mahākaruṇāvihāraṃ pratilabhate
 mahopekṣāvihāraṃ pratilabhate
 kṣemāṃśca vitarkān pratilabhate
 pravivekāṃśca vitarkān pratilabhate 
 ayamucyate kumāra vāksaṃvara iti 
 punaraparaṃ kumāra vāksaṃvara ucyateyena vāksaṃvareṇa samanvāgato bodhisattvo mahāsattvo mṛṣāvādāt prativirato bhavati 
 paiśunyāt pāruṣyāt saṃbhinnapralāpāt prativirato bhavati 
 mātāpitṛṇāmācāryāṇāṃ cāntike asabhyāṃ vācaṃ na niścārayati 
 yā api tadanyā doṣopasaṃhitā vācastābhyo bodhisattvaḥ prativirato bhavati 
 tāśca vācaḥ pratiśrutkopamā avatarati 
 svapnopamā nirmitopamā marīcyupamāḥ pratiśrutkopamāḥ pratibhāsopamā māyopamā avatarati 
 sa tāmevaṃbhūtāṃ vācaṃ nopalabhate
 na kalpayati
 na manyate
 nāvalambate
 nābhiniviśate 
 ayamucyate kumāra vāksaṃvaraḥ 
 pariśuddhavāksaṃvaro hi kumāra bodhisattvo mahāsattvaḥ sarvāpāyebhyo na bibheti 
 sarvabuddhadharmān pratilabhate 
 sarvabuddharddhi sarvābhijñāṃ pratilabhate 
 atha khalu bhagavāṃstasyāṃ velāyāmimā gāthā abhāṣata
 yeneha vāksaṃvaraṇenupeto
 labhatyavaśaṃ sa hi bodhisattvaḥ 
 sarveṣu dharmeṣu asaṅgajñāna
 mayaṃ hi so ucyati vācasaṃvaraḥ   
 yeneha vāksaṃvaraṇena dhīrā
 labhanti dvātriṃśati lakṣaṇāni 
 daśo balāveṇikabuddhadharmā
 nayaṃ hi so ucyati vācasaṃvaraḥ   
 yenaha vāksaṃvaraṇena dhīmān
 prāpnoti sarvānima buddhadharmān 
 ye pūrvamasmin parikīrtitā me
 ayaṃ hi so ucyati vācasaṃvaraḥ   
 yeneha vācāvaraṇena dhīmān
 labhedvihārān pratisaṃvidaśca 
 atyadbhutān dharma acintiyāṃśca
 ayaṃ hi so ucyati vācasaṃvaraḥ   
 yeneha vācāvaraṇena dhīmān
 smṛtyupasthānāni samyakprahāṇā 
 tatharddhipādān bala indriyāṇi
 labhatyayaṃ socyati vācasaṃvaraḥ   
 yeneha vāksaṃvaraṇena dhīmān
 mahā upekṣāṃ labhate viśāradaḥ 
 mahākṛpāṃ śuddhavihāratāṃ ca
 ayaṃ hi so ucyati vācasaṃvaraḥ   
 yeneha vāksaṃvaraṇena dhīmān
 kṣemān vitarkāṃllabhate viśuddhān 
 tathā vitarkān pravivekaśāntā
 nayaṃ hi so ucyati vācasaṃvaraḥ   
 yeneha vāksaṃvaraṇena dhīmān
 mṛṣā na bhāṣī piśunāśca vācaḥ 
 saṃbhinnapralāpaṃ paruṣāṃ ca vācaṃ
 ayaṃ khu so ucyati vācasaṃvaraḥ   
 yeneha vāksaṃvaraṇena dhīmān
 saddharmakṣepaṃ na karoti jātu 
 na buddhasaṃghaṃ ca abhyācakṣeta
 ayaṃ kho so ucyati vācasaṃvaraḥ   
 yeneha vāksaṃvaraṇena dhīmān
 mātāpitṛṣvācariyānamantike 
 asatyavācaṃ purato na bhāṣī
 ayaṃ khu so ucyati vācasaṃvaraḥ   
 yeneha vāksaṃvaraṇena dhīmān
 yā anyavāco iha doṣasaṃhitāḥ 
 tābhyo'pyaśeṣaṃ virataḥ sa bhoti
 ayaṃ khu so ucyati vācasaṃvaraḥ   
 yeneha vāksaṃvaraṇena dhīmān
 pratiśrutkasaṃnibhatāṃ pi vācam 
 supinopamāmo tarate viśārado
 ayaṃ khu so ucyati vācasaṃvaraḥ   
 nirātmanirjīvanirīhatāṃ cā
 pratītyutpannāṃ supinopamāṃ mṛṣā 
 yadeva vācottari bodhisattvo
 ayaṃ khu so ucyati vācasaṃvaraḥ   
 nirodhasatyaṃ supinaṃ yathaiva
 svapnasvabhāvā atha nirvṛtiṃ ca 
 yadeva vācottari bodhisattvo
 ayaṃ khu so ucyati vācasaṃvaraḥ   
 no cāpi vācaṃ labhate sa kāṃci
 nna kalpayī nāpi ca manyate saḥ 
 nālambate nābhiniveśa jātū
 ayaṃ khu so ucyati vācasaṃvaraḥ   
 tatra bhagavān punarapi candraprabhaṃ kumārabhūtamāmantrayate smatasmāttarhi kumāra manaḥsaṃvarasaṃvṛto bhaviṣyāmītyevaṃ bodhisattvena mahāsattvena śikṣitavyam 
 tatra kumāra katamo manaḥsaṃvaraḥ 
 yena manaḥsaṃvareṇa samanvāgato bodhisattvo mahāsattvo vajropamaṃ samādhiṃ pratilabhate 
 ayamucyate kumāra manaḥsaṃvaraḥ 
 yena manaḥsaṃvareṇa samanvāgato bodhisatvo mahāsattvo jvalanāntarābhāṃ nāma raśmiṃ pratilabhate 
 ayamucyate manaḥsaṃvaraḥ 
 yena manaḥsaṃvareṇa samanvāgato bodhisattvo mahāsattvo'ṣṭāṅgopetasvaraghoṣasaṃpadaṃ pratilabhate 
 ayamucyate manaḥsaṃvaraḥ 
 yena manaḥsaṃvareṇa samanvāgato bodhisattvo mahāsattvo dvātriṃśanmahāpuruṣalakṣaṇāni pratilabhate 
 daśa tathāgatabalāni
 catvāri vaiśāradyāni catasraḥ pratisaṃvidaḥ
 aṣṭādaśāveṇikāṃśca buddhadharmān pratilabhate 
 ayamucyate manaḥsaṃvaraḥ 
 yena manaḥsaṃvareṇa samanvāgato bodhisattvo mahāsattvaḥ trīṇi vimokṣamukhāni pratilabhate 
 śūnyatāmanimittamapraṇihitaṃ vimokṣamukhaṃ pratilabhate 
 ayamucyate manaḥsaṃvaraḥ 
 yena manaḥsaṃvareṇaḥ samanvāgato bodhisattvo mahāsattvaścaturo brahmavihārān pratilabhate 
 mahāmaitrīṃ mahākaruṇāṃ mahāmuditāṃ mahopekṣāṃ pratilabhate 
 ayamucyate manaḥsaṃvaraḥ 
 yena manaḥsaṃvareṇa samanvāgato bodhisattvo mahāsattvaścatvāri smṛtyupasthānāni pratilabhate 
 catvāri samyakprahāṇāni
 catura ṛddhipādān
 pañcendriyāṇi 
 pañca balāni
 sapta bodhyaṅgāni
 āryāṣṭāṅgaṃ mārgaṃ pratilabhate 
 ayamucyate manaḥsaṃvaraḥ 
 yena manaḥsaṃvareṇa samanvāgato bodhisattvo mahāsattvo mahākaruṇāvihāraṃ pratilabhate 
 mahopekṣāvihāraṃ pratilabhate 
 kṣemāṃśca vitarkān pratilabhate 
 pravivekāṃśca vitarkān pratilabhate 
 hitaiṣitāṃ ca īryāṃ ca caryāṃ ca pratilabhate 
 ayamucyate manaḥsaṃvaraḥ 
 punaraparaṃ kumāra manaḥsaṃvara ucyateyena manaḥsaṃvareṇa samanvāgato bodhisattvo mahāsattvo mithyādṛṣṭiprahāṇāya mithyādṛṣṭyā sārdhaṃ na saṃvasati
 abhidhyāprahāṇāya anabhidhyālurbhavati 
 vyāpādaprahāṇāya vyāpādena sārdhaṃ na saṃvasati 
 kausīdyaprahāṇāya kusīdena sārdhaṃ na saṃvasati 
 guruṇāmantike mātāpitrorācāryāṃṇāṃ cāntike śāṭhyacittaṃ notpādayati 
 rāgadveṣamohacittaṃ notpādayati 
 na ca taiḥ sārdhaṃ saṃvasati 
 bodhicittaṃ notsṛjati 
 adhyāśayacittaṃ ca notsṛjati 
 ye cānye doṣopasaṃhitā manaḥsaṃkalpāstebhyaḥ sarvebhyaḥ prativirato bhavati 
 na ca taiḥ sārdhaṃ saṃvasati 
 ayamucyate manaḥsaṃvara 
 tacca mano māyopamamityavatarati 
 svapnopamamapi marīcyupamamapi 
 nirmitopamamiti pratibhāsopamamityavatarati 
 na kutaścidāgamanato'vatarati 
 svapnopamaṃ sukhamavatarati 
 svapnopamamanityato'vatarati 
 svapnopamaṃ nirjīvato'vatarati 
 svapnopamaṃ śūnyato'vatarati 
 tacca nopalabhate na kalpayati na manyate nāvalambate nābhiniviśate 
 ayamucyate kumāra manaḥsaṃvaraḥ 
 pariśuddhamanaḥsamudācāro hi kumāra bodhisattvo mahāsattvaḥ sarvākṣaṇāṃśca varjayati 
 acintyāṃśca sarvabuddhadharmān pratilabhate 
 sarvabuddhebhyaśca sarvabuddhābhijñāṃ akopyāṃ ca cetovimuktiṃ pratilabhate 
 ayamucyate manaḥsaṃvaraḥ 
 atha khalu bhagavāṃstasyāṃ velāyāmimā gāthā abhāṣata
 śṛṇotha sarvi avikṣiptamanā
 mama bhāṣato manaḥsaṃvaraṇam 
 śrutvā ca tatra pratiapadyathā me
 yadīcchathā laghu viśodhanatām   
 manaḥsaṃvareṇa labhi yena vidu
 parama praśānta vipulānacalān 
 jinadharmacintiya tathādbhutatāṃ
 manaḥsaṃvarucyati viśuddha ayam   
 manaḥsaṃvareṇa labhi yena vidu
 cetovimuktimacalāṃ satatam 
 vajropamaṃ tatha samādhivaraṃ
 manaḥsaṃvarūcyati hi śreṣṭha ayam   
 niṣpādayatyapi ca yena vidu
 upacāraraśmiṃ vipulārthakarīm 
 āryāṣṭāṅgupetaśvara yena labhī
 manaḥsaṃvarūcyati viśuddha ayam   
 manaḥsaṃvareṇa vidu yena varāṃ
 dvātriṃśalakṣaṇa laghū labhate 
 yaśa co balānyakhilabuddhaguṇān
 manaḥsaṃvaraḥ kathitu śreṣṭha ayam   
 manasaṃvareṇa labhi yena vidu
 pratisaṃvidastatha viśāradatām 
 paramādbhutān guṇa acintya tathā
 manaḥsaṃvaraḥ kathitu śreṣṭhu ayam   
 manaḥsaṃvareṇa labhi yena vidu
 smṛtyupasthāna catu ṛddhipādān 
 samyakprahāṇa bala indriya co
 manaḥsaṃvara kathitu śreṣṭha ayam   
 manaḥsaṃvareṇa laghu yena vidu
 bodhyaṅga sapta labhate vimalān 
 aṣṭāṅgikaṃ ca tatha mārgavaraṃ
 manaḥsaṃvaraḥ kathitu śreṣṭha ayam   
 manaḥsaṃvareṇa labhi yena vidu
 mahupekṣatāviharaṇaṃ pravaram 
 karuṇāvihārimamalaṃ ca paraṃ
 manaḥsaṃvaraḥ kathitu śreṣṭha ayam   
 manaḥsaṃvareṇa labhi yena śivān
 kṣemān vitarka vidu śuddha sadā 
 labhate guṇāḍhyu pravivekakathāṃ
 manaḥsaṃvaraḥ kathitu śreṣṭha ayam   
 manasaṃvareṇa vidu yena yuto
 mithyākudṛṣṭyā saha na vasati 
 vyāpādābhidhyā na ca saṃjanayī
 manaḥsaṃvaraḥ kathitu śreṣṭha ayam   
 manaḥsaṃvareṇa vidu yena yutaḥ
 kuhanāṃ karoti na muhūrtamapi 
 gurūṇāṃ ca śāṭhiyu na saṃjanayī
 manaḥsaṃvaraḥ kathitu śreṣṭha ayam   
 manaḥsaṃvareṇa vidu yena yuto
 rāgatha dveṣa na janeti manaḥ 
 tatha mohacittu na janeti kvacit
 manaḥsaṃvaraḥ kathitu śreṣṭhu ayam   
 manaḥsaṃvareṇa vidu yena yuto
 bodhāya citta na viniḥsṛjatī 
 adhyāśayaṃ ca na vikopayatī
 manaḥsaṃvaraḥ kathitu śreṣṭha ayam   
 manaḥsaṃvareṇa vidu yena yuto
 ye cānya doṣa vividhā manasaḥ 
 sarvebhi sārdha na ca saṃvasatī
 manaḥsaṃvaraḥ kathitu śreṣṭhu ayam   
 māyopamaṃ ca mana otaratī
 supinopamaṃ tatha marīcisamam 
 pratibhāsalakṣaṇamatho satataṃ
 manaḥsaṃvaraḥ kathitu śreṣṭhu ayam   
 supimopamaṃ ca sukhamotaratī
 tathanitya śūnyata aśāśvatataḥ 
 mana eva otarati yena vidu
 manasaṃvaraḥ kathitu śreṣṭhu ayam   
 nirjīvamotarati niḥsattva mano
 utpannu pratyayata cakrasamam 
 na kutaścidāgatu na cāpi gataṃ
 manasaṃvaraḥ kathitu śreṣṭha ayam   
 na ca tanmanye upalabhāti kvaci
 na ca kalpayatyatha na manyatyasau 
 nālambhate viniviśati na co
 manasaṃvaraḥ kathitu śreṣṭhu ayam   
 paramārthasatya supinena samaṃ
 nirvāṇa svapnasamamotarati 
 mana evamotarati yena vidu
 manasaṃvaraḥ kathitu śreṣṭha ayam   
 iti śrīsamādhirāje kāyavāṅbhanaḥsaṃvaraparivartaḥ aṣṭatriṃśatitamaḥ   
 padatriśatanirdeśaparivartaḥ 
 tatra kumāra katamā karmaviśuddhiḥ 
 yadidaṃ svapnopamaṃ tribhavaṃ dṛṣṭvā tatra virāgatāmutpādayati 
 iyamucyate karmaviśuddhiḥ 
 tatra katama ālambanasamatikramaḥ 
 yadidaṃ māyopamatāṃ skandhadhātvāyatanānāṃ buddhā teṣāṃ vyavasargaḥ 
 ayamucyate ālambanasamatikramaḥ 
 tatra katamā skandhaparijñā 
 yadidaṃ marīcyupamatāṃ skandhānāmavatarati 
 tatra katamā dhātusamatā 
 yadidaṃ nirmitopamānāṃ dhātūnāṃ pratinisargaḥ 
 tatra katama āyatanāprakarṣaḥ 
 yadidaṃ pratibhāsopamānāmāyatanānāṃ pratinisargaḥ 
  tṛṣṇāprahāṇam 
 yadidaṃ sarvadharmāṇāmanālambanatā 
  anutpādasākṣātkriyā 
 yadidaṃ sarvadharmāṇāmanupalabdhiḥ 
  kriyāvatāraḥ 
 yadidaṃ vīryasamutthitasya duḥkhasya vipraṇāśaḥ 
  hetudīpanā 
 yadidaṃ pratiśrutkopamānāṃ skandhānāmabhinirvṛttiḥ 
  phalāvipraṇāśaḥ 
 yadidaṃ svapnopamasya karmaphalasyāvipraṇāśaḥ 
  dharmadarśanam 
 yadidaṃ sarvadharmāṇāmapaśyanatā 
  mārgabhāvanā 
 yadidaṃ sarvadharmāṇāmanupalabdhibhāvanā 
  tathāgatasamavadhānam 
 yadidaṃ sarvabuddhānāṃ śikṣāpratipattiḥ 
  tīkṣṇaprajñatā 
 yadidaṃ sarvadharmāṇāmanutpattikakṣāntiḥ 
  sattvānupraveśajñānam 
 yadidaṃ indriyaparāparajñatājñānam 
 tatra katamad dharmajñānam
 yadidaṃ sarvadharmāṇāmanupalabdhiḥ 
  pratisaṃvidāvatārajñānam 
 yadidaṃ yathābhūtadharmanayapraveśaḥ 
  akṣaraprabhedajñānam 
 yadidaṃ trimantraprayogajñānam
 ākārānākārajñānam 
  vastusamatikramaḥ 
 yadidaṃ avastubudhyanā 
  ghoṣaparijñā 
 yadidaṃ pratiśrutkopamāvatārajñānam 
  prāmodyapratilābhaḥ 
 yadidaṃ sarvadharmāṇāmanupalabdhiḥ
 saṃsārāt duḥkhasya utsargo bhārāvaharaṇam 
  dharmaprītyanubhavanatā 
 yadidaṃ avavādasaṃtoṣaṇānutsargasvayānānuśaṃsāpaśyanā 
  ārjavatā  yadidaṃ āryasatyaprativedhaḥ 
  rijukatā  yadidaṃ īryāpathasyākalpanatā 
  apagatabhṛkuṭitā 
 yadidaṃ doṣaprahāṇam 
  sauśīlyatā 
 yadidaṃ sukhasaṃvāsatā 
  mādhuryatā 
 yadidaṃ pareṣu hitavastutāṃ 
  pūrvālāpitā 
 yadidaṃ ehisvāgatavacanatā laghūtthānatā 
  gurugauravatā 
 yadidaṃ gurūṇāmantike bhayaṃ ca kalyāṇamitratā ca 
  guruśuśrūṣā 
 yadidaṃ guruṇāmupasthānāvasthānaparicaryā 
  upapattisaṃtuṣṭiḥ 
 yadidaṃ sarvopapattiṣvanāsvādanatā 
  śukladharmātṛptatā 
 yadidaṃ śukladharmāṇāṃ paryeṣṭiḥ kiṃkuśalamārgaṇatā ca 
 tatra katamā ājīvapariśuddhiḥ 
 yadidaṃ itaretarasaṃtuṣṭitā akūhaṇatā anaiṣikatā
 lābhena lābhācikīrṣaṇatā ca 
  araṇyavāsānutsargaḥ 
 yadidaṃ anikṣiptadhuratā kuśaleṣu dharmeṣu prāntaśayyāsanābhiratirvanagahanagiridurgaguhākandareṣvabhiratiḥ dharmaprītyanubhavanatā ca 
 asaṃsargaḥ gṛhipravrajitairabhisatkāraślokenānadhyavasānatā tṛṣṇāprahāṇadhyānaprītyanubhavanatā ca 
 ayamucyate'raṇyavāsānutsargaḥ 
 tatra  bhūmyavasthānajñānam 
 yadidaṃ śrāvakabhūmiphalavyavasthānajñānaṃ pratyekabuddhabhūmivyavasthānajñānaṃ bodhisattvabhūmivyavasthānajñānaṃ ca 
 tatra  smṛtyuvipraṇāśaḥ 
 yadidaṃ anityaduḥkhaśūnyānātmamanasikāraḥ 
 tatra  skandhakauśalyajñānam 
 yadidaṃ skandhadhātvāyatanaprabhedajñānaṃ ca tatra cānupalabdhiḥ 
 tatra  abhijñāsākṣātkriyā 
 yadidaṃ caturṇāmṛddhipādānāṃ pratilambhaḥ ṛddhivikurvaṇatā ca 
 tatra  kleśāpakarṣaḥ 
 yadidaṃ rāgadveṣamohaprahāṇam 
 tatra  vāsanānusaṃghisamuddhātajñānam 
 yadida pūrvabālacarivijugupsanatā śrāvakapratyekabuddhabhūmyaspṛhaṇatā ca 
 tatra viśeṣagāmitā 
 yadidaṃ buddhavaiśāradyapratisaṃvidāṃ niṣpādanatā 
 tatra  bhāvanābhiniṣyandaḥ 
 yadidaṃ anunayapratighaprahāṇam 
 tatra  āpattikauśalyam 
 yadidaṃ prātimokṣavinayasaṃvaraḥ 
  paryutthānaviṣkambhaṇam 
 yadidaṃ atyayadeśanā āyatisaṃvaraścākuśalānāṃ dharmāṇām 
  anunayaprahāṇam 
 yadidaṃ traidhātukabhavatṛṣṇālatāsamuddhāto'samutpannānāṃ cākuśalānāṃ dharmāṇāmanutpādanatā
 utpannānāṃ ca kuśalamūlānāṃ dharmāṇāmavipraṇāśaḥ 
  bhavasamatikramaḥ 
 yadidaṃ traidhātukānupalabdhiḥ
 amanasikāratā ca 
  jātismaratā 
 yadidaṃ pūrvenivāsajñānam 
  karmavipākaniṣkāṅkṣaṇatā 
 yadidaṃ ucchedaśāśvatavivarjanatā 
 tatra  dharmacintā 
 yadidaṃ yathābhūtacintā 
 tatra  śrutaparyeṣṭiḥ 
 yadidaṃ śrāvakapratyekabuddhapiṭakasya bodhisattvapiṭakasya ca ādhāraṇatā bhāvanatā ca 
  jñānatīkṣṇatā 
 yadidaṃ svapnopamamanutpādajñānam 
  jñānatṛṣṇā 
 yadidaṃ jñānaparyeṣṭiḥ 
  jñānāvabodhaḥ 
 yadidaṃ anuttarasamyaksaṃbodhyabhiniṣpādanatā ca 
  ājāneyabhūmiḥ 
 yadidaṃ bodhisattvaśikṣāsthānam 
  śailopamatā 
 yadidaṃ bodhicittasyānutsargaḥ 
  akampanatā 
 yadidaṃ kleśairasaṃhāryatā 
  acalanatā  yadidaṃ sarvanimittānāmamanasikāraḥ 
  avaivartyalakṣaṇam  yadidaṃ ṣaṭpāramitānāmakhaṇḍanatā
 anyalokadhātusthitānāṃ buddhānāmabhīkṣṇadarśanatā ca 
  kuśaladharmābhisaṃpat 
 yadidaṃ āsannībhāvo'nuttarāyāḥ samaksaṃbodheḥ 
  pāpakarmajugupsanatā 
 yadidaṃ āyatisaṃvaratā cānutpādaśca pāpasya 
  kleśānāmasamudācāraḥ 
 yadidaṃ avidyāyā bhavatṛṣṇāyāśca krodhasya cānutpādanatā 
  śikṣāyā aparityāgaḥ 
 yadidaṃ karmavipākapattīyanatā buddhagauravatā ca 
  samādhivyavasthānam 
 yadidaṃ cittacaitasikānāṃ dharmāṇāmanutpādāvyayakauśalyaṃ cittaikāgratā ca 
  sattvāśayajñānam 
 yadidaṃ indriyaparāparajñatājñānam 
  upapattiviśeṣajñānam 
 yadidaṃ pañcānāṃ gatīnāṃ vyavasthānajñānam 
  jñānānantatā 
 yadidaṃ laukikalokottareṣu śilpeṣvanābhogajñānam 
  vacanapratisaṃghijñānam 
 yadidaṃ tathāgatasaṃghābhāṣyānubudhyanatā 
  gṛhāvāsaparityāgaḥ 
 yadidaṃ kāyacittavivekābhiniṣkramaḥ 
  traidhātuke'nabhiratiḥ 
 yadidaṃ traidhātukayathābhūtadarśanatā 
  cittasyānavalīnatā 
 yadidaṃ cittasyāparityāgaḥ samāpadyamānāparityāgaśca 
  dharmeṣvabhiniveśaḥ 
 yadidaṃ sarvasnehaprahāṇam 
  dharmaparigrahaḥ 
 yadidaṃ buddhabodhyārakṣā
 eṣāṃ caiva sūtrāntānāṃ pratīcchanatā 
  dharmaguptiḥ 
 yadidaṃ saddharmapratikṣepakāṇāṃ sahadharmeṇa nigrahaḥ 
  karmavipākapattiyanatā 
 yadidaṃ lajjayā pāpakāt karmaṇo viratiḥ
 kuśaladharmaparyeṣṭau cābhiyogaḥ 
  vinayakauśalyam 
 yadidaṃ prakṛtyāyapattyanāpattibudhyanatā 
  adhikaraṇavyupaśamaḥ 
 yadidaṃ gaṇavivarjanatā 
  avigraho'vivādaḥ 
 yadidaṃ laukikakathānirarthikatā 
  kṣāntibhūmiḥ 
 yadidaṃ kāyacittapīḍādhivāsanatā 
  kṣāntisamādānam 
 yadidaṃ parato duruktānāṃ vacanapathānāmadhyupekṣā kṣāntyakhaṇḍanatā ca 
  dharmapravicayaḥ 
 yadidaṃ skandhadhātvāyatanānāṃ prabhedaḥ saṃkleśavyavadānapakṣasya ca prabhedasteṣāṃ cānupalabdhiḥ 
  dharmaviniścayakauśalyam 
 yadidaṃ sarvadharmāṇāmanabhilāpaḥ 
  dharmapadaprabhedjñānam 
 yadidaṃ sarvadharmāṇāṃ vyavasthānanistīraṇatā 
  dharmapadanirhārakauśalyam 
 yadidaṃ yathābhūtānāṃ dharmāṇāṃ nirdeśaḥ 
  arthānarthasaṃbhedanirhārakauśalyajñānam 
 yadidaṃ dharmaprakṛtyanutkṣepāprakṣepaḥ 
  pūrvāntajñānam 
 yadidaṃ hetujñānam 
  aparāntajñānam 
 yadidaṃ pratyayajñānam 
  trimaṇḍalapariśuddhijñānam 
 yadidaṃ atītānāgatapratyutpannānāṃ dharmāṇāmanupalabdhiḥ
 amanasikāritā ca 
  cittāvasthānam 
 yadidaṃ cittānupalabdhiḥ 
  kāyavyavasthānam 
 yadidaṃ kāyagatānusmṛtiḥ 
  īryāpathalakṣaṇam 
 yeyamāryadharmāsaṃbhrāntatā 
  īryāpathasyāvikopanatā 
 yadidaṃ pracchannakalyāṇatā 
  īryāpathasyāvikalpanatā 
 yadidaṃ vigatapāpecchatā 
  indriyaprāsādikatā 
 yadidaṃ dharmagatamanasikāratā yuktabhāṇitā kālajñatā yathābhūtānāṃ dharmāṇāṃ bhūtaprakāśanatā 
  lokajñatā  yadidaṃ atikramamasaṃprajānatā 
 muktatyāgitā 
 yadidaṃ satāṃ vastūnāmagrahaṇatā
 amātsaryatā ca 
  pratatapāṇitā 
 yadidaṃ saṃvibhāvaśīlatā 
  agṛhītacittatā 
 yadidaṃ śraddhānāvilatā 
 vyapatrāpitā 
 yadidaṃ amukharatā 
  hriyāpaṇata 
 yadidaṃ anabhimukhatā 
  akuśalacittajugupsanatā 
 yadidaṃ bāladharmabudhyanatā taiścāsamavadhānam 
  dhūtānavasṛjanatā 
 yadidaṃ dṛḍhasamādānatā 
  cāritrasamavadhānatā 
 yadidaṃ caryāpathakramasaṃjānanatā 
  prītisamudācāraḥ 
 yadidaṃ kuśalānāṃ dharmāṇāmanuśaṃsācittatā 
  gurūṇāmāsanapratyutthānam 
 yadidaṃ nihatamānatā
 anālasyatā cā 
  mānasya nigrahaḥ 
 yadidaṃ ātmano'nupalabdhiranālambanatā ca 
  cittasya saṃgrahaḥ 
 yadidaṃ śukladharmāṇāmavipraṇāśajñānam 
 cittotsāhanatā 
 yadidaṃ vīryaphalāvipraṇāśajñānam 
  arthapratisaṃvijjñānam 
 yadidaṃ yathābhūtasatyaprativedhajñānam 
  jñānānubodhaḥ 
 yadidaṃ laukikalokottarāṇāṃ dharmāṇāmanubudhyanatā 
  ajñānavigamaḥ 
 yadidaṃ yathābhūtānāṃ dharmāṇāmadhyāropavigamaḥ 
  cittapraveśajñānam 
 yadidaṃ utpādavyayajñānam 
  āhāranirhārakauśalyajñānam 
 yadidaṃ tīkṣṇaprajñatā 
  rutaravitajñānam 
 yadidaṃ yathābhūtadharmaprakāśanatā 
 vyavasthānajñānam 
 yadidaṃ yathābhūtasyāvatārajñānam 
 arthaviniścayaḥ 
 yadidaṃ saṃskāraskandhocchedaḥ 
 arthānarthavivarjanatā 
 yadidaṃ bhavasamatikramaḥ
 pareṣāṃ ca bhavasamatikramaṇāvatāraṇatā ca 
  satpuruṣāśrayaḥ 
 yadidaṃ buddhāvirahitatā 
 satpuruṣasamavadhānam 
 yadidaṃ buddhabodhisattvapratyekabuddhaśrāvakasevanatā 
  asatpuruṣavarjanatā 
 yadidaṃ upalambhikānāṃ kusīdānāṃ ca vivarjanatā 
  dhyānābhiratiḥ 
 yadidaṃ kāmakaṇṭakavivarjanatā
 dhyānānāmanutsarjanatā
 prītyavijahatā ca 
  dhyāneṣvanadhyavasānam 
 yadidaṃ traidhātukasamatikramaṇacchandaḥ satvaparipācanācchandaḥ uttariprajñāvabhāsacchandaśca 
 abhijñāvikurvaṇatā 
 yadidaṃ pañcasvabhijñāsu sthitvā durvijñeyānāṃ buddhadharmāṇāṃ parebhyaḥ saṃprakāśanatā 
  nāmasaṃketaḥ 
 yadidaṃ apariniṣpannānāṃ nāmnāmanubudhyanatā 
  prajñaptivyavahāraḥ 
 yadidaṃ lokavyavahāraḥ 
 prajñaptisamuddhātaḥ 
 yadidaṃ pravyāhārajñānam 
 saṃsāranivṛttiḥ 
 yadidaṃ saṃsāradoṣapratyavekṣā 
  lābhānarthikatā 
 yadidaṃ bhūtālpecchatā 
  lābhasatkārānādeyatā 
 yadidaṃ anutkaṇṭhatā ca viagatapāpecchatā ca 
  avarṇairamaṅkubhāvatā 
 yadidaṃ skandhadhātuparīkṣājñānam 
  bhūtānāṃ varṇānāmanadhivāsanatā 
 yadidaṃ praticchannakalyāṇatā ca lābhasatkārasya cāntarāyabudhyanatā 
  satkāreṣūpekṣā 
 yadidaṃ karmavipākabudhyanatā 
  asatkāreṣvamaṅkubhāvatā 
 yadidaṃ yogasyānutsarjanatā 
  nindāyāmakupyanatā 
 yadidaṃ laukikadharmapratyavekṣā 
  praśaṃsāyāmupekṣā 
 yadidaṃ kalyāṇadharmaparyeṣṭiniṣkramaṇam 
  alābhe'līnatā 
 yadidaṃ svayaṃkṛtānāṃ dharmāṇāṃ pratyavekṣaṇatā 
  gṛhībhiḥ sārdhamasaṃstavaḥ 
 yadidaṃ āmiṣakiṃcidvivarjanatā 
  pravrajitaiḥ sārdhamasaṃstavaḥ 
 yadidaṃ ayuktavivarjanatā ca yuktaparyeṣaṇatā ca 
 agocaravivarjanatā 
 yadidaṃ pañcānāṃ nivaraṇānāṃ prahāṇam 
  gocarapracāraḥ 
 yadidaṃ smṛtyupasthānānāṃ bhāvanā 
 ācārasaṃpad 
 yadidaṃ parānurakṣā 
 ācāravivarjanatā 
 yadidaṃ ātmanaḥ kalyāṇadharmānurakṣaṇatā 
  kulānāmadūṣaṇatā 
 yadidaṃ jñātravivarjanatā 
  śāsanarakṣāḥ 
 yadidaṃ dharmaparyeṣṭisamādānatā dharmānudharmapratipattiśca 
  alpabhāṣyatā 
 yadidaṃ śamathapratilambhaḥ 
  mārdavatā  yadidaṃ vipaśyanāpratilambhaḥ 
 prativacanakauśalyam 
 yadidaṃ uttarapratyuttarajñānam 
  pratyarthikanigrahaḥ 
 yadidaṃ yathābhūtānāṃ dharmāṇāṃ prakāśanatā vyavasthāpanatā ca
 upālambhānigrahaśca 
 kālapratikramaḥ 
 yadidaṃ kālajñatā 
  pṛthagjaneṣvaviśvāsaḥ 
 yadidaṃ bāladharmadoṣadarśitā 
 duḥkhitānāmaparibhavaḥ 
 yadidaṃ sarvasattveṣu samacittatā 
  duḥkhitānāṃ dhanānuprayacchanatā 
 yadidaṃ lokāmiṣadānam 
  daridrāṇāmanavasādanam 
 yadidaṃ pareṣāmantike kṛpābuddhitā 
  duḥśīlānāmanukampanā 
 yadidaṃ pareṣāmāpatteruddharaṇatā ca śīlapratiṣṭhāpanatā ca 
 hitavastutā 
 yadida pareṣāmupakārakaraṇatā 
 kṛpābuddhitā 
 yadidaṃ sattvānāmanāgataduḥkhapaśyanatā 
  dharmānugrahaḥ 
 yadidaṃ pareṣāṃ yathābhūtadharmāvataraṇatā 
  āmiṣaparityāgaḥ 
 yadidaṃ skandhaparityāgaḥ
 pareṣāṃ cāmiṣānugrahaḥ 
  asaṃnicayasthānam 
 yadidaṃ āmiṣajugupsanatā ārakṣādoṣadarśanatā ca 
  śīlapraśaṃsā 
 yadidaṃ śīlaphalānubodhaḥ 
  dauḥśīlyajugupsanatā 
 yadidaṃ dauḥśīlyadoṣabuddhyanatā 
  śīlavatāmakampyasevanatā 
 yadidaṃ śīlavatsu durlabhasaṃjñājñānam 
 sarvāstiparityāgitā 
 yadidaṃ kalyāṇāśayatā 
 adhyāśayanimantraṇatā 
 yadidaṃ pareṣāṃ sukhārthikatā 
 yathoktakāritā 
 yadidaṃ kalyāṇāśayasaṃpat 
  abhīkṣṇaparyupāsanatā 
 yadidaṃ kuśalagaveṣaṇaparipṛcchanatā 
 prītyanubhavanatā 
 yadidaṃ adhigamajñānaṃ cāgamajñānaṃ ca 
  dṛṣṭāntajñānam 
 yadidaṃ upamājñānamavavādajñānaṃ ca 
  pūrvayogakauśalyam 
 yadidaṃ jātyanusmaraṇatā śrutabahulatā ca 
 kuśalamūlapūrvaṃgamatā 
 yadidaṃ bodhau tīvracchandatā ca pareṣāṃ samutsāhanatā ca 
  upāyakauśalyam 
 yadidaṃ pratideśanānumodanādhyeṣaṇā kuśalānāṃ ca pariṇāmanākauśalyam 
 nimittaprahāṇam 
 yadidaṃ svapnopamānāṃ dharmāṇāṃ budhyanatā ca vastuvibhāvanatā ca 
  saṃjñāvivartaḥ 
 yadidaṃ viparyāsotsargaḥ 
  vastulakṣaṇatā 
 yadidaṃ alakṣaṇajñānam 
  sūtrāntābhinirhārakauśalyam 
 yadidaṃ yathābhūtānāṃ dharmāṇāṃ kuśalākuśalānāṃ upamāvadānaiḥ saṃprakāśanatā 
  satyaviniścayaḥ 
 yadidaṃ vijñānanirodho nāmarūpānutpattiśca 
  vimuktisākṣātkriyā 
 yadidaṃ vajropamasamādheracalanatā aprakupyanatā ca 
  ekapravyāhāraḥ 
 yadidaṃ tīrthyāyatanavijugupsanatā cānutpattikajñānatā ca 
  vaiśāradyapratilambhaḥ
 yadidaṃ buddhadharmāvabudhyanatā 
  śīlādhiṣṭhānatā 
 yadidaṃ kāyasaṃvaraḥ prātimokṣasaṃvaraśca 
  samāpattyavatāraḥ 
 yadidaṃ traidhātukavairāgyatā 
  prajñāpratilābhaḥ 
 yadidaṃ sāmarthyajñānaṃ cānupalabdhiśca 
  ekārāmatā  yadidaṃ saṃgaṇikādoṣavivarjanatā ca śukladharmānutsṛjanatā 
  alpajñātrasaṃtuṣṭiḥ 
 yadidaṃ itaretarasaṃtuṣṭiḥ 
  cittasyānāvilatā 
 yadidaṃ nivaraṇānāṃ viṣkambhaṇatā 
  dṛṣṭikṛtānāṃ vivarjanatā 
 yadidaṃ upalambhadṛṣṭivivarjanatā 
  dhāraṇīpratilambhaḥ 
 yadidaṃ yathādṛṣṭānāṃ dharmāṇāṃ yathābhūtāsaṅgasaṃprakāśanatā 
  jñānāvatāraḥ 
 yadidaṃ prakṛtipraveśaḥ 
  sthānam  yadidaṃ śīlasthānam 
 avasthānam 
 yadidaṃ cittāvasthānam 
  pratiṣṭhānam 
 yadidaṃ śraddhāpratiṣṭhānam 
  pratipattiḥ 
 yadidaṃ mārgapratipattiḥ 
  hetuḥ  yadidaṃ avidyā hetuḥ saṃsārasya 
  yuktiḥ  yadidaṃ vidyā yuktirmokṣasya 
 nayaḥ  yadidaṃ tṛṣṇāprahāṇam 
  dvāram  yadidaṃ doṣaprahāṇam 
  mārgaḥ 
 yadidaṃ anityaduḥkhaśūnyānātmajñānam 
  bhūmiḥ  yadidaṃ daśāpraṇihitabhūmiḥ 
 jātivigamaḥ 
 yadidaṃ jātyupacchedaḥ 
  jñānabhūmiḥ 
 yadidaṃ asaṃmohaḥ 
  ajñānaprahāṇam 
 yadidaṃ mohaprahāṇam 
 jñānapratiṣṭhānam 
 yadidaṃ apratiṣṭhānam 
  yogācārabhūmiḥ 
 yadidaṃ saptatriśatāṃ bodhipakṣikāṇāṃ dharmāṇāṃ bhāvanā 
  bodhisattvagocaraḥ 
 yadidaṃ ṣaṭpāramitā 
 satpuruṣasaṃsevanā 
 yadidaṃ buddhābhiniṣevitā 
 asatpuruṣavivarjanatā 
 yadidaṃ tīrthikānāṃ upalambhadṛṣṭikānāṃ vivarjanatā 
  tathāgatairākhyātaḥ 
 yadidaṃ buddhabaleṣu sthitvā prakṛtijñānena mokṣaḥ 
  buddhabhūmiḥ 
 yadidaṃ sarveṣāṃ kuśalānāṃ dharmāṇāṃ pratilābhitā 
  paṇḍitairanumoditā 
 yadidaṃ atītānāgatapratyutpannairbuddhaibhagavadbhiḥ śrāvakaiścānumoditāḥ 
  bālai pratikṣiptam 
 yadidaṃ sarvabālairdurvijñeyam 
  śrāvakapratyekabuddhairduvijñeyam 
 yadidaṃ buddhadharmācintyatā 
 abhūmistīrthikānām 
 yadidaṃ mithyāmāno yoginām 
  bodhisattvaiḥ parigṛhītāḥ 
 yadidaṃ durlabhatā ca mahābhaiṣajyatā ca 
  daśabalairanubaddham 
 yadidaṃ kṛcchrayogena 
  devaiḥ pujanīyam 
 yadidaṃ sarvasukhāhārakamupādāya 
  brahmaṇā vandanīyam 
 yadidaṃ sarvamokṣāhārakayogena 
  nāgairnamasyanīyam 
 yadidaṃ sarvavāsanāsamutyāgatāmupādāya 
 yakṣairanumodanīyam 
 yadidaṃ sarvadurgatīnāṃ mārgacchedanatāmupādāya 
 kinnaraiḥ stavanīyam 
 yadidaṃ sarvamokṣaprāmodyāharaṇatāmupādāya 
 mahoragaiḥ praśaṃsanīyam 
 yadidaṃ saṃsārocchedanatāmupādāya 
  bodhisattvairbhāvayitavyam 
 yadidaṃ sarvajñānāhārikamupādāya 
  paṇḍitaiḥ paryavāptavyam 
 yadidaṃ avaivartyabhūmyāhāritrakamupādāya 
 dhanamanuttaram 
 yadidaṃ devamānuṣikāyāḥ prajāyāḥ saṃpatterāhātitrakaṃ copādāya mokṣāhāritrakamupādāya 
  dānaṃ nirāmiṣam 
 yadidaṃ sarvakleśaccheditrakatāmupādāya 
  bhaiṣajyaṃ glānānām 
 yadidaṃ rāgadveṣamohapraśamanatāmupādāya 
  kośo jñānasya 
 yadidaṃ bhāvanāmupādāya 
  akṣayatā pratibhānasya 
 yadidaṃ yathābhūtajñānadarśanatāmupādāya 
  vigamaḥ śokasya 
 yadidaṃ nirarthakaḥ vyādhiduḥkhabudhyanāvataraṇatāmupādāya nairātmyaduḥkhaprajānanatāmupādāya 
  parijñā traidhātukasya 
 yadidaṃ svapnamāyābudhyanatāmupādāya 
  nāvaḥ pāramitānām 
 yadidaṃ adhyāaśayena parinirvātukāmānāmanityaduḥkhaśūnyatābhāvanatāmupādāya 
  nauroghamadhyagatānām
 yadidaṃ nirvāṇasyāhārakatāmupādāya 
  kīrtiryaśaskāmānām 
 yadidaṃ vipuladharmāhārakatāmupādāya 
  varṇo buddhānām
 yadidaṃ anantaguṇabhaiṣajyadānapatimupādāya 
  yaśastathāgatānām 
 yadidaṃ sarvaguṇasukhamokṣadānapatimupādāya 
  stavo daśabalānām 
 yadidaṃ durlabhadharmaratnadānapatimupādāya 
  guṇā bodhisattvānām 
 yadidaṃ dharmaśikṣitatāmupādāya 
  upekṣā kāruṇikānām 
 yadidaṃ kṛtabuddhakṛtyakaraṇīyatāmupādāya 
  maitryā doṣapraśamanam 
 yadidaṃ pratighapratipakṣatāmupādāya 
 śvāso mahāyānikānām 
 yadidaṃ sarvabuddhadharmābhiprāyapāripūritrakamupādāya 
  pratipattiḥ siṃhanādanādinām 
 yadidaṃ agradharmaśreṣṭhadharmāhāritrakamupādāya 
  mārgo buddhajñānasya 
 yadidaṃ sarvakuśaladharmāhāritrakamupādāya 
  mudrā sarvadharmāṇām 
 yadidaṃ pārādapāramavabudhyanatāmupādāya 
  asaṃhāryatā sarvajñānasya 
 yadidaṃ sarvākuśaladharmaprahāṇāya ca saṃvartate sarvakuśaladharmāhāraṇatāyai ca sarvasattvamokṣāharaṇatāyai saṃvartate 
  udyānaṃ bodhisattvānām 
 yadidaṃ sarvaprītiprāmodyātmasukhena sarvasattvasukhāharaṇatāmupādāya 
  vidrāpaṇaṃ mārasainyānām 
 yadidaṃ sarvabalāhāritrakamupādāya sarvakleśaśamanaṃ copādāya 
  vidyā kṣemagāminām 
 yadidaṃ sarvopadravakṣayāya saṃvartate 
  arthaḥ siddhānām 
 yadidaṃ sarvadharmasaṃpattyāhāritrakamupādāya 
  paritrāṇamamitramadhyagatānām 
 yadidaṃ sarvopalambhikānāṃ mithyādṛṣṭikānāṃ parājayatāyai saṃvartate 
  sahadharmeṇa tīrthikānāṃ nigrahaḥ 
 yadidaṃ sahadharmeṇa tīrthikānāṃ nigrahamupādāya 
 satyākāro vaiśāradyānām 
 yadidaṃ sarvadharmākoṭitapratyākoṭitakṣematāmupādāya 
  bhūtaparyeṣṭirbalānām 
 yadidaṃ aviparītayogena 
  pūrvanimittamaṣṭādaśānāmāveṇikānāṃ buddhadharmāṇām 
 yadidaṃ sarvaśukladharmāharaṇatāmupādāya 
  alaṃkāraḥ  yadidaṃ dvātriṃśatāṃ mahāpuruṣalakṣaṇānāmāhārakamupādāya 
  ratirmokṣakāmānām 
 yadidaṃ ādimadhyaparyavasānakalyāṇatāmupādāya 
  prītirjyeṣṭhaputrāṇām 
 yadidaṃ paitṛkaṃ dhanaṃ buddhadhanānubhāvāhārakamupādāya 
  pāripūrirbuddhajñānasya 
 yadidaṃ sarvaśukladharmānurakṣaṇatāmupādāya sarvaśukladharmānanyapoṣaṇāharaṇatāmupādāya 
 abhūmiḥ sarvaśrāvakapratyekabuddhānām 
 yadidaṃ udārāprameyabuddhadharmāhārakamupādāya 
  saṃviśuddhiścittasya 
 yadidaṃ sarvamalaprahāṇāya saṃvartate 
  pariśuddhiḥ kāyasya 
 yadidaṃ sarvaglānipraśamanatāmupādāya 
  pariniṣpattiḥ vimokṣamukhānām 
 yadidaṃ anityaduḥkhaśūnyānātmaśāntapratyavekṣaṇatāmupādāya 
  asaṃkliṣṭatā rāgeṇa 
 yadidaṃ amṛtapadāhārikamupādāya 
  vigamo doṣasya 
 yadidaṃ mahāmaitryāhārikamupādāya 
  abhūmirmohasya 
 yadidaṃ bhūtadharmālokāhārakamupādāya 
  āgamaḥ saṃjñānasya 
 yadidaṃ sarvalaukikalokottarakāyajñānasyotpādamupādāya 
  utpādo vidyāyāḥ 
 yadidaṃ sarvayoniśomanasikāraharaṇatāmupādāya 
  prahāṇamavidyāyāḥ 
 yadidaṃ sarvayoniśomanasikāravigamāya saṃvartate 
  tṛptirvimuktisārāṇām 
 yadidaṃ āryamāhātmyāharaṇatāmupādāya 
  tuṣṭiḥ samādhisārāṇām 
 yadidaṃ sarvasukhacittaikāgrāharaṇatāmupādāya 
  cakṣurdraṣṭukāmānām 
 yadidaṃ ahaṃpaśyitāmupādāya 
  abhijñā vikurvitukāmānām 
 yadidaṃ anāvaraṇatāmupādāya kāmanīyadharmatāṃ copādāya 
  ṛddhirabhibhavitukāmānām 
 yadidaṃ sarvadharmavikalpitajñānānāvaraṇatāmupādāya 
  dhāraṇī śrutārthikānām 
 yadidaṃ sarvadharmanirvāṇasamatāmupādāya 
  smṛterasaṃpramoṣaḥ 
 yadidaṃ nirvāṇālambanaprakṛtivyupaśamatāmupādāya 
  adhiṣṭhānaṃ buddhānām 
 yadidaṃ anantāharaṇatāmupādāya 
  upāyakauśalyaṃ nāthānām 
 yadidaṃ sarvasukhakṣemagamanatāmupādāya 
  sūkṣmama  yadidaṃ nirvāṇālambanavyupaśamatāmupādāya 
  durvijñeyam 
 yadidaṃ duḥkhapratijñānatāmupādāya 
  durājānatānabhiyuktaiḥ 
 yadidaṃ apratilabdhapūrvatāmupādāya 
  vivarto'kṣarāṇām 
 yadidaṃ sarvavākyakathānupalabdhitāmupādāya 
  durvijñeyo ghoṣeṇa 
 yadidaṃ sarvadharmācintyatāmupādāya 
  ajñātaṃ vijñaiḥ 
 yadidaṃ ratnamahārthikatāmupādāya 
  jñānaṃ surataiḥ 
 yadidaṃ satkārājānatāmupādāya 
  vibuddhamalpecchaiḥ 
 yadidaṃ satkārājānatāmupādāya 
  udgṛhītamāravdhavīyaiḥ 
 yadidaṃ anikṣiptadhuratāmupādāya 
  dhāritaṃ smṛtimadbhiḥ 
 yadidaṃ kṛtāvipraṇāśatāmupādāya 
  kṣayo duḥkhasya 
 yadidaṃ rāgadveṣamohasaṃvartanatāmupādāya 
  anutpādaḥ sarvadharmāṇām 
 yadidaṃ sarvavijñānanirodhatāmupādāya 
  ekanayanirdeśaḥ 
 yadidaṃ sarvabhavagaticyutyupapattyāyatanānāṃ sarvadharmāḥ svapnopamā iti sarvadharmānutpādyatāmupādāya 
 ayameṣāṃ trayāṇāṃ padaśatānāṃ nirdeśo draṣṭavyaḥ 
 ayaṃ sa ucyate kumāra sarvadharmasvabhāvasamatāvipañcito nāma samādhiḥ 
 iti śrīsamādhirāje ekonacatvāriṃśatitamaḥ parivartaḥ   
 parīndanāparivartaḥ 
 atha khalu bhagavāṃstasyāṃ velāyāmimā gāthā abhāṣata 
 vipulā buddhadharmā hi vipulo deśito nayaḥ 
 vipulaṃ dharma deśitvā vipulāṃllabhate guṇān   
 yathā vipulamākāśamevaṃ dharmāṇa lakṣaṇam 
 ratnāni vipulānyatra tasmādvaipulyamucyate   
 vipulā cari sattvānāṃ vipulā teṣu deśitā 
 vipulo āgamo yasya tasmādvaipulyamucyate   
 asmin khalu punaḥ sarvadharmasvabhāvasamatāvipañcitasamādhinirdeśe dharmaparyāye bhāṣyamāṇe aprameyaiḥ sattvairanuttarāyāṃ samyaksaṃbodhau cittānyutpāditāni
 aprameyāśca sattvā avaivartikā abhūvannanuttarāyāṃ samyaksaṃbodhau 
 aprameyāṇāṃ ca sattvānāṃ pratyekabodhau ciattamutpannam 
 aprameyāṇāṃ ca sattvānāmarhattvaphalasākṣātkriyāyāṃ cittānyutpannāni 
 ayaṃ ca trisāhasramahāsāhasralokadhātuḥ ṣaḍavikāraṃ kampitaḥ prakampitaḥ saṃprakampitaḥ 
 calitaḥ pracalitaḥ saṃpracalitaḥ 
 vedhitaḥ pravedhitaḥ 
 saṃpravedhitaḥ 
 kṣumitaḥ prakṣubhitaḥ saṃprakṣubhitaḥ 
 raṇitaḥ praraṇitaḥ saṃpraraṇitaḥ 
 garjitaḥ pragarjitaḥ saṃpragarjitaḥ 
 pūrvā digavanamati paścimā digunnamati 
 paścimā digavanamati pūrvā digunnamati 
 uttarā digunnamati dakṣiṇā digavanamati 
 uttarā digavanamati dakṣiṇā digunnamati 
 antādavanamati madhyādunnamati 
 madhyādavanamati antādunnamati 
 aprameyasya cāvabhāsasya loke prādurbhāvo'bhūt 
 mahacca divyagandhavarṣamabhiprāvarṣat 
 devatāśca mahāntaṃ divyaṃ puṣpavarṣamutsṛjanti sma 
 divyāni ca tūryaśatasahasrāṇyuparyantarīkṣe bhrāmayanti 
 evaṃ ca vācamabhāṣanta
 sulabdhā lābhāsteṣāṃ sattvānāṃ ya imaṃ mahākaruṇāvatāradharmaparyāyaṃ śroṣyanti 
 bahubuddhaparyupāsitāste sattvā bhaviṣyanti ya imaṃ sarvadharmasvabhāvasamatāvipañcitasamādhiṃ punaḥ punaḥ śroṣyanti
 śrutvā ca likhiṣyanti udgrahīṣyanti dhārayiṣyanti paryavāpsyanti araṇābhāvanayā bhāvayiṣyanti
 bahulīkariṣyanti
 parebhyaśca vistareṇa saṃprakāśayiṣyanti 
 sarvasatvānāṃ te dakṣiṇīyā bhaviṣyanti 
 atha khalu bhagavānāyuṣmantamānandamāmantrayate smaudgṛhvīṣva tvamānanda imaṃ dharmaparyāyaṃ dhāraya vācaya paryavāpnuhi
 pareṣāṃ ca vistareṇa saṃprakāśaya 
 atha khalvāyuṣmānānado bhagavantametadavocatko nāmāyaṃ bhagavan dharmaparyāyaḥ
 kathaṃ caina dhārayāmi
 bhagavānāhamahākaruṇāvatāro nāmānanda idaṃ sūtraṃ dhāraya 
 sarvadharmasamatāvipañcito nāma samādhiriti dhāraya 
 ānanda āhaudgṛhīto me bhagavannayaṃ dharmaparyāya iti 
 idamavocad bhagavān 
 āttamanāścandraprabhaḥ kumārabhūta āyuṣmāṃścānandaḥ tāścatasraḥ parṣado bhikṣubhikṣuṇyupāsakopāsikāḥ aneke ca śuddhāvāsakāyikā devaputrāḥ sadevamānuṣāsuragandharvaśca loko bhagavato bhāṣitamabhyanandanniti 
 ityāryasarvadharmasvabhāvasamatāvipañcitāt samādheryathālabdhaṃ samādhirājaṃ nāma mahāyānasūtraṃ parivarto nāma catvāriṃśatitamaṃ samāptam ye dharmā hetuprabhavā hetusteṣāṃ tathāgato hyavadat 
 teṣāṃ ca yo nirodha evaṃ vādī mahāśramaṇaḥ 
