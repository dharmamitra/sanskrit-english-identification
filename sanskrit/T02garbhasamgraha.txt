Garbha-saṅgrahaḥ|
 
namo mahākāruṇikāya |
 
trailokyaduḥkhasindhūnāṃ karmabhyaḥ kṣubdhavīcayaḥ|
kuśalākuśalādibhyaḥ sāsravebhyo viniḥsṛtāḥ ||1||
 
rāgadveṣāditastāni jātāni kleśahetutaḥ|
teṣāmudbhavahetuścāpīṣṭāniṣṭādikastathā||2||
 
dvaidhagrahaṇato jātaḥ padārthagrāhakagrahāḥ|
nityavibhvaikatādyāśca samastotpādahetavaḥ||3||
 
bhāgyavān puruṣastasmāt muktikāṃkṣī parātmanoḥ|
pratītyādisuyuktīnām abhyāsairvinivārayet||4||
 
bhāvānāṃ grahaṇaṃ tāvat dharmān bāhyāntarākhilān|
sarvalakṣaṇahīnena cākāśena samaṃ bhajet||5||
 
vastugrahābhibhūtaṃ tu lakṣyīkṛtyākhilaṃ jagat|
duḥkhasāgarasaṃśoṣimahākāruṇyapūrvakam||6||
 
svaparārthabhavaṃ ratnaṃ bodhicittaṃ prabhāvayet|
bodhicaryāmahāvīciṣaṭpāramitādikam||7||
 
dhyānavyutthānayogena pañcamārgaiḥ kramād vrajet|
dvividhāvaraṇaṃ chittvā dvau saṃbhārau prapūrya ca||8||
 
trikāyaphalamāptavyaṃ trikāyāpteśca lakṣaṇam|
nabhovacchūnyatāyāścānābhogakaruṇāmbudāt||9||
 
dvikāyāmṛtadhārābhirātridhātu sadā''rdrayan|
bodhimaṇḍasubījebhyaḥ puṇyaśasyāni pācayet||10||
 
hṛdayaṃ sarvabuddhānāṃ garbhasaṅgraha ityayam|
kālāntyādalpamāyuṣyaṃ bahurogāścālpabhogitā||11||
 
durhetubahuvighnaiśca ciraṃ sthātumaśaktitaḥ|
padānucchedaśakyatvāt sanmitraṃ hi samāśrayet||12||
 
atyantavīryacittena prapātaṃ smaratā bhṛśam|
saṅgṛhīto'ñjasā garbho moktuṃ svaṃ ca paraṃ tathā||13||
 
snehainaitatkṛtātpuṇyāt sattvāḥ sarve'pi durbhagāḥ|
bodhicittamayā bhūtvā garbhaṃ gṛhṇantu cāñjasā||14||
 
garbhasaṅgraho nāma mahācārya-dīpaṅkaraśrījñānaviracitaḥ samāptaḥ||