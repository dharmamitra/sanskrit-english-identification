 jñānādhikāraḥ 
kathaṃ cid āsādya maheśvarasya dāsyaṃ janasyāpy upakāram icchan 
samastasaṃpatsamavāptihetuṃ tatpratyabhijñām upapādayāmi  Ipk 
Ipv parameśvaraprasādād eva labdhātyantadurlabhataddāsyalakṣmīr aham ekākisaṃpadā
lajjamāno janam apīmam akhilaṃ svasvāminaṃ vakṣyamāṇopāyena pratyabhijñāpayāmi yena
paramārthalābhena parituṣyeyam 
kartari jñātari svātmany ādisiddhe maheśvare 
ajaḍātmā niṣedhaṃ vā siddhiṃ vā vidadhīta kaḥ  Ipk 
Ipv sarveṣāṃ svātmanaḥ sarvārthasiddhisamāśrayasya tattatsarvārthasādhanānyathānupapattyā
kroḍīkṛtasiddheḥ svaprakāśasya pramātrekavapuṣaḥ pūrvasiddhasya purāṇasya jñānaṃ kriyā ca 
svasaṃvedanasiddham aiśvaryaṃ
teneśvarasya siddhau nirākaraṇe ca jaḍānām evodyamaḥ 
kiṃ tu mohavaśād asmin dṛṣṭe 'py anupalakṣite 
śaktyāviṣkaraṇeneyaṃ pratyabhijñopadarśyate  Ipk 
 Ipv kevalam asya svasaṃvedanasiddhasyāpīśvarasya māyāvyāmohād ahṛdayaṃgamatvād asādhāraṇaprabhāvābhijñānakhyāpanena dṛḍhaniścayarūpaṃ pratyabhijñānamātram  
upadarśyate  
tathā hi jaḍabhūtānāṃ pratiṣṭhā jīvadāśrayā 
jñānaṃ kriyā ca bhūtānāṃ jīvatāṃ jīvanaṃ matam  Ipk 
Ipv vastūnāṃ jaḍājaḍabhedena dvaividhyam 
tatra jaḍasvarūpasya jīvanniṣṭhā siddhiḥ
jīvatāṃ puno jīvatvaṃ jīvanaṃ jñānakriye eva 
tatra jñānaṃ svataḥsiddhaṃ kriyā kāyāśritā satī 
parair apy upalakṣyeta tayānyajñānam ūhyate  Ipk 
Ipv jīvatāṃ kriyā kāyaparispandaparyantībhūtānyatrāpi pratyakṣā
jñānam ātmavedyaṃ paratrāpi kriyayaiva prasidhyatīti siddha eva svasaṃvedanasaṃvedyatayā svaparayor īśvaro 'haṃpratyeya ātmā
tasya māyāśaktyā nisargatirodhānād evaṃ vimatiḥ 
ity upodghātaḥ 
iti jñānādhikāre prathamam āhnikam 
nanu svalakṣaṇābhāsaṃ jñānam ekaṃ paraṃ punaḥ 
sābhilāpaṃ vikalpākhyaṃ bahudhā nāpi tad dvayam  Ipk 
nityasya kasya cid draṣṭus tasyātrānavabhāsataḥ 
ahaṃpratītir apy eṣā śarīrādyavasāyinī  Ipk 
Ipv jñānam ekaṃ sphuṭāvabhāsasvalakṣaṇānubhavasvarūpaṃ nirvikalpakaṃ te kathayanti 
aparaṃ tu śabdāruṣaṇayā smṛtisaṃśayotprekṣādibahubhedaṃ vikalpasaṃjñam 
ubhayam apy etan na yujyate bodharūpajñānātiriktasyānyasya saṃbandhitayā tasyānupalabdheḥ 
ko 'sau sthirarūpa ātmā 
sābhilāpāhaṃpratyayenāpi śarīrādikavedyavastūttīrṇo vedayitā na kaś cid lokair avadhāryate 
athānubhavavidhvaṃse smṛtis tadanurodhinī 
kathaṃ bhaven na nityaḥ syād ātmā yady anubhāvakaḥ  Ipk 
Ipv smṛtikāle pūrvānubhavanāśāt kathaṃ pūrvārthānubhavāvaṣṭambhadharmā smṛtir jāyeta yadi tadāpi tadanubhavabodho nānuvarteta
yaś cānekakālasthāyī bodhaḥ sa evātmānubhāvitā 
satyāpy ātmani dṛṅnāśāt taddvārā dṛṣṭavastuṣu 
smṛtiḥ kenātha yatraivānubhavas tatpadaiva sā  Ipk 
Ipv arthābhāsanāśāt tanmukhāvalambanīyo viṣayo 'py atra nāsti smṛter ity ekabodhātmani saty api ātmani sā nirviṣayaivetivyavahārocchedaḥ 
asato 'py arthānubhavasya viṣayeṇa sā viṣayavatī yadi 
yato hi pūrvānubhava saṃskārāt smṛtisaṃbhavaḥ 
yady evam antargaḍunā ko 'rthaḥ syāt sthāyinātmanā  Ipk 
Ipv anubhavāt saṃskāraḥ saṃskārāc ca smṛtir jāyamānā taṃ pūrvānubhavam anukurvaty evāvagāhitaviṣayaṃ tam anubhavam ābhāsayati 
evam ātmasthairyeṇa kim anupayoginā saṃskārasyātmavāde 'py aṅgīkaraṇāt tenaiva ca siddheḥ 
tato bhinneṣu dharmeṣu tatsvarūpāviśeṣatah 
saṃskārāt smṛitisiddhau syāt smartā draṣṭeva kalpitaḥ  Ipk 
Ipv sukhaduḥkhajñānādibhinnadharmāśrayatvenāpy ātmano 'nupayogo bhinnair dharmair asaṃbhinnasyānupajātaviśeṣasya smṛtav avyāpṛteḥ 
tad draṣṭṛvat kalpanāmātram etad ātmā smṛteti 
jñānaṃ ca citsvarūpaṃ cet tad anityaṃ kim ātmavat 
athāpi jaḍam etasya katham arthaprakāśatā  Ipk 
Ipv citsvābhāvye jñānasya cety adharmadeśakālāveśayogād ātmana iva nityatādiprasaṅgaḥ 
jaḍatve katham arthasyāsau prakāśaḥ 
athārthasya yathā rūpaṃ dhatte buddhis tathātmanaḥ 
caitanyam ajaḍā saivaṃ jāḍye nārthaprakāsatā  Ipk 
Ipv jñānaṃ buddhiḥ 
sā jaḍāpi yathā viṣayarūpachāyāṃ dhatte tathātmano 'pi caitanyachāyām
ato 'sav arthaprakāśas tathā ca tasyāś citsvarūpatā syāt 
evaṃ jñānaṃ sad api nānyasya saṃbandhi
anupapatteḥ 
kriyā tu na svarūpeṇāsti nānyasaṃbandhitayā 
kriyāpy arthasya kāyādes tattaddeśādijātatā 
nānyādṛṣṭer na sāpy ekā kramikaikasya cocitā  Ipk 
Ipv kriyāpi pūrvāparībhūtavayavaikā kārakavyāpārarūpā na yuktā kramikasyānekakālaspṛśah svātmāikyāyogāt
nāpi kālakramavyāpī caikasvabhāvaś ca tasyā āśrayo yuktaḥ
kevalaṃ gamanapariṇāmādirūpā sā kriyā 
kāyādīnāṃ tu tattadbhinnadeśakālagatapūrvasattāmātram etad atiriktasyānyasyānupalambhāt 
tatra tatra sthite tat tad bhavatīty eva dṛśyate 
nānyan nānyo 'sti saṃbandhaḥ kāryakāraṇabhāvataḥ  Ipk 
Ipv pūrvasmin sati parasya sattety etāvanmātre 'nubhavaḥ 
kriyāvac ca na kriyākārakasaṃbandhaḥ kaś cid bhinnasyāsyānupalambhāt 
kāryakāraṇabhāvād ṛte nānyad vastūnāṃ jñāteyam 
dviṣṭhasyānekarūpatvāt siddhasyānyānapekṣaṇāt 
pāratantryādyayogāc ca tena kartāpi kalpitaḥ  Ipk 
 Ipv sambandho dviṣṭho na caikenātmanobhayatrāvasthitir yuktā na ca dvayoḥ siddhayor anyonyāpekṣātmā nāpi svātmamātraniṣṭhayoḥ pāratantryarūpaḥ  
saṃbandhaḥ  
tato yathā jñātṛtvaṃ kalpitaṃ tathā kartṛtvam apīti katham ātmā sarveśara iti  
satyaṃ kiṃ tu smṛtijñānaṃ pūrvānubhavasaṃskṛteḥ 
jātam apy ātmaniṣṭhaṃ tan nādyānubhavavedakam  Ipk 
 Ipv pūrvānubhavasaṃskāraprabodhajanmāpi smṛtir ātmamātraniṣṭhatvāt svarūpasaṃvedikaiva na tu pūrvānubhavāveśābhāvāt pūrvānubhūtārthavyavasthāpikā  
ghaṭate  
dṛksvābhāsaiva nānyena vedyā rūpadṛśeva dṛk 
rase saṃskārajatvaṃ tu tattulyatvaṃ na tadgatiḥ  Ipk 
Ipv sarvā hi jñaptiḥ svasaṃvedanaikarūpānanyasaṃvid dvedhā
rūparasajñānayor anyonyavedane 'nyonyaviṣayavedanam api syāt tataś cendriyaniyamābhāvaḥ 
pūrvānubhavasaṃskārajatvena tatsādṛśyamātraṃ na tu pūrvānubhavāvagatiḥ
tatsādṛśyam api nāvaseyam 
athātadviṣayatve 'pi smṛtes tadavasāyataḥ 
dṛṣṭālambanatā bhrāntyā tad etad asamañjasam  Ipk 
Ipv na cāpi bhrāntyā pūrvānubhavaṃ tadviṣayaṃ ca śuktau rajatam ivāsaṃvedyamānam adhyavasyatīti smṛtis tadviṣayā 
smṛtitaiva kathaṃ tāvad bhrānteś cārthasthitiḥ katham 
pūrvānubhavasaṃkārāpekṣā ca kim itīṣyate  Ipk 
Ipv pūrvānubhavāprakāśāt tadviṣayasaṃpramoṣe 'dhyavasāyamātrāt smṛtitvaṃ na yuktam 
na ca bhrāntyā pūrvānubhūtārthavyavasthāpanam
pūrvānubhavāsparśe ca tadbhinnayogakṣemāyā bhrānteḥ saṃskārajatve ko grahaḥ 
bhrāntitve cāvasāyasya na jaḍād viṣayasthitiḥ 
tato 'jāḍye nijollekha niṣṭhān nārthasthitis tataḥ  Ipk 
Ipv adhyavasāya eva bhrāntyā viṣayavyavasthāpako na tu svasaṃvit
sa ca jaḍaḥ katham arthavyavasthāyā hetuḥ 
cidrūpo 'py atītārthamātram ābhāsayed abāhyasvātmollekhamātraprakāśo vā na taddhetuḥ 
evam anyonyabhinnānām aparasparavedinām 
jñānānām anusaṃdhāna janmā naśyej janasthitiḥ  Ipk 
Ipv jñānāni svātmamātrapariniṣṭhitāni svasaṃvidrūpatayā aparasaṃvedyāni 
teṣām anyonyasaṃghaṭṭanāmayaḥ paramārthopadeśaparyanto lokavyavahāraḥ katham 
na ced antaḥkṛtānanta viśvarūpo maheśvaraḥ 
syād ekaś cidvapur jñāna smṛtyapohanaśaktimān  Ipk 
Ipv cittatvam eva viśvarūpamato 'tiriktasyānupapatteḥ
aśeṣapadārthajñānānām anyonyānusaṃdhānam 
asyaiva jñānādikāḥ śaktayaḥ 
mattaḥ smṛtir jñānam apohanaṃ ceti hy uktam 
iti jñānādhikāre tṛtīyam āhnikam 
sa hi pūrvānubhūtārthopalabdhā parato 'pi san 
vimṛśan sa iti svairī smaratīty apadiśyate  Ipk 
Ipv paścād api pūrvānubhūtārthānubhavitṛtvāt pūrvānubhūtārthaprakāśāsaṃpramoṣaṇam
tasyaikasya vibhoḥ kartuḥ sa ity atra pūrvānubhūtatvena pratyavamarśaḥ smṛtir nāma vyāparaḥ 
bhāsayec ca svakāle 'rthāt pūrvābhāsitam āmṛśan 
svalakṣaṇaṃ ghaṭābhāsa mātreṇāthākhilātmanā  Ipk 
Ipv smṛtiśaktyā sa iti pūrvānubhūtaṃ svalakṣaṇaṃ parāmṛśann ābhāsayaty evānyathā prakāśitasya parāmarśo na kṛtaḥ syāt svasattākāla eva ca
tena smaraṇakāle naṣṭasyāpy ābhāso na duṣyati 
kadā cit tv arthitāvaśād ghaṭakāñcanadravyasattādyanyatamaikābhāsarūpeṇaivāsya sphuṭāvabhāsaḥ
anyadā tu sarvātmanārthitvena tathaiva 
atiśayanirantarāvahitacetasas tu dṛṣṭārthapratyakṣīkāra eva 
na ca yuktaṃ smṛter bhede smaryamāṇasya bhāsanam 
tenaikyaṃ bhinnakālānāṃ saṃvidāṃ veditaiṣa saḥ  Ipk 
Ipv pūrvānubhūtaś cārtho 'nubhavena saha tātkālikasmṛtiprakāśe 'vabhāsamānaḥ smṛtyabhinna eva prakāśād bhinnasya prakāśamānatānupapatteḥ 
evaṃ cānubhavasmṛtyādisaṃvidām aikyaṃ sa eva cātmā vedakaḥ  tathā hi 
naiva hy anubhavo bhāti smṛtau pūrvo 'rthavat pṛthak 
prāg anvabhūvam aham ity ātmārohaṇabhāsanāt  Ipk 
Ipv smṛtau smaryamāṇo 'nubhūtārtho yathā pṛthagbhūto bhāti na tathānubhavaḥ svātmana evāhaṃtāpratyeyasyānubhavamayatvena prathanāt
yaś cānekakālo 'haṃvedyo 'rthaḥ sa evātmā 
yoginām api bhāsante na dṛśo darśanāntare 
svasaṃvidekamānās tā bhānti meyapade 'pi vā  Ipk 
Ipv sarvajñānām api pramātrāntaragatopalambhāḥ svasaṃvinmātravedyasvabhāvāḥ svātmārūḍhā eva bhāseran
ataś ca teṣāṃ yogināṃ parātmatāpattir eva tattvam 
prameyakakṣyāyām api ghaṭādivat prātisvikena śuddhabodhātmanā rūpeṇāvabhāseran yadi tathā saṃbhavet 
smaryate yad dṛg āsīn me saivam ity api bhedataḥ 
tad vyākaraṇam evāsyā mayā dṛṣṭam iti smṛteḥ  Ipk 
Ipv mayā dṛṣṭam iti pramātrāntargatadarśanaparāmarśātmikāyā eva smṛter vibhajya kathanam
etad evam anubhavo 'sau mamābhūd iti bhedenāpi nirdeśaḥ 
yā ca paśyāmy aham imaṃ ghaṭo 'yam iti vāvasā 
manyate samavetaṃ sāpy avasātari darśanam  Ipk 
Ipv paraḥsthitārthavikalpane 'pi ghaṭam imaṃ paśyāmi ghaṭo 'yam iti vā pramātṛmayam eva darśanaṃ pratyavamṛśyate 
tan mayā dṛśyate dṛṣṭo 'yaṃ sa ity āmṛśaty api 
grāhyagrāhakatābhinnāv arthau bhātaḥ pamātari  Ipk 
Ipv tasmād dṛkparāmarśapuraḥsārāyāṃ smṛtau vikalpamātre vā dṛkṣabdānuvedhaṃ vināpi
sa ity ayam iti vārthamātranirdeśena sarvatraikapramātṛlīnav evānubhāvyānubhāvakau
māyākṛtavicchinnāvabhāsav api prakāśete 
iti jñānādhikāre caturtham āhnikam 
vartamānāvabhāsānāṃ bhāvānām avabhāsanam 
antaḥsthitavatām eva ghaṭate bahir ātmanā  Ipk 
Ipv pratyakṣe 'pi yāvad arthānāṃ bhedenāvabhāsaḥ pramātrantarlīnānām eva satāṃ yuktaḥ 
prāgivārtho 'prakāśaḥ syāt prakāśātmatayā vinā 
na ca prakāśo bhinnaḥ syād ātmārthasya prakāśatā  Ipk 
Ipv pramātṛsaṃjñaprakāśasvarūpatāṃ vinā yathādau ghaṭo 'sya nāvabhāsas tathā jñānakāle 'pi syāt
prakāśamānatā cārthasya prakāśaḥ svarūpato na tu bhinnaḥ 
bhinne prakāśe cābhinne saṃkaro viṣayasya tat 
prakāśātmā prakāśyo 'rtho nāprakāśaś ca siddhyati  Ipk 
Ipv prakāśamātraṃ cārthād bhinnaṃ sarvārthasādhāraṇaṃ tasya ghaṭasya prakāśo 'yam ayaṃ paṭasyaiveti viṣayaniyamo nirnibandhanaḥ 
tasmād arthasya siddhiḥ prakāśātmatāyattā 
tattadākasmikābhāso bāhyaṃ ced anumāpayet 
na hy abhinnasya bodhasya vicitrābhāsahetutā  Ipk 
Ipv jaḍānām ābhāsamānataiva sattāsiddhiḥ sā ca ābhāsātmataiva 
tataś ca bodhamātram ekam evātra tattvam 
tasyāviśeṣe 'pi krameṇa viśiṣyamāṇo 'rthāvabhāsas tato 'nyam aprakāśamānaṃ hetutayā bāhyam artham ūhayed indiyavat 
na vāsanāprabodho 'tra vicitro hetutām iyāt 
tasyāpi tatprabodhasya vaicitrye kim nibandhanam  Ipk 
Ipv vicitravāsanāprabodho na bodhād bhinnaḥ
tasyāpi vaicitrye ko hetuḥ 
tato bāhya evārtho bhinnābhāsahetuḥ 
syād etad avabhāseṣu teṣv evāvasite sati 
vyavahāre kim anyena bāhyenānupapattinā  Ipk 
Ipv ābhāsamānair eva arthair vyavahāraḥ
te cābhāsātmakāḥ santu kā kṣatiḥ 
tat kiṃ bāhyena kāryaṃ tāvatā lokayātrāsamāpteḥ 
bāhyaś cārthaḥ pramāṇabādhitaḥ sāvayavo viruddhadharmādhyāsāder niravayavaś ca dikṣaṭkayogāder bahuśaḥ 
cidātmaiva hi devo 'ntaḥ sthitam icchāvaśād bahiḥ 
yogīva nirupādānam arthajātaṃ prakāśayet  Ipk 
 Ipv cittattvam eva īśvaratvāt svātmarūpatayā upapannābhāsanam anantaśaktitvād icchāvaśān mṛdādikāraṇaṃ vinaiva bāhyatvena ghaṭapaṭādikam artharāśiṃ  
prakāśayet  
anumānam anābhāta pūrve naiveṣṭam indriyam 
ābhātam eva bījāder ābhāsād dhetuvastunaḥ  Ipk 
Ipv pūrvāvabhātāntaḥsthita evārthe nāntarīyakārthadarśanavaśāt tattaddeśakālādiyojanayā vimarśanam anumānam 
indriyam apy anumīyate kiṃcinmātraṃ nimittaṃ tac ca bījādyābhāsād ābhāsitam eva 
ābhāsaḥ punarābhāsad bāhyasyāsīt kathaṃ cana 
arthasya naiva tenāsya siddhir nāpy anumānataḥ  Ipk 
Ipv ghaṭādyābhāsād bāhyasyānupapatter nāsīd ābhāsaḥ
tatas tatra nānumānād api siddhiḥ 
svāminaś cātmasaṃsthasya bhāvajātasya bhāsanam 
asty eva na vinā tasmād icchāmarśaḥ pravartate  Ipk 
 Ipv cidātmanaś ceśvarasya ātmanīvābhedenārtheṣv api prakāśe 'sty anyathā pratibhāsamānārthaikaviṣayo nirmātṛtāmayo vimarśa icchārūpo na syāt 
svabhāvam avabhāsasya vimarśaṃ vidur anyathā 
prakāśo 'rthoparakto 'pi sphaṭikādijaḍopamaḥ  Ipk 
Ipv prakāśasya mukhya ātmā pratyavamarśaḥ
taṃ vinā arthabheditākārasyāpy asya svacchatāmātraṃ na tv ajāḍyaṃ camatkṛter abhāvāt 
ātmāta eva caitanyaṃ citkriyā citikartṛtā 
tātparyeṇoditas tena jaḍāt sa hi vilakṣaṇaḥ  Ipk 
Ipv ātmadravyasya bhāvātmakam apy etaj jaḍād bhedakatayā vimarśākhyaṃ mukhyaṃ rūpam uktaṃ caitanyaṃ dṛśiśaktiś citir iti adopt var
citiśaktir dṛśir iti 
sā cetanakriyā citikartṛtaiva 
citiḥ pratyavamarśātmā parā vāk svarasoditā 
svātantryam etan mukhyaṃ tad aiśvaryaṃ paramātmanaḥ  Ipk 
Ipv abhinnavācyādyā vāg eṣā nityacitsvarūpatvenānādyantāparatantrā
bhāvāntarānapekṣaṃ śuddham etat svātantryam aiśvaryasaṃjñam 
sā sphurattā mahāsattā deśakālāviśeṣinī 
saiṣā sāratayā proktā hṛdayaṃ parameṣṭhinaḥ  Ipk 
 Ipv sphuradrūpatā sphuraṇakartṛtā abhāvāpratiyoginy abhāvavyāpinī sattā bhavattā bhavanakartṛtā nityā deśakālāsparśāt saiva pratyavamarśātmā  
citikriyāśāktiḥ  
sā viśvātmanaḥ parameśvarasya svātmapratiṣṭhārūpā hṛdayam iti tatra tatrāgame nigadyate 
ātmānam ata evāyaṃ jñeyīkuryāt pṛthaksthiti 
jñeyaṃ na tu tadaunmukhyāt khaṇḍyetāsya svatantratā  Ipk 
Ipv etādṛśaśuddhasvātantryavaśān naiṣa pṛthag eva labdhapratiṣṭhaṃ vastv avaiti
api tv ajñeyam ātmānam aniyantritaprabhāvatayā jñeyīkaroti 
bhinnajñeyasāpekṣatve jñānakartṛtā mlāyet 
svātantryāmuktātmānaṃ svātantryād advayātmanaḥ 
prabhur īśādisaṃkalpair nirmāya vyavahārayet  Ipk 
 Ipv ata eva vedyaikībhāvalakṣaṇapūrṇatāmayāt svātantryāt tadānīntanam eva vedakam ātmānam īśvaraḥ śivo veditety evamādivikalpair ābhāsayati  
bhāvanādivyavahārārtham  
nāhantādiparāmarśa bhedād asyānayatātmanaḥ 
ahaṃmṛśyatayāivāsya sṛṣtes tiṅvācyakarmavat  Ipk 
Ipv vartamānapramātṛbhāve nāhaṃpratyavamarśasya prameyatvenedantā 
vimarśabhede cābhāsabhede ca pramātaiveśvaraśabdena sṛṣṭo 'haṃ parāmarśavyavadhānena kevalam
yathā kriyādiśabdena pacatyādivācyo 'rthaḥ 
yathāhuḥ kriyāguṇajātisaṃbandhādiśābdair na kriyādaya ucyante pacatyādimukhenābhidhānāt 
īśvaraśabdād ātmaśabdāc cāham iti parāmṛśan na evātmānam avaiti na sākṣāt
pratītis tv asty eva smṛtyevānubhavamukhenānubhūtasya 
māyāśaktyā vibhoḥ saiva bhinnasaṃvedyagocarā 
kathitā jñānasaṃkalpādhyavasāyādināmabhiḥ  Ipk 
Ipv prakāśātmanaḥ parameśvarasya māyāśaktyā svātmarūpaṃ viśvaṃ bhede ābhāsyate 
tataḥ saiva citir jñānam adhyakṣam 
tasyaiva bhinnasyābhātasya smṛtiḥ saṃkalpo 'dhyavasāyo manobuddhirūpatve 'pi citir eva 
sākṣātkārakṣaṇe 'py asti vimarśaḥ katham anyathā 
dhāvanādy upapadyeta pratisaṃdhānavarjitam  Ipk 
Ipv sākṣātkāralakṣaṇe jñāne 'pi cito 'rthapratyavamarśo 'sti sūkṣmaḥ
vācanadhāvanādau śīghrakriyā tattaddṛśyamānadeśādyupāditsājihāsānusaṃdhānena hi bhavet 
ghaṭo 'yam ity adhyavasā nāmarūpātirekiṇī 
pareśaśaktir ātmeva bhāsate na tv idantayā  Ipk 
Ipv ayam iti ghaṭa iti vādhyavasāyo bhinnaprakāśamānanāmarūpātiriktaś citiśaktimaya evātmevābhedena avabhāsate 
kevalaṃ bhinnasamvedya deśakālānurodhataḥ 
jñānasmṛtyavasāyādi sakramaṃ pratibhāsate  Ipk 
 Ipv cittattvasya māyāśaktyā bhinnaṃ ghaṭādi saṃvedyaṃ tattaddeśakālabhinnaṃ prakāśyate yasyābhedenāvaṣṭambhād vibhinnadeśakālādinā jñānasmṛtyādyābhāsate 
iti jñānādhikāre pañcamam āhnikam 
ahaṃpratyavamarśo yaḥ prakāśātmāpi vāgvapuḥ 
nāsau vikalpaḥ sa hy ukto dvayākṣepī viniścayaḥ  Ipk 
Ipv prakāśasyātmany ahamiti parāvāgrūpatvāt sābhilāpo 'pi svabhāvabhūtaḥ pratyavamarśo na vikalpa ity ucyate
sa hi pratiyoginiṣedhapūrvo niścayo na cātra pratiyogisaṃbhavaḥ 
bhinnayor avabhāso hi syād ghaṭāghaṭayor dvayoḥ 
prakāśasyeva nānyasya bhedinas tv avabhāsanam  Ipk 
Ipv prakāśād dvitīyasya bhinnasya pratiyogino 'prakāśasaṃjñasyānavabhāsane prakāśetaratvaṃ na syāt 
tasyānābhāse vyapohanāyogād vikalpatāhāniḥ 
tathā ca
tadatatpratibhābhājā mātraivātadvyapohanāt 
tanniścayanamukto hi vikalpo ghaṭa ity ayam  Ipk 
Ipv pramātur eva svatantrasyāntarlīnatadatadarthābhāsasya atadapohanena ghaṭa iti niścayo vikalpo nāma vyāpāraḥ 
cittattvaṃ māyayā hitvā bhinna evāvabhāti yaḥ 
dehe buddhāv atha prāṇe kalpite nabhasīva vā  Ipk 
pramātṛtvenāham iti vimarśo 'nyavyapohanāt 
vikalpa eva sa para pratiyogy avabhāsajaḥ  Ipk 
 Ipv cidacittattvasyaiveśvarasya māyāśaktyā bhedāvabhāsini śarīre buddhav āntare vā sparśe taduttīrṇe vākāśa iva śūnya eva vikalpite 'hamiti  
pramātṛbhāvena vimarśaḥ 
tattadābhāsamānaśarīrādipratiyogyapohanakaraṇād ghaṭo 'yam itivad vikalpa eva 
kādācitkāvabhāse yā pūrvābhāsādiyojanā 
saṃskārāt kalpanā proktā sāpi bhinnāvabhāsini  Ipk 
 Ipv vichinnavicchinneṣu śūnyadehādyābhāsabhedeṣu pūrvābhāsāhaṃkārākhyānām aikyayojanāntaḥpūrvābhāsasthitilakṣaṇasaṃskārāśritā pramātṛvyāpārarūpā  
kalpanaiva pratyabhijñākhyā  
tad evaṃ vyavahāre 'pi prabhur dehādim āviśan 
bhāntam evānta arthaugham icchayā bhāsayed bahiḥ  Ipk 
Ipv ādisarge vā vyavahāre 'pi vā maheśvaro māyāśaktyā dehādim ātmatvena abhiniviśya
pramātāraṃ kurvann antaḥsthitaṃ vibhāntam eva taṃ tam arthaṃ krameṇa bahīrūpaṃ kartṛśaktyā bhāsayati 
tathābhāsanam evotpādanam 
asya dehādyanāviṣṭasya tu svato yugapad ahamidam iti sarvārthaprakāśaḥ 
evaṃ smṛtau vikalpe vāpy apohanaparāyaṇe 
jñāne vāpy antarābhāsaḥ sthita eveti niścitam  Ipk 
Ipv sarvasaṃvitsu sarvārthāvabhāsaḥ pramātṛsaṃlīnaś cittattvavad ānurūpyeṇa prakāśamānaḥ sadā sthita eva 
kiṃ tu naisargiko jñāne bahirābhāsanātmani 
pūrvānubhavarūpas tu sthitaḥ sa smaraṇādiṣu  Ipk 
Ipv jñāne bahirābhāsanarūpe sahaja eva cittattvasyāntararthāvabhāsaḥ
smṛtyādau tu pūrvānubhavātmā 
ata eva smṛtiḥ saṃskārajocyate 
sa naisargika evāsti vikalpe svairacāriṇi 
yathābhimatasaṃsthānābhāsanād buddhigocare  Ipk 
 Ipv avatantras tu vikalpaś cakṣurādyagocaram api buddhaviṣayatāpādanena yathāruci pūrvānubhūtatvāvimarśanena navam eva taṃ tam artham ābhāsayati  
saṃniveśaviśeṣaṃ ca  
tatrāsav arthaḥ sahaja evāsti 
ata eva yathābhīṣṭa samullekhāvabhāsanāt 
jñānakriye sphuṭe eva siddhe sarvasya jīvataḥ  Ipk 
Ipv apūrvārthanirmāṇajñānasāmārthyāc ca vikalpa eva sarvasya sarvajñatvaṃ sarvakartṛtvaṃ ca sphuṭam
iti jñānādhikāre ṣaṣṭham āhnikam
saptamam āhnikam
yā caiṣā pratibhā tattat padārthakramarūṣitā 
akramānantacidrūpaḥ pramātā sa maheśvaraḥ  Ipk 
 Ipv tattatpadārthakramācchuritaś caiṣo 'ntaḥsthita eva ābhāsaḥ sarvasaṃvitkālavyāpyakramānantacinmaya ātmasaṃjñaḥ pramātā svāṅgabhūte prameye  
nirmātṛtayā maheśvaraś ca  
tattadvibhinnasaṃvitti mukhair ekapramātari 
pratitiṣṭhatsu bhāveṣu jñāteyam upapadyate  Ipk 
Ipv anekasaṃvitsrotomukhair ekapramātṛsindhum upalīya bhāvabhedāḥ kāryakāraṇatādivyavahārasamanvayaṃ bhajante 
deśakālakramajuṣām arthānāṃ svasamāpinām 
sakṛdābhāsasādhyo 'sāv anyathā kaḥ samanvayaḥ  Ipk 
Ipv svarūpam avabhāsanaṃ ca bhāvānāṃ svātmapariniṣṭhitam eva 
yugapadekābhāsanibandhanaś caiṣāṃ samanvayaḥ 
sa abhinnaḥ pramātṛlīnatayā kalpate 
pratyakṣānupalambhānāṃ tattadbhinnāṃśapātinām 
kāryakāraṇatāsiddhi hetutaikapramātṛjā  Ipk 
Ipv kāryakāraṇabhāva iva tatsiddhir api pratyakṣānupalambhair ekapramātṛmukhena samanvayam āgatya kriyate
asamanvitāḥ pratyakṣānupalambhāḥ kramikasvaviṣayamātrajñāpanakṣīṇā nānyonyāpekṣopalakṣaṇakṣamāḥ 
smṛtau yaiva svasaṃvittiḥ pramāṇaṃ svātmasaṃbhave 
pūrvānubhavasadbhāve sādhanaṃ saiva nāparam  Ipk 
Ipv pūrvānubhasvasaṃvedanasya abhāvāt smṛtisvasaṃvedanam eva atraikārthābhāsamayapramātṛrūpaṃ smṛtisvarūpa iva pramāṇam 
smṛteḥ pūrvānubhavābhāsābhāve kāryakāraṇabhāvāsiddher na kāryaliṅgatā 
bādhyabādhakabhāvo 'pi svātmaniṣṭhāvirodhinām 
jñānānām udiyād eka pramātṛpariniṣṭhiteḥ  Ipk 
Ipv bhinnasvābhāsamātraniṣṭhānāṃ jñānānāṃ ko virodhaḥ
tat kathaṃ bādhyabādhkatvam 
ekaprāmātṛviśrāntau tu yuktam 
viviktabhūtalajñānaṃ ghaṭābhāvamatir yathā 
tathā cecchuktikājñānaṃ rūpyajñānāpramātvavit  Ipk 
Ipv iha bhūtale ghaṭo nāstīti ghaṭābhāvajñānaṃ kevalabhūtalajñānam eva śūnyabhūtalasya ghaṭābhāvarūpatvāt 
tathaiva yadi śuktikārajatayor aparasparātmatvāc chuktikājñānaṃ rajatājñānam iti pratyakṣaṃ bādhakam 
naivaṃ śuddhasthalajñānāt siddhyet tasyāghaṭātmanā 
na tūpalabdhiyogyasyāpy atrābhāvo ghaṭātmanaḥ  Ipk 
Ipv kevalabhūtalajnānād bhūtalasyāghaṭātmatā sidhyati
na tu tatrādhāre bhinno darśanayogyo 'pi ghaṭo nāsti 
viviktaṃ bhūtalaṃ śaśvad bhāvānāṃ svātmaniṣṭhiteḥ 
tat kathaṃ jātu tajjñānaṃ bhinnasyābhāvasādhanam  Ipk 
Ipv bhūtalam abhūtalaviviktaṃ sadaiva tat kathaṃ tajjñānaṃ kadācid eva tatra bhinnaghaṭābhāvaṃ sādhayet 
bhinnaghaṭaviviktatā ca bhūtalasya kadācit kaṃ rūpaṃ syād yadi ghaṭasahitatāpi kadācit svarūpaṃ bhavet na tv evam 
padārtau dvav eva svātmapariniṣṭhitau
sāhityaṃ na tadatiriktam ubhayātmakam ekarūpam 
jñānam ekaṃ tūbhayābhāsasaṃsargātmakam apy ekābhāsajñānāntarābhāvarūpam 
vastu punaḥ svātmaniṣṭham eva paricchinattīti na vastubalena pradeśadarśanāt pradeśasiddhivad ghaṭābhāvasiddhiḥ 
ubhayābhāsaikajñānātmakakāryābhāvāt tu syāt 
na caivaṃ vyavadhānena pratītiḥ pradeśadarśanād eva tatsiddheḥ 
kim tv ālokacayo 'ndhasya sparśo voṣṇādiko mṛduḥ 
tatrāsti sādhayet tasya svajñānam aghaṭātmatām  Ipk 
Ipv pradeśeṣv ālokapuraṃ santamase mṛdum uṣṇādikaṃ sparśaṃ vā ghaṭarūpasparśābhāvātmakam anubhūyālokādi ghaṭābhāvo 'trāsti
ghaṭo nāstīti vyavahartuṃ yuktam 
piśācaḥ syād anāloko 'py ālokābhyantare yathā 
adṛśyo bhūtalasyānta na niṣedhyaḥ sa sarvathā  Ipk 
Ipv na caivam ālokasya piśācānyatvāt tatra piśācaniṣedhaprasaṅgaḥ
sa hy adṛśyo 'nyatve 'pi yathā mṛdgolakasyāpy antaranivāryas tathālokasyāntare 
tatas tasya anyamata ivāsmanmate 'pi nādṛśyatvād abhāvasiddhiḥ 
evaṃ rūpyavidābhāva rūpā śuktimatir bhavet 
na tv ādyarajatajñapteḥ syād aprāmāṇyavedikā  Ipk 
Ipv śuktijñānam eva rajatajñānābhāvarūpaṃ sidhyati
tadānīntanaśuktijñānānubhavena na bhinnasyātītasya rūpyajñānasyāprāmāṇyam 
dharmyasiddher api bhaved bādhā naivānumānataḥ 
svasaṃvedanasiddhā tu yuktā saikapramātṛjā  Ipk 
Ipv śuktikājñānakāle ca na pūrvaṃ rajatajñānam asti 
tataḥ sa dharmī na siddha iti nānumānena bādhā
ekapramātṛmayasvasaṃvedane tv ekadeśāvaṣṭambhyubhayajñānamayasaṃbandhabhāsanāt sidhyati 
paścātsaṃvādaḥ pratyakṣasvasaṃvedane pūrvasyāpi tasya bhāsanād ekaṃ pramāṇam itarad anyatheti bhavati 
saṃvādo 'py ekapramātṛkṛtaḥ 
ittham atyarthabhinnārthāvabhāsakhacite vibhau 
samalo vimalo vāpi vyavahāro 'nubhūyate  Ipk 
 Ipv māyāśaktyā bhedaviṣayo 'yaṃ sarvo vyavahāras tathājñānaināṃ śuddho 'jñānāndhānāṃ tu malinas tattadbhinnārthāvabhāsabhāji bhagavati saṃbhāvyate  
'nubhavena  
iti jñānādhikāre saptamam āhnikam 
tātkālikākṣasāmakṣya sāpekṣāḥ kevalaṃ kva cit 
ābhāsā anyathānyatra tv andhāndhatamasādiṣu  Ipk 
Ipv ābhāsāḥ kadācit sannihitapratyakṣākṣiptā ghaṭo 'yam iti vyavahārahetavaḥ
andhatamasādau tu pūrvānubhavotthitāḥ 
viśeṣo 'rthāvabhāsasya sattāyāṃ na punaḥ kva cit 
vikalpeṣu bhaved bhāvi bhavadbhūtārthagāmiṣu  Ipk 
Ipv smṛtyutprekṣārūpeṣu pratyakṣapṛṣṭhapātiṣu svatantreṣu vānyeṣu vikalpeṣu kālatrayaviṣayeṣv arthāvabhāso 'ntas tulya evāvasthitaḥ 
sukhādiṣu ca saukhyādi hetuṣv api ca vastuṣu 
avabhāsasya sadbhāve 'py atītatvāt tathā sthitiḥ  Ipk 
 Ipv sukhaduḥkhādyābhāsās tatsādhanābhāsāś ca sadaivāntaḥ santo 'pi na tadāhlādādimayīṃ sthitiṃ kurvanty atītatvād bahis tadānīm abhāvāt tadātvaviśiṣṭānāṃ  
ca tathākāritvāt  
gāḍham ullikhyamāne tu vikalpena sukhādike 
tathā sthitis tathaiva syāt sphuṭam asyopalakṣaṇāt  Ipk 
Ipv kutaś cit prayatnaniveśāt svatantravikalpollikhitaṃ sphuṭam eva sukhādi jātaṃ vikāsādihetuḥ 
bhāvābhāvāvabhāsānāṃ bāhyatopādhir iṣyate 
nātmā sattā tatas teṣām āntarāṇāṃ satāṃ sadā  Ipk 
Ipv sarveṣām ābhāsānāṃ bhāvābhāvaviṣayānām abahīrūpatve 'pi sattāsty eva smṛtyādau
bāhyatvam hi teṣām upādhir na svarūpam 
abhāvābhāsasyāntaḥsattāyām api bahirabhāvāt tathātvam 
āntaratvāt pramātraikye naiṣāṃ bhedanibandhanā 
arthakriyāpi bāhyatve sā bhinnābhāsabhedataḥ  Ipk 
Ipv antaś ca sarveṣām eva nīlasukhādyā bhāsānām sadā sattve 'pi pramātṛmātrarūpatvāt kāryakāraṇādibhedāśrayā nārthakriyā
pramātur bhede 'pi bauddhacākṣuṣatvādibhedenābhāsabhedād ābhāsāśritārthakāritāpi bhidyate rūpādīnām 
cinmayatve 'vabhāsānām anta eva sthitiḥ sadā 
māyayā bhāsamānānāṃ bāhyatvād bahir apy asau  Ipk 
Ipv citsvarūpatvenābhāsānāṃ sadāntastattva eva sthitiḥ 
māyāśaktyā bahiḥ pratyakṣatvena prakāśyamāneṣu bhāveṣu prakāśāvyatirikteṣu bahirābhāsa ity ucyate
tad api teṣām āntaratvam eva sisṛkṣādau tu bhāvānām api 
vikalpe yo 'yam ullekhaḥ so 'pi bāhyaḥ pṛthakprathaḥ 
pramātraikātmyam āntaryaṃ tato bhedo hi bāhyatā  Ipk 
Ipv vikalpe ghaṭādyullekhaś cakṣurādyagocare 'pi pṛthagābhāsād bāhya eva 
ahaṃvimarśo hy āntaratvaṃ
idam iti tu bāhyatā 
evaṃ ca ghaṭādīnām ubhayī bāhyatā bāhyāntaḥkaraṇadvayīvedyatā
sukhādes tv ekāntaḥkaraṇavedyataiva 
ullekhasya sukhādeś ca prakāśo bahir ātmanā 
icchāto bhartur adhyakṣa rūpo 'kṣādibhuvāṃ yathā  Ipk 
Ipv ullekhasukhaduḥkhalajjādīnāṃ cākṣuṣānāṃ rūpādīnām iveśvarasya śaktyā sākṣātkaraṇarūpo bauddhaḥ prakāśaḥ 
tadaikyena vinā na syāt saṃvidāṃ lokapaddhatiḥ 
prakāśaikyāt tad ekatvaṃ mātaikaḥ sa iti sthitam  Ipk 
Ipv tattadvibhinnasaṃvidanusandhānena hi vyavahāraḥ 
ekaś ca prakāśātmā tadanusandhānarūpaḥ sa eva caikaḥ pramātā paramātmasaṃjñaḥ 
sa eva vimṛśattvena niyatena maheśvaraḥ 
vimarśa eva devasya śuddhe jñānakriye yataḥ  Ipk 
Ipv sa paramātmā cidrūpovimarśākhyenaiva mukhyasvabhāvenāvyabicāriṇā maheśvaraḥ 
cittattvasya viśvātmanaḥ śivasaṃjñasyāhaṃvimarśanam eva śuddhe jñānakriye
bhinnābhinnajñeyakāryagate tv īśvarasya śuddhāśuddhe
bhinnārthaviṣaye tu puṃsaḥ sattvarajovṛttirūpe prakāśapravṛttisaṃjñe tamasā saṃkucite 'śuddhe eva
iti jñānādhikāre 'ṣṭamāhnikam 
iti jñānādhikāraḥ  
kriyādhikāraḥ 
prathamam āhnikam
ata eva yad apy uktaṃ kriyā naikasya sakramā 
eketyādi pratikṣiptaṃ tad ekasya samarthanāt  Ipk 
Ipv ekacittattvasamarthanād ekasaṃbandhī vyāpāra eka eveti kriyāpy apakṛtadūṣaṇā 
sakramatvaṃ ca laukikyāḥ kriyāyāḥ kālaśaktitaḥ 
ghaṭate na tu śāśvatyāḥ prābhavyāḥ syāt prabhor iva  Ipk 
Ipv māyāśakter bhinnabhāvāvabhāsānāṃ kriyā ca kālaśaktivaśāt sakramā na tv ātmavimarśarūpānādinidhanā prabhoḥ svabhāvabhūtā 
kālaḥ sūryādisaṃcāras tattatpuṣpādijanma vā 
śītoṣṇe vātha tallakṣyaḥ krama eva sa tattvataḥ  Ipk 
Ipv sā sā prasiddhā kriyā kālaḥ śītādi vā tadupalakṣitaḥ sarvabhinnāvabhāsamānabhāvopādhibhūtaḥ krama eva vāsau tasyaivopayogāt 
kramo bhedāśrayo bhedo 'py ābhāsasadasattvataḥ 
ābhāsasadasattve tu citrābhāsakṛtaḥ prabhoḥ  Ipk 
Ipv anyonyābhāsaśūnyabhinnabhāvāvabhāsavaicitryakriyaiva prabhor bhāveṣu kramahetuḥ 
mūrtivaicitryato deśa kramam ābhāsayaty asau 
kriyāvaicitryanirbhāsāt kālakramam apīśvaraḥ  Ipk 
Ipv anekasyānyonyabhedābhāsād deśakramaḥ kriyāmukhena kālakramo 'pi 
ekasya tu bhāvasya tattajjanmasattāvipariṇāmādikriyābhedāt kālakrama eva 
sarvatrābhāsabhedo 'pi bhavet kālakramākaraḥ 
vicchinnabhāsaḥ śūnyāder mātur bhātasya no sakṛt  Ipk 
Ipv sarvatrārthe vicitro 'vabhāsaḥ śūnyadehāder eva pramātuḥ kālakramābhāsahetur
sa hi prākkālo na tathā tadānīṃ bhāsate smṛtiṃ vihāya svavartamānāpekṣayā cāsau bhūtabhaviṣyatte vyavaharati 
sakṛdvibhātasya tu bhāsanakriyāvicchedād āvṛttigaṇanābhāvān nātmanīvārtheṣv api kālabhedaḥ 
deśakramo 'pi bhāveṣu bhāti mātur mitātmanaḥ 
svātmeva svātmanā pūrṇā bhāvā bhānty amitasya tu  Ipk 
Ipv parimitaṃ pramātaram apekṣya bhāvas tato 'nyonyaṃ ca bhinnā dūrādivyapadeśabhājaś ca
prakāśaikarūpatvena tv īśvarasya na kvāpy varkvāpylem em kvapy ed aprakāśasaṃbhavāt paramāṇav api 
prakāśaghanasya nātmano bhinnaṃ dūraṃ vānyānyato vā kiṃcid ābhāti 
kiṃ tu nirmāṇaśaktiḥ sāpy evaṃ viduṣa īśituḥ 
tathā vijñātṛvijñeya bhedo yad avabhāsyate  Ipk 
Ipv evaṃ pūrṇatayā prakāśamānasyāpi parameśvarasya saiṣā sṛṣṭiśaktir yaj jñātṛjñeyasvabhāvā bhāvāḥ svato 'nyonyaṃ ca vibhāgenāvasīyante
na ca tathāvasāyena tasya svarūpasthitis tirodhīyate 
iti kriyādhikāre prathamam āhnikam 
dvitīyam āhnikam 
kriyāsaṃbandhasāmānya dravyadikkālabuddhayaḥ 
satyāḥ sthairyopayogābhyām ekānekāśrayā matāḥ  Ipk 
Ipv kriyāvad anye 'pi saṃbandhādaya ekānekaviṣayā api satyābhāsāḥ
sarvadopayoginām eṣām arthavattvenāpariharaṇīyatvāt 
tatraikam āntaraṃ tattvaṃ tad evendriyavedyatām 
saṃprāpyānekatāṃ yāti deśakālasvabhāvataḥ  Ipk 
Ipv abhinnam eva tattvam anto bahir ābhāsabhedād ekānekam
bahirdeśakālasvabhāvabhedābhāsasaṃbhedamayaikaikaḥ svalakṣaṇābhāsānām anekatvāt 
taddvayālambanā etā mano 'nuvyavasāyi sat 
karoti mātṛvyāpāra mayīḥ karmādikalpanāḥ  Ipk 
Ipv madhyasthatayāntarbahistattvaviṣayā mānasyaḥ kriyādikalpanāḥ pramātṛvyāpārarūpāḥ 
svātmaniṣṭhā viviktābhā bhāvā ekapramātari 
anyonyānvayarūpaikya yujaḥ saṃbandhadhīpadam  Ipk 
Ipv rājñaḥ puruṣa ityādisaṃbandhadhiyo 'ntaḥsamanvayād aikyaṃ bahiḥ saṃbandhibhedaṃ cālambante 
jātidravyāvabhāsānām bahir apy ekarūpatām 
vyaktyekadeśabhedaṃ cāpy ālambante vikalpanāḥ  Ipk 
Ipv gavaś caitra iti ca matayo bahir api gomātraikaghanapuruṣaviśeṣākārābhāsaikyaṃ svalakṣaṇāvayavābhāsabahutvaṃ ca parāmṛśanti 
kriyāvimarśaviṣayaḥ kārakāṇāṃ samanvayaḥ 
avadhyavadhimadbhāvānvayālambā digādidhīḥ  Ipk 
Vṛ kāṣṭhasthalīdevadattaudanānāṃ pacatīty antaḥsamanvayād bahirbhedāc caikānekaviṣayā kriyāmatiḥ 
deśakālakramo 'pi bhāvānām avadhyavadhimadrūpāṇām anyonyāpekṣaḥ saṃbandhabheda eva tathaivaikānekamayaḥ 
jātidravyakriyāsaṃkhyādimatayaḥ sarvā eva saṃbandhaviśeṣasamavāyaviṣayā eva 
evam evarthasiddhiḥ syān mātur arthakriyārthinaḥ 
bhedābhedavatārthena tena na bhrāntir īdṛśī  Ipk 
Ipv ekānekarūpair eva kriyādibhir evam ābhāsānuguṇyarūpaḥ pramātus tadarthino 'rthakriyāsaṃvādaḥ 
tato na tadbuddhayo bhrāntāḥ 
iti kriyādhikāre dvitīyam āhnikam 
tṛtīyam āhnikam 
idam etādṛgityevaṃ yad vaśād vyavatiṣṭhate 
vastu pramāṇaṃ tat so 'pi svābhāso 'bhinavodayaḥ  Ipk 
so 'ntas tathāvimarśātmā deśakālādyabhedini 
ekābhidhānaviṣaye mitir vastuny abādhitā  Ipk 
Ipv yadāyattā hi vastunaḥ svarūpeṇa nityatāviśeṣaṇair vā vyavasthāpyamānatā sa pramātuḥ svatvenāpūrvavastvābhāsaiva sthitaḥ pramāṇam 
sa eva cābhāso 'yam iti nitya iti vā tathaiva pṛthaktayābhinavatvena ca pramātary
uparūḍho vimarśarūpatām āpanno vimarśabhedānusāryaikaikaśabdavācye pṛthakpṛthag eva
tiraskṛtadeśādibhede tasminn ābhāta eva sāmānyarūpe vastuni svakārthakriyāprāpte
pramāṇāntareṇābādhitasthairyā pramitiḥ pramātṛvyāpāraḥ 
yathāruci yathārthitvaṃ yathāvyutpatti bhidyate 
ābhāso 'py artha ekasminn anusaṃdhānasādhite  Ipk 
Ipv ekasminn eva caikapratyavamarśasāmarthyopapādite vastuni svecchāvaśād arthitvānurodhād vā naipuṇyavaśād vāvabhāsabhedaḥ 
tathā hi
dīrghavṛttordhvapuruṣa dhūmacāndanatādibhiḥ 
yathābhāsā vibhidyante deśakālāvibhedinaḥ  Ipk 
tathaiva sadghaṭadravya kāñcanojjvalatādayaḥ 
ābhāsabhedā bhinnārtha kāriṇas te padaṃ dhvaneḥ  Ipk 
Ipv ekasminn eva ghaṭādav arthe 'vadhitsāvaśād dīrghatā tryaśratāpārimāṇḍalyādi vābhāti
cihnavyavadhānachāyāmātrārthitāyāṃ puruṣa evordhvatāmātraṃ pratibhāti
tatkāryārthitāyāṃ tu nyakṣeṇekṣamāṇasya puruṣaḥ 
dhūmamātram eva kasya cid ābhāsate
tadvidas tu tārṇatādi maṇirūpyādiviśeṣa iva 
sa ca tathā bhidyamāno 'pi deśakālabhedaṃ na spṛśati 
tathaiva ghaṭa eva san nityābhāso 'nyādṛg eva paṭādyanantāśeṣārthasādhāraaḥ sattāmātrasādhyasatparāmarśādyarthakriyākārī
tatraiva ghaṭa iti cābhāso 'ntarbahiṣkaraṇajñeyaḥ pṛthubudhnodarākārārthasāmānyo 'nya eva yaḥ paṭādiṣu nāsti
kāñcana iti cāparo yo mṛṇmayādiṣu nāsti sa ca tathārthitādivaśād aindriyaka eva jāyate 
ekaikaś cāsav ābhāsa
ekaikena śabdena vyavahārārthaṃ tattanniyatārthakriyārthibhir abhidhīyate
ghaṭa iti na sattābhidhīyate na ca kāñcana iti ghaṭābhāsaḥ 
caitra iti bālyādisādhāraṇo deśādirahitas tathaiva ca 
tato 'rthakriyā bhinnā 
ābhāsabhedād vastūnāṃ niyatārthakriyā punaḥ 
sāmānādhikaraṇyena pratibhāsād abhedinām  Ipk 
Ipv ekasminn eva svalakṣaṇe pratyābhāsaṃ niyatiśaktyā kāryaṃ niyamitaṃ tathābhūtānekakāryakṛdābhāsabhedādhikaraṇam ekaṃ ca 
sāmānādhikaraṇyābhāsavaśād vastu 
anekasyaikatā hi sāmānādhikaraṇyam 
pṛthagdīpaprakāśānāṃ srotasāṃ sāgare yathā 
aviruddhāvabhāsānām ekakāryā tathaikyadhīḥ  Ipk 
Ipv bhinnāḥ pradīpaprabhā avibhāgenāvabhāsante nadīpravāhāś ca sindhubuddhau pānake ca te te rasās
tathā śauklyamahattvapaṭatvādyavabhāsāḥ parasparānupraveśakṣamāḥ
na tu nīlapītādyavabhāsās tattadekakāryaikadravyābhāsabhāvena kalpante pratyakṣa eva 
tad etat sāmānādhikaraṇyam 
tatrāviśiṣṭe vahnyādau kāryakāraṇatoṣṇatā 
tattacchabdārthatādyātmā pramāṇād ekato mataḥ  Ipk 
Ipv kadā cid deśādisahabhāvāvachinnasvalakṣaṇarūpaviśeṣatyāgenaikasāmānyarūpāgnyābhāsamātra
eva trailokyatraikālyagāmitvena nijapramāṇād ekasmād eva viśiṣṭakāryakāraṇatoṣṇordhvabhāg
agniśabdavācyatādisvabhāvasiddhiḥ 
sā tu deśādikādhyakṣa ntarabhinne svalakṣaṇe 
tātkālikī pravṛttiḥ syād arthino 'py anumānataḥ  Ipk 
Ipv kāyapravṛttiḥ puno deśakālādipratyakṣabhedasāhityena svalakṣaṇa eva tadarthitayā pramāṇasamūhād eva 
anumānād api dharmipratyakṣaviśiṣṭād eva pravṛttiḥ 
dūrāntikatayārthānāṃ parokṣādhyakṣatātmanā 
bāhyāntaratayā doṣair vyañjakasyānyathāpi vā  Ipk 
bhinnāvabhāsacchāyānām api mukhyāvabhāsataḥ 
ekapratyavamarśākhyād ekatvam anivāritam  Ipk 
 Ipv dūrāntikādisphuṭāsphuṭatvādinā bahirantaścaratvena vābhāsasya cchāyāmātrabhede 'pi tanmukhyasvabhāvarūpapratyavamarśaikyād arthānām aikyam  
abādhitam  
arthakriyāpi sahajā nārthānām īśvarecchayā 
niyatā sā hi tenāsyā nākriyāto 'nyatā bhavet  Ipk 
Ipv ullekhaghaṭādīnāṃ bāhyārthakriyāvirahe 'pi ghaṭāditayaiva
asvabhāvikatvāt tasyā īśvareṇa pratyābhāsaṃ niyamitāyāḥ 
rajataikavimarśe 'pi śuktau na rajatasthitiḥ 
upādhideśāsaṃvādād dvicandre 'pi nabho 'nyathā  Ipk 
Ipv rajate śuktau ca rajatāvamarśaikyena rajatatve 'pi punaḥ śuktideśasaṅgatibādhenopādhisaṃvādābhāvāt tadbuddhir asthairyād bhrāntā 
dvicandre 'pi nabhodeśāsaṃvādān mithyā 
guṇaiḥ śabdādibhir bhedo jātyādibhir abhinnatā 
bhāvānām ittham ekatra pramātary upapadyate  Ipk 
Ipv bhāvānāṃ śabdarūpasaṃsthānādinā bhedākṣepo jātyādinā caikatākṣepo 'nubhūyamānaḥ pramātraikye ghaṭate 
anyonyabhedavyavasthāpy anusaṃdhānāyattā 
viśvavaicitryacitrasya samabhittitalopame 
viruddhābhāvasaṃsparśe paramārthasatīśvare  Ipk 
pramātari purāṇe tu sarvadā bhātavigrahe 
kiṃ pramāṇaṃ navābhāsaḥ sarvapramitibhāgini  Ipk 
Ipv apūrvābhāsasyāsiddhavastusādhanān nityāvabhāsinaḥ pramātur na pramāṇopayogaḥ 
tattannavābhāsānāṃ tattatpramāṇatvāt kāmaṃ sa pramāṇam anyasya syān na tu svātmanaḥ sadā siddhasya
kevalaṃ vibhuḥ pramitau svātantryāt pramātaiva 
te te vicitrā viśvābhāsās tasmin sthāyini vaicitryeṇopapadyante 
tad icchāto 'parāvabhāsamānārthānāṃ tatsārasvarūpabhraṃśe māyāśaktivaśād unmajjananimajjane
tattvatas tasyaivāparādhīnā sattā sadātanī viruddhaprākpradhvaṃsābhāvādiprayogāt
sa api yāvad upadiśyate bhāvābhāvābhyāṃ tāvat sa eva pramātṛtāṃ bhajata upadidikṣor abhāvād upadeśānupapatteḥ 
apravartitapūrvo 'tra kevalaṃ mūḍhatāvaśāt 
śaktiprakāśeneśādi vyavahāraḥ pravartyate  Ipk 
 Ipv māyāvyāmohavaśāt kevalam asminn ātmani pramātṛrūpe śiveśvarādivyavahāro yo na pravartitaḥ sa śuddhasvātantryādihetupradarśanena bhāvanādyupadeśāya  
sādhyate  
iti kriyādhikāre tṛtīyam āhnikam 
eṣa cānantaśaktitvād evam ābhāsayaty amūn 
bhāvān icchāvaśād eṣā kriyā nirmātṛtāsya sā  Ipk 
Ipv pramātā cidrūpo 'nantaśaktir īśvaraḥ svecchāvaśāt tathā tān bhāvān ābhāsayet 
saiva cecchāśaktir nirmātṛtākhyā kriyā tasya 
jaḍasya tu na sā śaktiḥ sattā yad asataḥ sataḥ 
kartṛkarmatvatattvaiva kāryakāraṇatā tataḥ  Ipk 
Ipv jaḍaṃ pradhānaparamāṇubījādi tu na śaktam asato nirmāṇe
kartṛtvam eva hi kāraṇatvaṃ karmataiva ca kāryatvaṃ na tv anyat 
yad asat tad asadyuktā nāsataḥ satsvarūpatā 
sato 'pi na punaḥ sattālābhenārtho 'tha cocyate  Ipk 
kāryakāraṇatā loke sāntarviparivartinaḥ 
ubhayendriyavedyatvaṃ tasya kasyāpi śaktitaḥ  Ipk 
Ipv asataḥ satsvabhāvatā viruddhā sataś ca siddhā 
siddhasyaivāntarbāhyāntaḥkaraṇadvayīvedyatāpādanam īśvareṇotpādanam 
evam ekā kriyā saiṣā sakramāntarbahiḥsthitiḥ 
ekasyaivobhayākāra sahiṣṇor apapāditā  Ipk 
Ipv saiṣā kriyāntarbahiḥsthitirūpatayā sakramāpy ekasya svasaṃvitsiddhasya kartur
ābhāsachāyābhede 'py aikyena pratyavamṛśyasya karmaṇaś caikasya saṃnaṃdhinī tadabhinnāśrayatvād ekatvena sādhitā 
bahis tasyaiva tatkāryaṃ yad anta yad apekṣayā 
pramātrapekṣayā coktā dvayī bāhyāntarasthitiḥ  Ipk 
Ipv arthasya bāhyatāpādanaṃ kāryatvaṃ
tato bāhyatā kāryatā caikāpekṣayā pramātaram apekṣya cāntarbahirvyavahāraḥ 
tatas tasyaiva kāryam 
mātaiva kāraṇaṃ tena sa cābhāsadvayasthitau 
kāryasya sthita evaikas tad ekasya kriyoditā  Ipk 
Ipv evaṃ pramātaiva kāraṇaṃ sa ca bāhyāntarakāryābhāsakrame 'py eka evety evam apy ekasya kartuḥ siddhā kriyā 
ata evāṅkure 'pīṣṭo nimittaṃ parameśvaraḥ 
tad anyasyāpi bījāder hetutā nopapadyate  Ipk 
Ipv bāhyābhāsatāpādanam utpādanam iti cidrūpasyaiva kāraṇatā tato 'ṅkurādau nimittakāraṇatveśvaraḥ kaiś cid iṣṭo
na cāpi bījāder jaḍasya kāraṇatā niranusaṃdhānasya yuktā 
tathā hi kumbhakāro 'sāv aiśvaryaiva vyavasthayā 
tattanmṛdādisaṃskāra krameṇa janayed ghaṭam  Ipk 
Ipv kumbhakārarūpe pramātari kāraṇe sthite 'pi mṛdādisaṃskārāpekṣā ghaṭasyeśvarakṛtaniyatisaṃjñamaryādayā na svabhāvena 
yoginām api mṛdbīje vinaivecchāvaśena tat 
ghaṭādi jāyate tattat sthirasvārthakriyākaram  Ipk 
Ipv mṛdādyanapekṣasya yoginām icchāmātreṇa ghaṭādeḥ sthirasya ghaṭādyarthakriyākāriṇaś ca nirvṛttiḥ 
yoginirmāṇatābhāve pramāṇāntaraniścite 
kāryaṃ hetuḥ svabhāvo vāta evotpattimūlajaḥ  Ipk 
Ipv ata eva kāryaṃ svabhāvo vā tadutpattigarbho yoginirmitatvābhāvaniścayābhāve hetvābhāsaḥ 
tanniścaye puna īśvaraniyatyapekṣayā hetutā syāt 
bhūyas tattatpramātreka vahnyābhāsādito bhavet 
parokṣād apy adhipater dhūmābhāsādi nūtanam  Ipk 
kāryam avyabhicāryasya liṅgam anyapramātṛgāt 
tadābhāsas tadābhāsād eva tv adhipateḥ paraḥ  Ipk 
Ipv avahnyābhāsasphuraṇapūrvako 'pi jāyamāno dhūmābhāso dūrādau niyatiśaktyā kṛtasāmarthyād
agnyābhāsād eva taddeśagatatattatpramātrantarasādhāraṇāt tasyaiva sa avyabhicāreṇa gamako
jātarūḍhas tu dhūmābhāsas tadvahnyābhāsasyātyantaparikṣayāt tattatpramātrantaragād dhūmābhāsād eva parokṣād api pūrvavat kṛtādhipatyāt 
asmin satīdam astīti kāryakāraṇatāpi yā 
sāpy apekṣāvihīnānāṃ jāḍānāṃ nopapadyate  Ipk 
 Ipv asmin satīdaṃ bhavatīti niyataṃ paurvāparyaṃ kṛttikārohinyudayayor akāryakāraṇayor apy astīti pūrvasya sāmarthye parasya satteti syāt 
tac cāpekṣārahitānāṃ jāḍānāṃ na yuktam 
etāvad etat syāt pūrvasya sāmarthyaṃ parasya sattā na caivaṃ kiṃcid uktaṃ syān na ca pūrvasya sāmarthyalakṣaṇaḥ svabhāvaḥ parasattārūpaḥ 
na hi svātmaikaniṣṭhānām anusandhānavarjinām 
sadasattāpade 'py eṣa saptamyarthaḥ prakalpyate  Ipk 
 Ipv sad asad vā kāryaṃ kāraṇam apy ātmaparyavasitaṃ jaḍam anusandhānaśūnyaṃ nānyāpekṣasvabhāvaṃ tataś ca nātra pradhānāpekṣāmayo guṇavibhaktyartho  
ghaṭate  
ata eva vibhaktyarthaḥ pramātrekasamāśrayaḥ 
kriyākārakabhāvākhyo yukto bhāvasamanvayaḥ  Ipk 
Ipv ekapramātṛsaṃlagnas tu kriyākārakabhāvākhyo vibhaktyartho bhūmibījodakādīnāṃ samanvayo yukto na tu śuṣko 'nyaḥ kāryakāraṇabhāvaḥ 
parasparasvabhāvatve kāryakāraṇayor api 
ekatvam eva bhede hi naivānyonyasvarūpatā  Ipk 
Ipv kāryakāraṇayor anyonyarūpatve 'py ekataiva syān na tadbhāvaḥ 
ekātmano vibhedaś ca kriyā kālakramānugā 
tathā syāt kartṛtaivaivaṃ tathāpariṇamat tayā  Ipk 
Ipv ekasvabhāvasya bhedena sthitiḥ pariṇāmaḥ kālakalitaḥ kriyaiva
tataḥ pariṇāme svatantrasya śāktimataḥ kartṛtaiva hetunā 
na ca yuktaṃ jaḍasyaivaṃ bhedābhedavirodhataḥ 
ābhāsabhedād ekatra cidātmani tu yujyate  Ipk 
Ipv jaḍasyābhinnātmano bhedenāvasthiter virodhād ayuktaṃ
svacche cidātmany ekasminn evam anekapratibimbadhāraṇenāvirodhād yujyate 
vāstave 'pi cidekatve na syād ābhāsabhinnayoḥ 
cikīrṣālakṣaṇaikatva parāmarśaṃ vinā kriyā  Ipk 
Ipv ekasmiñ cittattve 'py akasmād ābhāsabhedo na ghaṭate
na ca tatra kriyātvam 
yadā tu sa cidātmā tathācikīrṣayā parāmṛśan bahir ābhāsayati tadā tad upapadyate 
jaḍasyāpy asti bhavatīty asyām api sattākriyāyāṃ bubhūṣāyogena svātantryābhāvād akartṛtvaṃ
tena pramātaiva taṃ bhāvayati tena tena vā himācalādinā rūpeṇa sa bhavatīty atra paramārthaḥ 
itthaṃ tathā ghaṭapaṭādyābhāsajagadātmanā 
tiṣṭhāsor evam icchaiva hetutā kartṛtā kriyā  Ipk 
Ipv cidvapuṣaḥ svatantrasya viśvātmanā sthātum icchaiva jagat prati kāraṇatā kartṛtārūpā saiva kriyāśaktiḥ 
evaṃ cidrūpasyaikasya kartur eva cikīrṣākhyā kriyā mukhyā
nākartṛkaṃ karmāsti karmādīnāṃ kartṛmukhenopacārataḥ 
iti kriyādhikāre caturtham āhnikam 
iti kriyādhikāraḥ  
 āgamādhikāraḥ 
 prathamam āhnikam 
evam antarbahirvṛttiḥ kriyā kālakramānugā 
mātur eva tadanyonyāviyukte jñānakarmaṇī  Ipk 
Ipv pramātur antaḥsthitasyātmano bahiṣkāra eva kramānugatā kriyeti parasparāvirahite tasya jñānakriye 
kiṃ tv āntaradaśodrekāt sādākhyaṃ tattvam āditaḥ 
bahirbhāvaparatve tu parataḥ pārameśvaram  Ipk 
Ipv īśitur antarbahiḥsthitav antarbhāvaprādhānye punaḥ sādākhyaṃ tattvam
aparaṃ bahirbhāvodrekād aiśvaram 
īśvaro bahir unmeṣo nimeṣo 'ntaḥ sadāśivaḥ 
sāmānādhikaraṇyaṃ ca sadvidyāhamidaṃdhiyoḥ  Ipk 
Ipv unmeṣanimeṣau bahirantaḥsthitī eveśvarasadāśivau
bāhyāntarayor vedyavedakayor ekacinmātraviśrānter abhedāt sāmānādhikaraṇyenedaṃ viśvam aham iti viśvātmano matiḥ śuddhavidyā 
idaṃbhāvopapannānāṃ vedyabhūmim upeyuṣām 
bhāvānāṃ bodhasāratvād yathāvastvavalokanāt  Ipk 
Ipv binnavedyabhūmav idantayā dṛśyatām āpāditānām api bhāvānāṃ cinmātrasāratvād aham idam iti tattvapratipattiḥ śuddhatājñāptiḥ 
atrāparatvam bhāvānām anātmatvena bhāsanāt 
paratāhantayācchādāt parāparadaśā hi sā  Ipk 
Ipv atredaṃtāmater aparatvam ahaṃtayā sarvasya vedyasyācchādanāt parateti parāparāvasthaiṣā 
bhedadhīr eva bhāveṣu kartur bodhātmano 'pi yā 
māyāśakty eva sā vidyety anye vidyeśvarā yathā  Ipk 
Ipv bodhakartṛtāmayasyāpi bhedena viśvekṣaṇaṃ vidyeti ke cit 
māyāśaktir apy eṣā vidyaiva 
saṃsārottīrṇatvāt tatrasthā mantreśvaravidyeśvarāḥ 
tasyaiśvaryasvabhāvasya paśubhāve prakāśikā 
vidyāśaktiḥ tirodhāna karī māyābhidhā punaḥ  Ipk 
Ipv saṃsāriṇām aiśvaryasya svātmanaspratyabhijñānaṃ vidyayā
paśubhāvo māyayā 
bhede tv ekarase bhāte 'haṃtayānātmanīkṣite 
śūnye buddhe śarīre vā māyāśaktir vijṛmbhate  Ipk 
Ipv yadā bhāvā bhedenedaṃtayaiva bhāsante 'ham iti pramātṛtvena ca dehādis
tadā viparyadvayahetur māyāśaktir vimohinī nāma vibhor vijṛmbhate 
yaś ca pramātā śūnyādiḥ prameye vyatirekiṇi 
mātā sa meyaḥ san kālādikapañcakaveṣṭitaḥ  Ipk 
Ipv yaś ca vyatiriktaprameyajāte pramātā śūnyādiḥ sa idam iti vedya eva vastutaḥ kālādyaiḥ pañcabhiś ca paratantrīkṛtaḥ 
tatra kālād vartamānābhāsena tasya bhūtabahviṣyatsaṃbhavo
niyateḥ kāryakarmaphalaniyamo
rāgād bhogābhiṣvaṅgo
vidyākalābhyām
acidātmano 'svatantrasyāpīṣajjñānakriye citsvātantryarūpe 
trayoviṃśatidhā meyaṃ yat kāryakaraṇātmakam 
tasyāvibhāgarūpy ekaṃ pradhānaṃ mūlakāraṇam  Ipk 
trayodaśavidhā cātra bāhyāntaḥkaraṇāvalī 
kāryavargaś ca daśadhā sthūlasūkṣmatvabhedataḥ  Ipk 
Ipv kāryāṇi dvidhā 
śabdasparśarūparasagandhāni sūkṣmatvena tanmātrasaṃjñāni pañca
anyonyavyūhena sthūlāni pṛthivyādibuddhīndriyāṇi
vākpāṇipādapāyūpasthākhyāni pañca karmendriyāṇi
manobuddhyahaṅkārā iti tridhāntahkaraṇam iti trayoviṃśatibhedasya kāryakāraṇātmanaḥ prameyasya mūlabhūtaikāvibhāgadaśā prādhānākhyā 
ity āgamādhikāre prathamam āhnikam 
dvitīyam āhnikam 
tatraitan mātṛtāmātra sthitau rudro 'dhidaivatam 
bhinnaprameyaprasare brahmaviṣṇū vyavasthitau  Ipk 
Ipv śūnye puryaṣṭakātmake 'tyantasūkṣmadeha eva vā pramātṛmātre sthitav anyaprameyopasaṃhāre rudro 'dhiṣṭhātā
bhinnaprameyābhāse sargasthitihetū brahmaviṣṇū 
eṣa pramātā māyāndhaḥ saṃsārī karmabandhanaḥ 
vidyābhijñāpitaiśvaryaś cidghano mukta ucyate  Ipk 
Ipv māyīyaśūnyāsipramātā niyatya karmādhīnaḥ saṃsārī
vidyāvaśād ātmatattvābhijñayā muktaḥ 
svāṅgarūpeṣu bhāveṣu pramātā kathyate patiḥ 
māyāto bhediṣu kleśa karmādikaluṣaḥ paśuḥ  Ipk 
Ipv aiśvaryadaśāyāṃ pramātā viśvaṃ śārīratayā paśyan patiḥ puṃstvāvasthāyāṃ tu rāgādikleśakarmavipākāśayaiḥ parītaḥ paśuḥ 
svātantryahānir bodhasya svātantryasyāpy abodhatā 
dvidhāṇavaṃ malam idaṃ svasvarūpāpahānitaḥ  Ipk 
Ipv svatantro bodhaḥ paramārthas
tathārūpatvād eva pūrṇaḥ 
tasya svātantryād eva tathecchayā svātantryaṃ vinā bodhamātranirmāṇe bodhitāṃ vinā
svātantryamātranirmāṇe vā pūrṇatvābhāvena parimitatvād dvidhāṇutvaṃ tāttvikasvarūpaviparyāsān malatvam 
bhinnavedyaprathātraiva māyākhyaṃ janmabhogadam 
kartary abodhe kārmaṃ tu māyāśaktyaiva tat trayam  Ipk 
Ipv atraiva dvidhāṇave vedyam abhinnam api bhedena yadā bhāti tadāto 'pi viparyāsān nāmnā māyīyaṃ malam 
ahetūnām api karmaṇāṃ janmādihetubhāvaviṣayaviparyāsād abodhātmakakartṛgataṃ kārmam 
tanmalatrayanirmāṇe prabhor icchā māyāśaktir ucyate 
śuddhabodhātmakatve 'pi yeṣāṃ nottamakartṛtā 
nirmitāḥ svātmano bhinnā bhartrā te kartṛtātyayāt  Ipk 
Ipv vedyānuparaktabodhānām api pūrṇakartṛtvaśūnyatvāt svarūpānyatvena prabhuṇā nirmāṇam 
bodhaikalakṣaṇaikye 'pi teṣām anyonyabhinnatā 
tatheśvarecchābhedena te ca vijñānakevalāḥ  Ipk 
Ipv śuddhabodhānāṃ bodhatvanityatvādvarnityatvādlem corr
nityatvādh Ed bhede 'py anyonyabhedas tathaiveśvareṇa nirmāṇān nānyathā 
te ca sāṃkhyapuruṣaprāyā vijñānakevalā ity ucyate 
śūnyādyabodharūpās tu kartāraḥ pralayākalāḥ 
teṣāṃ kārmo malo 'py asti māyīyas tu vikalpitaḥ  Ipk 
Ipv śūnyaprāṇādau bodharūpatātikrameṇāhaṃtayā sthitāḥ pralayakevalinaḥ 
teṣām aṇūnāṃ karmasaṃskāro 'py asti
māyāmalas tu vedyayogāyogābhyāṃ vikalpitaḥ 
bodhānām api kartṛtva juṣāṃ kārmamalakṣatau 
bhinnavedyajuṣāṃ māyā malo vidyeśvarāś ca te  Ipk 
Ipv kartṛtāyoge 'pi bodhānāṃ karmottīrṇānāṃ vidyeśvaratve 'pi bhinnavedyayogān māyāmalam asty eva 
pūrṇakartṛtvābhāvād īśvarād bhinnā anyonyaṃ ca pūrvavad ata evaiṣām aṇutvam api syāt 
devādīnāṃ ca sarveṣāṃ bhavināṃ trividhaṃ malam 
tatrāpi kārmam evaikam mukhyaṃ saṃsārakāraṇam  Ipk 
Ipv devādīnāṃ sthāvarāntānāṃ saṃsāriṇāṃ trayo 'pi malāḥ
kārma eva saṃsāraprayojakaḥ 
kalodbalitam etac ca cittattvaṃ kartṛtāmayam 
acidrūpasya śūnyāder mitaṃ guṇatayā sthitam  Ipk 
Ipv saṃsāriṇām etac ca cittattvaṃ kartṛtārūpaṃ śūnyaprāṇādau jaḍe devasya kalāśaktyopodbalyamānam upasarjanatvenāvasthānāt parimitam 
ataś cātraiva mukhyam aṇutvam 
mukhyatvaṃ kartṛtāyāś ca bodhasya ca cidātmanaḥ 
śūnyādau tadguṇe jñānaṃ tatsamāveśalakṣaṇam  Ipk 
 Ipv etad eva punaḥ śūnyādi kartṛtātmano bodhasya yadopasarjanatvenāste tadāsya pramātur etad bodhamayatām āpannasya jñānaṃ tacchaktisamāveśalakṣaṇam  
ucyate  
śūnye buddhyādyabhāvātmany ahantākartṛtāpade 
asphuṭārūpasaṃskāra mātriṇi jñeyaśūnyatā  Ipk 
 Ipv buddhiprāṇādiniṣedhamātre yadāhaṃtābhimānena pramātṛtā tadā sauṣupte tāvanmātrāvasthitau vedyābhāvaḥ saṃskārasya saṃbhave 'py arūpatvenānupalakṣyatvāt 
tāvataiva sāṃkhyapuruṣād viśeṣaḥ 
sākṣāṇām āntarī vṛttiḥ prāṇādiprerikā matā 
jīvanākhyāthavā prāṇe 'hantā puryaṣṭakātmikā  Ipk 
Ipv eṣa eva śūnyapramātā sarvendriyaśaktisādhāraṇajīvanākhyaprāṇādipreraṇāntarvṛttir jīvākhyas
tāsām indriyaśaktīnām ahaṃtayā saha puryaṣṭakatvam athavā prāṇāhaṃtayā pramātṛtvena puryaṣṭakatā 
tāvan mātrasthitau proktaṃ sauṣuptaṃ pralayopamam 
savedyam apavedyaṃ ca māyāmalayutāyutam  Ipk 
Ipv śūnyatāyāṃ sthitau vedyābhāvān māyāmalābhāvaḥ
prāṇādau sukhasparśādivedyayogān māyāmalavat pralaya iva sauṣuptaṃ padam 
manomātrapathe 'py akṣa viṣayatvena vibhramāt 
spaṣṭāvabhāsā bhāvānāṃ sṛṣṭiḥ svapnapadaṃ matam  Ipk 
Ipv cakṣurādīndriyaśaktyapravṛttav api manaḥśaktyaiva dṛṣṭarūpādyābhāseśvarasṛṣṭir aṇoḥ svapnapadam 
anyapramātṛsādhāraṇarūpādyābhāsānuvṛttitaḥ kālāntarānanuvṛtter bhrāntir eṣā 
sarvākṣagocaratvena yā tu bāhyatayā sthirā 
sṛṣṭiḥ sādhāraṇī sarva pramātṝṇāṃ sa jāgaraḥ  Ipk 
Ipv sarvāntarbahiḥkaraṇaśaktyā sṛṣṭir jāgarā
tatrāpi pūrvavad dvicandrādibhrāntiḥ 
heyā trayīyaṃ prāṇādeḥ prādhānyāt kartṛtāguṇe 
taddhānopacayaprāya sukhaduḥkhādiyogataḥ  Ipk 
Ipv etāni jāgarasvapnasuṣuptāni prāṇāder ātmatvenābhimanyamānasyodrekāt svātantryasyāpahrāsād dheyāni
svātantryasya mātrayopacayaḥ sukhaharṣādayas tathaiva nyūnatā duḥkhadveṣādayaḥ 
sarvabhogātmā saṃsāro bandhaḥ 
prāṇāpānamayaḥ prāṇaḥ pratyekaṃ suptajāgratoḥ 
tacchedātmā samānākhyaḥ sauṣupte viṣuvatsv iva  Ipk 
 Ipv sa ca prāṇātmā svapne prāṇāpānarūpaśvāsapraśvāsarūpo jāgare 'tha supte atra tayor api viṣuvatīva rātridinayoḥ sāmye tannyūnatādhikyarodhāt  
samānasaṃjñaḥ  
madhyordhvagāmyudānākhyas turyago hutabhuṅmayaḥ 
vijñānākalamantreśo vyāno viśvātmakaḥ paraḥ  Ipk 
Ipv prāṇāpānayoḥ pārśvadvayatiryakpravāhavicchedenaikatām āpādyordhvarūpamadhyamārgapravāheṇodgamanād udānaḥ 
madhyanetram ivordhvabhāktvād agnidharmā turyadaśāyām 
turyātīte dikkālānavacchede pūrṇe pravāhatāṃ hitvātinirbharāvastho vyānasaṃjñaḥ 
etac ca daśādvayam upādeyaṃ prāṇaśakteḥ parameśvarakalpatvenāvasthānāt 
ity āgamādhikāre dvitīyam āhnikam 
ity āgamādhikāraḥ  
 tattvasaṃgrahādhikāraḥ 
svātmaiva sarvajantūnām eka eva maheśvaraḥ 
viśvarūpo 'ham idam ity akhaṇḍāmarśabṛṃhitaḥ  Ipk 
 Ipv ekaḥ prathamopādeyaturyadaśāyām akhaṇḍitagrāhakākhaṇḍitagrāhyatanmelanācamatkāropabṛṃhitaḥ sādhāraṇa eva sarvaprāṇinām ātmā viśvarūpo 
tatra svasṛṣṭedaṃbhāge buddhyādigrāhakātmanā 
ahaṃkāraparāmarśa padam nītam anena tat  Ipk 
Ipv maheśvarasya jṛmbhāmaye 'smin nirgate tasminn idaṃtāparāmarśe grāhyaṃ yan nirmitaṃ
buddhiḥ prāṇo 'tha śūnyaṃ tad vedyaikadeśarūpam ahaṃkārāvamṛśyatāpādanena paricchinnagrāhakīkṛtam 
svasvarūpāparijñāna mayo 'nekaḥ pumān mataḥ 
tatra sṛṣṭau kriyānandau bhogo duḥkhasukhātmakaḥ  Ipk 
Ipv etad eva viśvātmanaḥ parimitatvakaraṇam apratyabhijñānam ucyate 
evaṃ cānekabuddhiprāṇādikhaṇḍagatāparāhaṃkāraparāmarśaḥ parāparijñānasaṃjñaḥ 
pratyakātmano bahavas
teṣu pramātṛrūpeṣu maheśvareṇa svānandaḥ svakriyaikakartṛtānusāriṇī nirmitā 
sa eva bhoga ānandaleśākhyaḥ sukhasaṃjñitaḥ kriyālavātmā duḥkharūpaḥ kriyā duḥkhaṃ ca vakṣyate 
svāṅgarūpeṣu bhāveṣu patyur jñānaṃ kriyā ca yā 
māyātṛtīye te eva paśoḥ sattvaṃ rajas tamaḥ  Ipk 
Ipv īśvarasya jñānakriye te māyayā sahite paśoḥ sattvarajastamāṃsi 
bhedasthitaḥ śāktimataḥ śaktitvaṃ nāpadiśyate 
eṣāṃ guṇānāṃ karaṇa kāryatvapariṇāminām  Ipk 
Ipv sattvarajastamasāṃ ca bhedenāvabhāsān na śaktivyapadeśaḥ śaktiśaktimator abhedāt 
vastutaḥ śaktivikāso viśvam 
sattānandaḥ kriyā patyus tadabhāvo 'pi sā paśoh 
dvayātmā tad rajo duḥkhaṃ śleṣi sattvatamomayam  Ipk 
Ipv īśvarasyānantakartṛtā camatkārarūpā kriyoktā paramaprakāśānandamayī
pratyagātmanas tu tau prakāśānandau grāhyabhūtau sattvam ucyate 
tadabhāvaś ca tamaḥ
sattvatamasī prakāśānandatadabhāvarūpe dve api śleṣātmanī rajaḥ 
paśoḥ rajaḥsaṃjñayā kriyā ca duḥkhaṃ cocyate 
ye 'py asāmayikedantāparāmarśabhuvaḥ prabhoḥ 
te vimiśrā vibhinnāś ca tathā citrāvabhāsinaḥ  Ipk 
Ipv ye caite maheśvarasyedaṃśabdasaṃketānusaṃdhānaṃ vināpi prakāśasya parāmarśasāratvād bāladaśāyām ivedamarthanirdeśyā bhāvās
te 'nekābhāsasāmānādhikaraṇyena svalakṣaṇātmanaḥ pṛthaksāmānyarūpatayā nānākārāś ca tathā tannirmāṇāt prathante 
te tu bhinnāvabhāsārthāḥ prakalpyāḥ pratyagātmanaḥ 
tattadvibhinnasaṃjñābhiḥ smṛtyutprekṣādigocare  Ipk 
Ipv te vibhinnāvabhāsāḥ sāmānyātmano 'rthās tadanubhavasaṃskṛtaiḥ kṛśo 'haṃ duḥkhī
sukhī vāham iti vicitravyapadeśaviṣayīkriyamāṇātmabhiḥ kṣetrajñair vikalpanaśaktyā
tattadghaṭarajataśuklapaṭaśakaṭādināmnāntaspratyavamarśanīyatvena pradarśyante smṛtau
pūrvānubhavāpramoṣe
vicitrotprekṣādiṣu tu svātantryeṇa 
ayam eva grāhyagrāhakabhedāvabhāsaḥ śabdamayaḥ paśubhāve saṃsārabandhaḥ 
tasyāsādhāraṇī sṛṣṭir īśasṛṣṭyupajīvinī 
saiṣāpy ajñatayā satyaiveśaśāktyā tadātmanaḥ  Ipk 
svaviśrāntyuparodhāyācalayā prāṇarūpayā 
vikalpakriyayā tattad varṇavaicitryarūpayā  Ipk 
Ipv kṣetraś ceśvararūpa eva tattatsāmānyarūpānarthān īśaśaktyaivāparijñātayā sarvasādhāraṇārthadarśanasaṃskṛtānanyavedyān nirmimīte 
 sā ceśvaraśāktiḥ svātmamātraviśrāntivirodhāya māyāvyapadeśyā tattatkakārādivarṇabhedaśatānantagaṇanā prāṇarūpeṇa cañcalatām āpannā vikalpākhyavyāpārā  
tathāntaḥ sṛjaty arthān  
sādhāraṇo 'nyathā caiśaḥ sargaḥ spaṣṭāvabhāsanāt 
vikalpahānaikāgryāt krameṇeśvaratāpadam  Ipk 
Ipv īśvarasya tu sṛṣṭiḥ sarvapramātṝṇāṃ sādhāraṇī teṣāṃ tanmadhya evotpādād
ekapramātṛniyatā caikapramātrāveśena svapnabhrāntyādau sṛṣṭiḥ 
sā cāham idam ity etāvat parāmarśamayī bhedānudayād vikalpojjhitā spaṣṭāvabhāsā ca 
tatrāntarāntarodyatkṣetrajñavyāpāravikalpananirhrāsapariśīlanena saṃsāriṇāṃ krameṇaikarasaiśvaryodgamāt kṣetrajñatāvimuktiḥ 
sarvo mamāyaṃ vibhava ityevaṃ parijānataḥ 
viśvātmano vikalpānāṃ prasare 'pi maheśatā  Ipk 
Ipv kṣetrajñasyāpīśvaraśāktyaiva vikalpārambha iti taddaśāyām api parijñāteśvarabhāvasya
mamāyaṃ saṃsāramayo vibhava ity abhedena viśvam āviśataḥ parāmarśamātrān aśeṣān vikalpān
saṃpādayato maheśvarataiva 
meyaṃ sādhāraṇaṃ muktaḥ svātmābhedena manyate 
maheśvaro yathā baddhaḥ puna atyantabhedavat  Ipk 
Ipv baddhamuktayor vedyam ekaṃ
kiṃ tu baddho 'tyantavibhedena tad vetti vimuktaḥ svātmadehatvena 
sarvathā tv antarālīnānantatattvaughanirbharaḥ 
śivaḥ cidānandaghanaḥ paramākṣaravigrahaḥ  Ipk 
Ipv sarvathā tv antarlīne prameye 'haṃmatau pūrṇāyāṃ śivataiva 
evam ātmānam etasya samyagjñānakriye tathā 
jānan yathepsitān paśyañ jānāti ca karoti ca  Ipk 
Ipv ittham āviṣkṛtaśaktyabhijñānam ātmānam anantajñānakriyāśaktinibhṛtam īśvaraṃ pratyabhijñāya yathecchaṃ sarvaṃ paśyati nirmimīte 
iti prakaṭito mayā sughaṭa eṣa mārgo navo mahāgurubhir ucyate sma śivadṛṣṭiśāstre yathā 
tad atra nidadhat padaṃ bhuvanakartṛtām ātmano vibhāvya śivatāmayīm aniśam āviśan siddhyati  Ipk 
Ipv yatra yathāvasthita eva vyavahāre pratyabhijñāmātrāc chivatālābhaḥ 
 sa ayam avakra evābhinavo mārgaḥ sākṣātkṛtaparameśvarabhaṭṭārakākārair bhaṭṭaśrīsomānandapādaiḥ śivadṛṣṭināmni prakaraṇe nirdiṣṭo mayā yuktinibandhanena  
hṛdayaṃgamīkṛtaḥ  
etat pariśīlanena śivatāveśāj jīvann eva mukto bhavati 
tais tair apy upayācitair upanatas tanvyāḥ sthito 'py antike kānto lokasamāna evam aparijñāto na rantuṃ yathā 
lokasyaiṣa tathānavekṣitaguṇaḥ svātmāpi viśveśvaro naivālaṃ nijavaibhavāya tad iyaṃ tatpratyabhijñoditā  Ipk 
Ipv kāntadṛṣṭānteneśvarapratyabhijñopapādanīyā cāpūrvaphalā ca 
janasyāyatnasiddhyartham udayākarasūnunā 
īśvarapratyabhijñeyam utpalenopapāditā  Ipk 
Ipv sulabho 'yaṃ siddhimārgaḥ pradarśitaḥ 
iti tattvasaṃgrahādhikāraḥ 
samāpteyam īśvarapratyabhijñāvṛttiḥ 
