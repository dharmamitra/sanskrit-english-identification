narakoddhārastotram
dāridrayapaṅkasaṃmagnaṃ saṃsārākhyamahodadhau |
pratijñātaṃ samutpāde trāhi māṃ hi tathāgata || 1 ||
timirāgārasaṃviṣṭamanarthaduḥkhavedinam |
bandhuvargaiḥ parityaktaṃ trāhi māṃ hi tathāgata || 2 ||
mātāpitṛbhaginyādi putradārasuhṛjjanāḥ |
indrajālasamā dṛṣṭāstrāhi māṃ hi tathāgata || 3 ||
mayā arijanasyārthe sukṛtaṃ karma duṣkṛtam |
ekākī taṃ hi bhokṣyāmi trāhi māṃ hi tathāgata || 4 ||
jīrṇakūpe mahāghore anavagāhasāgare |
andhībhūto'smyahaṃ nātha trāhi māṃ hi tathāgata || 5 ||
jīrṇanauikāsamārūḍho mahāsāgaralaṃghane |
durlaṅghyaṃ ca mayā dṛṣṭaṃ trāhi māṃ hi tathāgata || 6 ||
dharmādharma na vijñātaṃ gamyāgamyaṃ na veditam |
acetano'smyahaṃ nātha trāhi māṃ hi tathāgata || 7 ||
mātṛghātādikaṃ pañcānantaryaṃ vā mayā kṛtam |
pacyāmi narake ghore trāhi māṃ hi tathāgata || 8 ||
kṛtaṃ mayā stūpabhedaṃ saṃghakāryaṃ vināśitam |
kṛtā mayā sattvahiṃsā trāhi māṃ hi tathāgata || 9 ||
ihaloke sukhairhīnaṃ paraloke na vedanam |
veṣṭitaṃ karmasūtreṇa trāhi māṃ hi tathāgata || 10 ||
kāśapuṣpaṃ yathā''kāśe bhramate vāyunā hatam |
īdṛśaṃ jīvitaṃ loke trāhi māṃ hi tathāgata || 11 ||
aṭavī kaṃṭakācchannā bahuvṛkṣasamākulā |
panthānaṃ nātra paśyāmi trāhi māṃ hi tathāgata || 12 ||
anaparādhāḥ kupitena mayā'kāṇḍe hatā mṛgāḥ |
rājahatyāṃ tadā manye trāhi māṃ hi tathāgata || 13 ||
narake pacyamānasya kaścit trātā bhaviṣyati |
gacchāmi śaraṇaṃ kasya trāhi māṃ hi tathāgata || 14 ||
vaidyānāṃ vaidyarājastvaṃ sarvavyādhicikitsakaḥ |
lokanātha bhavatrātā trailokye sacarācare || 15 ||
narakoddhārastotraṃ samāptam |
