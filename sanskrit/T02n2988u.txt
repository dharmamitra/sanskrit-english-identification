śrīmadindrabhūtiviracitā Jñānasiddhiḥ |
prathamaḥ paricchedaḥ ||
namo vajrasattvāya |
praṇipatya jagannāthaṁ sarvajinavarārcitam |
sarvabuddhamayaṁ siddhivyāpinaṁ gaganopamam || 1 ||
sarvadaṁ sarvasattvebhyaḥ sarvajñaṁ varavajriṇam |
bhaktyā'haṁ sarvabhāvena vakṣye tatsādhanaṁ param || 2 ||
aśeṣayogatantroktaṁ vajrayānamanuttaram |
ye na jānanti muḍhāste bhramantīha bhavārṇave || 3 ||
ye tu sattvāḥ samāruḍhāḥ sarvasaṅkalpavarjitāḥ |
te spṛśanti parāṁ bodhiṁ janmanīhaiva sādhakāḥ || 4 ||
mudrāmaṇḍalamantrādyairjāpabhāvanatatparaiḥ |
naiva siddhiṁ parāṁ yānti kalpāsaṅkhyeyakoṭibhiḥ || 5 ||
rūpayauvanasampatterbhogaiśvaryabalasya ca janmagotrapravṛttasya na citte mānamudvahet || 6 ||
(1) matimān paṇḍito'smīti sarvaśilpakalāsu ca |
kuśalaḥ pārthivaścāhamiti citte na yojayet || 7 ||
śīlavān śrutavān vīro [rūpā] dyairapi saṁyutaḥ |
[svamukteḥ] paramukteśca nātmānamupalabhyate || 8 ||
sarvasattvamanovyāpī vajrasattvaḥ svayaṁ sthitaḥ |
iti sañcintya yogātmā na kañcidavakalpayet || 9 ||
bālā mūrkhā daridraśca duḥśīlā rogapīḍitāḥ |
evamādyairanekaiśca saṁyuktān nāvamānayet || 10 ||
bhakto ratnatraye śrāddho bodhicittavibhūṣitaḥ |
sarvasattvānukampī ca samayī saṁvare sthitaḥ || 11 ||
śuṣkalohitamāṁsaṁ ca bodhicittavimiśritam |
mahodakasamāyuktaṁ bhakṣayet tattvavit sadā || 12 ||
naraśvahayagodīpaṁ kariṇāṁ gardabhasya ca |
bhakṣayet tattvasiddhyarthaṁ sarvasaṅkalpavarjitam || 13 ||
ghātayet tribhavo[tpattiṁ] paravittāni hārayet |
kāmayet paradārānvai mṛṣāvādamudīrayet || 14 ||
karmaṇā yena vai sattvāḥ kalpakoṭiśatānyapi |
pacyante narake ghore tena yogī vimucyate || 15 ||
mahopāyasamāyukto yogī lokārthakārakaḥ |
[nākāryaṁ] vidyate tasya sarvasattvajugupsitam || 16 ||
(2) prajñopāyasamāyogāt nāsti pāpaṁ prakīrttitam |
ityuvāca svayaṁ vajrī vajrasattvavikurvitaḥ || 17 ||
bhakṣābhakṣyavinirmuktaḥ peyāpeya vivarjitaḥ |
gamyāgamyavinirmukto bhaved yogī samāhitaḥ || 18 ||
pratītyotpannasadbhāvān sarvabhāvān vicārayet |
gatāgativinirmukto['nupapannān] nirātmakān || 19 ||
māyopamādidṛṣṭāntairyojyate pratijānatā |
ahaṁ mama vikalpaṁ ca na kuryād yogatattvavit || 20 ||
sarvavyāpī mahāvajraḥ sarvākāśapratiṣṭhitaḥ |
sarvasattvamanovyāpī sarvapuṇyamahodayaḥ || 21 ||
anyonyavyāpako vajraḥ sarvavit lokanāyakaḥ |
eṣa vajradharo rājā sarvamantreṣu varṇitaḥ || 22 ||
guruprasādo yasyāsti sa labhet tattvamuttamam |
anyathā kliśyate bālaḥ cirakālavimohitaḥ || 23 ||
gururbuddho bhaved dharmaḥ saṅghaścāpi sa eva hi |
prasādād jñāyate tasya yasya ratnatrayaṁ varam || 24 ||
ajñānatimirāndhānāmeṣa mārgapradarśakaḥ |
sa bhavet sarvasaukhyāgryaḥ sarvakāmapradāyakaḥ || 25 ||
dharmagambhīraniṣṭhātmā viviktakaruṇātmakaḥ |
ratnatrayapratiṣṭhārthī dharmadāne nirāmiṣaḥ || 26 ||
(3) sa guruḥ śiṣyasadgrāhī sarvabuddhānukārakaḥ |
ityuvāca jagannātho nānye vai guravaḥ smṛtāḥ || 27 ||
yasmānna tatsamo hyasti pūjanīyo mahāmuniḥ |
tasmāt sarvaprayatnena pūjayed guruvaraṁ vratī || 28 ||
tatsamo vidyate loke mānyo na tribhave janaḥ |
vajrasattvaḥ svayaṁ loke sarvasampattaye sthitaḥ || 29 ||
ārādhyo'nekadhā śiṣyaiḥ satsampadamabhīipsubhiḥ |
akṣīṇa puṇyakāmaiśca sarvavighnavināyakaiḥ || 30 ||
sarveṣāṁ samayānāṁ hi samayo'yaṁ niruttaraḥ |
rakṣyo'yaṁ bhavatā nityaṁ sarvasa[mpatpra]dāyakaḥ || 31 ||
labdhuṁ jñānavaraṁ divyaṁ sarvasaṅkalpavarjitam |
vajrajñānābhiṣikto hi sādhayed bodhimuttamām || 32 ||
samyag jñānasamāyukto lekhyamṛṇmayamaṇḍale |
gṛhṇīyādabhiṣekaṁ cet samāyād bhraśyate hyasau || 33 ||
samayabhraṁ[śato] duḥkhaṁ kāyikaṁ mānasaṁ tathā |
arthanāśo bhavet tasya maraṇaṁ śīghrameva ca || 34 ||
mṛte ca nārakaṁ duḥkhaṁ kalpakoṭiśatānyapi |
anubhūya ya dottiṣṭhet cāṇḍāle hīnaje kule || 35 ||
(4) utpadyate sa mūḍhātmā muko vā vikalo'thavā ||
jātyandho hi bhaved jāto jātau jātau ma saṁśayaḥ || 36 ||
sarvatāthāgataṁ jñānaṁ vajrayānamiti smṛtam |
tenābhiṣikto matimān abhiṣikto'bhidhīyate || 37 ||
sa yogī sarvabuddhātmā sarvadevāntike gaṇaiḥ |
kṛtāñjalipuṭairbhūtvā abhivandyo jagatpatiḥ || 38 ||
[kurvanti rakṣaṇaṁ] vīrā bodhisattvā mahābalāḥ |
buddhāścāpi mahātmāno vajrakāyāḥ sadā sthitāḥ || 39 ||
satya dharmaparo hyeṣa buddhavartmapravarttakaḥ |
sagauravāḥ praśaṁsanti adhiṣṭhānasamanvitāḥ || 40 ||
lokapālāstathā cānye mahābalaparākramāḥ |
sarvasthānagatasyāpi rakṣamāṇāḥ pratiṣṭhitāḥ || 41 ||
ye cāpi sarvalokeṣu māravighnāḥ pratiṣṭhitāḥ |
te'pi tasya na kurvanti vighnaṁ bhītāḥ prayānti ca || 42 ||
sarvadevādayaḥ siddhāḥ sarvākāśacarācarāḥ |
na laṅghayanti ca taṁ te'pyapāyagatibhīravaḥ || 43 ||
vīryasya jñānavijñānasiddherhā nirbhavatyapi |
yadi mohavaśādeva laṅghayanti vimohitāḥ || 44 ||
sarvajño varado vādī varṇasaṁsthānake vinā |
gatāgativinirmukto acālyaḥ sarvavāyubhiḥ || 45 ||
(5) dahyate nāgniskandhena plāvyate na jalena ca |
bhidyate nahi śastreṇa tīkṣṇenāpi prayatnataḥ || 46 ||
apratiṣṭhiṁ yathākāśaṁ vyāpi lakṣaṇavarjitam |
idaṁ tat paramaṁ tattvaṁ vajrajñānamanuttaram || 47 ||
khyātā samantabhadreti mahāmudrā ca saṁjñitā |
dharmakāyamidaṁ jñeyamādarśajñānamityapi || 48 ||
pratibimbaṁ yathādarśe svakīyaṁ dṛśyate dhruvam |
dharmakāyastathā jñāne dṛśyetādarśamaṁsthite || 49 ||
sarvatāthāgataṁ jñānamātmanaḥ prāṇināmapi |
ekasvabhāvasambodhau samatājñānamucyate || 50 ||
ādiśuddhamanutpannaṁ prakṛtyaiva prabhāsvaram |
anyānyavyāpakajñānāt pratyavekṣaṇakaṁ smṛtam || 51 ||
sarvatra sarvadā sarvaṁ buddhakṛtyapravarttanam |
sarvabuddhaikakāryatvāt kṛtyānuṣṭhānamucyate || 52 ||
kleśajñeyāvṛtaṁ sarvaṁ yadā muktaṁ bhavet tadā |
suviśuddhamiti khyātaṁ vajriṇāṁ varayoginām || 53 ||
tathā vaineyadharmeṣu sarvakāmamagaṇeṣu ca |
sarvabuddhaikasambhogāt kāyaḥ sāmbhogiko mataḥ || 54 ||
sarvalakṣaṇasaṁyukto nānākāyo hyalakṣaṇaḥ |
nirmitatvāt ca buddhānāṁ kāyo nairmāṇiko mataḥ || 55 ||
(6) jñātvā tadbhāvato yogī mahāmudrāprasiddhaye |
sidhyate janmanīhaiva sarvasaṅkalpavarjitaḥ || 56 ||
mahāmudreti vijñeyā sarvabuddhamayā śivā |
siddhā sā'nekatantreṣu deśitā varayoginā || 57 ||
garbhacakraṁ mānayet ca kṣetre kṣetre pratikṣaṇam |
sarvatāthāgataṁ samyak tatra sandhārayed vratī || 58 ||
kumārakrīḍanaṁ sarvaṁ śilpasandarśanaṁ tathā |
antaḥpurāt niṣkramaṇaṁ māradharṣaṇameva ca || 59 ||
devāvatāraṇaṁ caiva dharmacakrapravartanam |
mahānirvāṇaṁ [sandṛśyaṁ ya ] ccānyat sarvakrīḍanam || 60 ||
sarvavajramayaṁ sarvaṁ yogī nityaṁ prabhāvayet |
nāpūrvaṁ dṛśyate hya[sya] nāyojyaṁ pūrvasaṁsthitam || 61 ||
sarvatāthāgataṁ kṛtyaṁ sarvavajramayaṁ śivam |
traikālyaṁ yattu paryantaṁ sarvamevāvalokayet || 62 ||
sarvavāgviṣayātītaṁ sarvalakṣaṇavarjitam |
īdṛśaṁ cintayed yogī [sarvabuddhatvadāyakam || 63 ||
sarvabhūmivinirmuktaṁ kāryakāraṇavarjitam |
siddhaṁ vibhāvayan yogī] janmanīhaiva siddhyati || 64 ||
sarvopāyavidhijñasya yoginaḥ sarvavajriṇaḥ |
sidhyate'nuttaraṁ tattvaṁ vajrasattvavaro yathā || 65 ||
(7) sthitaḥ supto niṣasmaśca caṁkramedathavāpi ca |
bhāṣaṇe vajravākye ca vajrasattvatvamāvahet || 66 ||
rūpaśabdarasasparśānupabhujya sadā vratī |
pūjāṁ tu sarvabuddhānāṁ karomīti samārabhet || 67 ||
sattvebhyo'pi tadā dadyād bhaktavastrādikaṁ tathā |
anyad vāpi ca yat kiñcit tathaiva vidhimācaret || 68 ||
nṛtyagītaistathā vādyaiḥ puṣpamālyādibhūṣaṇaiḥ |
sragdāmacāmaraiḥ chatraiḥ parātmānaṁ prapūjayet || 69 ||
sugandhi gandhalepādyairapi liptaṁ yathāvidhi |
ātmānaṁ pūjayed yogī sarvabuddhamanusmaran || 70 ||
vratī vā muṇḍito vā'tha gṛhī vā sevako'tha vā |
rājā vā sevakādhyakṣo yathā'sau rocayed vratī || 71 ||
tathāsau kurute yogī sarvathā na praduṣyati |
sarvakalpavinirmukto yathākāmakriyākaraḥ || 72 ||
sarvabhāvasvabhāvo'sau sarvabuddhamayo vibhuḥ |
svayambhūḥ kāmacārī ca sarvasattvahṛdi sthitaḥ || 73 ||
bhāvayet tattvayogī sa sarvatattvamanusmaran |
sarvavajramayaṁ siddhaṁ laghu vajratvamāpnuyāt || 74 ||
nātra vighnā na mārāśca sarve vaśyā bhavanti ca |
sarvaduḥkhavinirmuktamātmānaṁ sādhayed vratī || 75 ||
(8) sidhyate sarvabuddhatvaṁ dine vidhivivarjitam |
ātmānaṁ sarvasaṁyuktaṁ sadā paśyan mahāvratī || 76 ||
sarvapūjāviśeṣaiśca ātmānaṁ pūjayet sadā |
anyebhyo'pi tathā deyaṁ vajrasattvamanusmaran || 77 ||
sarvasattvānnasambhūtān prāṇino'pi [viḍu]dbhavān |
saṁgṛhya ca mahāyogī bhakṣayet tattvasiddhaye || 78 ||
mahāpradīpasaṁyuktaiḥ samaye'nyairjugupsitaiḥ |
pañcāmṛtaṁ sadā bhakṣaṁ pūjyāścaiva tathāgatāḥ || 79 ||
sarvāṅgakutsitāyāṁ vā na kuryādavamānanām |
striyaṁ sarvakulotpannāṁ pūjayed vajradhāriṇīm | 80 ||
ajātapuṣpasaṁyuktāṁ bodhicittasamanvitām |
[seva]yet tattvasiddhyarthaṁ nirvikalpavidhisthitaḥ || 81 ||
caṇḍālakulasambhūtāṁ ḍombikāṁ vā viśeṣataḥ |
jugupsitakulotpannāṁ sevayan siddhimāpnuyāt || 82 ||
dvijātikulasambhūtāḥ kanyāḥ kāmyāstu yoginaḥ |
yathā cittaṁ na praduṣyeta tathā kāryaṁ suśobhanam || 83 ||
mañcakaiḥ cchadi (?)
sammiśraiḥ puroṣādivimiśritaiḥ |
pūjayed vajrasattvātmā nirvikalpena cetasā || 84 ||
yathākāmakriyākārī yathārucitaceṣṭitaḥ |
sādhayed vajrasattvatvamanyathā kliśyate dhruvam || 85 ||
(9) vratopavāsaniyamairdevatārupabhāvanaiḥ |
nānābhujasamāyuktaiḥ sidhyate nahi sādhanaiḥ || 86 ||
jambūdvīparajaḥkalpamantrajāpavibhāvanaiḥ |
sidhyate nahi buddhatvaṁ mahāvīryavatāmapi || 87 ||
evamādyairanekaiśca śiśubhiḥ kalpitairnayaiḥ |
durlabhaṁ sugatau janma vajrasattvaṁ kathaṁ bhavet || 88 ||
mahāmaṇḍalamudrādīn jagāda bhagavān muniḥ |
samyagjñānasamāyogabhavyatāvigatātmanām || 89 ||
svasaṁvedyasvabhāvaṁ yat tattvaratnamanuttaram |
yuktyāgamavicāraistu grahītuṁ ye tu na kṣamāḥ || 90 ||
ajñānamohasaṁcchannā aparīkṣakabuddhayaḥ |
ādikarmikagrā[hyā]ste hīnadharmasya bhājanāḥ || 91 ||
tān pratyuktā jagannāthaiḥ vajrasattvavibhāvanaiḥ |
bhujavarṇasamāyuktamudrāmaṇḍalakaistathā || 92 ||
aparapratyupāyairye gambhīrajñānabhājanāḥ |
akampyāḥ pāpamitraiśca māravighnavināyakāḥ || 93 ||
teṣāṁ tattvamidaṁ śuddhaṁ sarvakalpavivarjitam |
agamyaṁ sarvasattvānāṁ brahmādīnāṁ ca sarvathā || 94 ||
deśitaṁ lokanāthaistu jñānama[tya]dbhutaṁ param |
siddhidaṁ janmanīhaiva sarvabuddhamayaṁ śivam || 95 ||
iti jñānasiddhau tattvanirdeśaḥ prathamaḥ paricchadaḥ |
(10) dvitīyaḥ paricchedaḥ |
pañcabuddhasvabhāvatvāt pañcaskandhā jināḥ smṛtāḥ |
dhātavo locanādyāstu buddhakāyastato mataḥ || 1 ||
evaṁ cet prāṇinaḥ sarve sambuddhāstribhave sadā |
buddhatvāya kriyāḥ sarvā vṛthaiva śrutabhāvanāḥ || 2 ||
buddhatvāt sarvalokasya sarve'pi tribhavena tu |
sukhaduḥkhapipāsādibādhā tasya na yujyate || 3 ||
ṣaḍabhijñādayaścāpi bodhau guṇavibhūtayaḥ |
kathaṁ te na pravarttante buddhakāyo bhaved yadi || 4 ||
yastvevaṁ na prajānāti sa sambuddho bhavet katham |
evaṁ jānāti cet kaścidasau buddho bhaviṣyati || 5 ||
kramādabhyāsayogena yasya cintā pravarttate |
buddho bhavedasau yogī nānye buddhatvasādhakāḥ || 6 ||
svabhāvād yadi te buddhā nābhyāsena prayojanam |
sayuktikasadābhyāsaṁ yuktito'yuktivarjitam || 7 ||
yadyanātho janaḥ kaścit rājā'hamiti bhāvayet |
kalpakoṭiśatenāpi nāsau rājyamavāpnuyāt || 8 ||
mithyākalpanayā yasmād rājyaṁ tasya na vidyate |
mithyābhāvanayā tasmād buddhatvaṁ na bhaviṣyati || 9 ||
(11) tantrarājeṣu saṁbaddhaiḥ skandhadyāyatanādiṣu |
tattvaṁ nāmabhiruddiṣṭaṁ saṁyuktaṁ samabhāṣayā || 10 ||
[śukraṁ] vairocanaṁ khyātaṁ vajrodakaṁ tathā'pram |
strīndriyaṁ ca yathā padmaṁ vajraṁ puṁsendriyaṁ tathā || 11 ||
svabhāvād devatākāyaṁ tasmād vaktuṁ na yujyate |
yuktyāgamānusāreṇa yasmād vaktuṁ na śakyate || 12 ||
kṛtakaṁ devatārūpaṁ vajrasattvo bhaved yadi |
saṁskṛto jāyate tasmāt naśyate tu ghaṭādivat || 13 ||
tato niṣphalatāṁ yāyāt bodhicaryā tvanekadhā |
bhāvanā'pi kimarthaṁ syād yadi bhūtvā vinaśyati || 14 ||
manomayakṛtaṁ rūpaṁ kathaṁ saṁskṛtamucyate |
kathaṁ vinaśyati caitat śrṛṇu mohārṇavādhunā || 15 ||
cittasya kalpanā hyeṣā sāpi saṁskṛtalakṣaṇā |
manasā kalpitaṁ yat tadavināśi kathaṁ bhavet || 16 ||
bhujavarṇasamāyuktaṁ yathāpūrvavyavasthitam |
akṛtaṁ devatārūpaṁ bhāvyate tanmayā'dhunā || 17 ||
akṛtaṁ devatārūpaṁ bhāvyate tat tvayā yadi |
sthitaṁ pūrvamanutpannaṁ bhāvyate kiṁ prayojanam || 18 ||
bhaveyaṁ tādṛśaṁ rūpaṁ matvā hamiti bhāvanā |
bhāvane dve vicārye'tra yoginā rūpasādhane || 19 ||
(12) tādṛśo'haṁ bhaveyamiti yadi dhyānaṁ prakalpyate |
yadā dhyānaṁ sphuṭībhūtaṁ dṛśyate devatā tu sā || 20 ||
paṭādau rūpamālokya yadā dhyānaṁ [ prakalpyate |
tadā] ............................ jātasya te budhāḥ (?) || 21 ||
ajātaṁ devatārūpaṁ dhyāne tatra gataṁ yadi |
sarvābhijñāpravṛttestu [ta]d rūpaṁ caiva tatkṣaṇāt || 22 ||
evaṁ cet nāsti te samyak tad dhyānenāgataṁ bhavet |
tvayā niṣpāditaṁ rūpaṁ kṛtakaṁ kiṁ na budhyase || 23 ||
ahaṁ taditi pakṣe tu dvayaṁ tatra na vidyate |
siddhasya sādhanaṁ nāsti kathaṁ dhyānaprakalpanā || 24 ||
sarvajñatvaṁ hi sarvajño na bhūyaḥ prāptumicchati |
buddhakṛtyaṁ tvayā kāryaṁ buddhatvaṁ nānyakāritā || 25 ||
evaṁ te nāsti samyaktvaṁ kathaṁ mithyā prakalpyate |
akṛtaṁ buddhakṛtyaṁ yat tadevāhammatirvṛthā || 26 ||
akṛtaṁ devatārūpaṁ tadidānīṁ vicāryate |
akṛtaṁ śakyate vaktuṁ rūpitvānna ghaṭādivat || 27 ||
ata eva jagannāthā bālānāṁ pratibodhane |
nirvāṇaṁ darśayantyeva rūpasyānityadarśakāḥ || 28 ||
tasmāt tvarūpavāna buddhaḥ kvacit loke pravarttate |
buddharūpaprasiddhyarthaṁ na kāryā rūpabhāvanā || 29 ||
(13) na rūpiṇo yathā buddhā yuktyā yastvajaḍātmakaḥ |
pradeśastho bhaved rūpī ṣaḍabhijñaḥ kathaṁ bhavet || 30 ||
lokadhātuṣu [kāyādyā] rūpādyāyatanādiṣu |
na teṣāmāgatistatra netrādyāyatanādiṣu || 31 ||
gamanaṁ cakṣurādīnāṁ yadā naivopalabhyate |
kathaṁ teṣāṁ samāyogo'yogitvānna ca sarvavit || 32 ||
gatvā cet tat prajñānāti kramād jñātuṁ kathaṁ kṣamaḥ |
jñeyastānantasadbhāvāt sarvajño na tathāpi saḥ || 33 ||
buddhānāṁ cakṣurādibhirato naiva prayojanam |
cakṣurādivinirmuktaḥ kāyo'nyo nopalabhyate || 34 ||
pratimeva tu niśceṣṭo buddhakāyo hi labhyate |
yasmāt saṁvedānābhāvāt buddharūpaṁ na sarvavit || 35 ||
divyaṁ cakṣuḥ kṛpālūnāṁ buddhānāmasti sammatam |
divyaśrotrādisarvāṇi sarvajñāste kathaṁ nahi || 36 ||
yadi jñānena jānīyād buddhakāyena kiṁ tadā |
kāyasthaṁ vetti tad jñānamataḥ kāyo hi sarvavit || 37 ||
kāyād bhinnamabhinnaṁ vā buddhajñānaṁ bhaviṣyati |
kāyena saha saṁyuktaṁ nirvāṇe naśyate [hi] tat || 38 ||
kāyasya nāśadharmitvāt jñānaṁ cāpi vinaśyati |
ato naivatratā yuktā buddhānāṁ jñānakāyayoḥ || 39 ||
(14) kāyasthaṁ ced bhaved jñānaṁ kāyābhāve na sarvavit |
pratītyasambhavaṁ jñānamato nāśamavāpnuyāt || 40 ||
vināśijñānakāyānāṁ sarvajñattvaṁ na yujyate |
ato'pi buddhakāyo hi sarvajño na vidhīyate || 41 ||
jñānādanyatvapakṣe tu buddhakāyaḥ kathaṁ bhavet |
buddhasya pratimetyevaṁ vaktuṁ yuktaṁ hi yoginā || 42 ||
tasmāt mūḍhataro loko yo rūpaṁ dhyātumicchati |
buddhajñānaprasiddhyarthamākāśe bhoktumicchati || 43 ||
sattveṣu karuṇāhīnāḥ śraddhāprajñāvivarjitāḥ |
gambhīrodāradharmeṣu buddhisteṣāṁ bhavennahi || 44 ||
eteṣāṁ dharmahīnānāmitaścetaśca dhāvatām |
unmattavat prayāteṣu [yu]gapad dharmamohitām || 45 ||
karuṇā mahatī kāryā sattvebhyo'pi viśiṣṭatā |
nāpamānamato yuktaṁ samyagjñānopadeśakaiḥ || 46 ||
jñānasiddhau rūpabhāvanāniṣedho dvitīyaḥ paricchedaḥ |
(15) tṛtīyaḥ paricchedaḥ |
rūpabhāvanayā tāvat vajrasattvo na midhyati |
sākārakalpanā'pyevaṁ vajrasattvaṁ na sādhayet || 1 ||
ākāra eva tad jñānamākārād vā tiraskṛtam |
yadyākāro bhaved jñānamevaṁ tāvanna yujyate || 2 ||
ākāraṁ ced na tad jñānaṁ jñānasyākāratā nahi |
yathākāśo ghaṭo na syāt naivākāśo ghaṭo bhavet || 3 ||
arūpaṁ na bhavet rūpaṁ [arūpī] rūpavān nahi |
arūpi jñānamākhyātamākārā rūpiṇaḥ smṛtāḥ || 4 ||
kathaṁ tayorekatā hi bhavediti prakalpyate |
ākāraṁ jñānameveti kalpanā naiva yujyate || 5 ||
anyadoṣaprasaṅgācca śṛṇu saṁkṣepato'dhunā |
yadyākāro hi tad jñānaṁ saṁskṛtatvaṁ prasajyate || 6 ||
asaṁskṛto bhaved bhāvo nahi loke sa vidyate |
kṛtakatvād vināśitvaṁ buddhajñāne kathaṁ bhavet || 7 ||
anādinidhanaṁ śāntamityuvāca tathāgataḥ |
tatsutāśca mahābhāgā āhurjñānamasaṁskṛtam || 8 ||
māyopamaṁ hi tatsarvaṁ pratibhāsaṁ nirucyate |
utpādaviratī na staḥ kathaṁ jñānaṁ [hi] tad bhavet || 9 ||
(16) cakṣurvijñāna[mārgaṁ] yat tad jñānena vikalpyate |
vikāritvaṁ prasajyeta buddhajñānasya nānyathā || 10 ||
avikāraṁ tu tad jñānaṁ sarvabuddheḥ pradarśitam |
tasmānna yujyate vaktumekatvamiti niścayaḥ || 11 ||
jñānasya pratibhāso'yaṁ na tad jñānaṁ prakalpyate |
pratibhāmanirodhena jñānaṁ kasmānnirudhyate || 12 ||
tasmādasiddhamekatvaṁ tvadvācaiva suniścitam |
ekatvaṁ tu kimarthaṁ hi parikalpayase [vṛthā || 13 ||
yuktyāgamaviruddhatvāt niṣphalatvācca sarvathā |
jñānaṁ tadeva sākāramityevaṁ nahi yujyate || 14 ||
ākārād vyatirikte tu jñāne jñānaṁ na yujyate |
jñeye sati bhaved jñānaṁ na tu jñeye tiraskṛte || 15 ||
ākārebhyaḥ pṛthagbhūtaṁ jñānaṁ ced yadi kalpyate |
ākārāśca pṛthagbhūtā jñānādeva nirāśrayāt || 16 ||
jñānasyotpādakāle tu nākārāṇāṁ mamudbhavaḥ |
ākārāṇāṁ samutpāde jñānaṁ naivopapadyate || 17 ||
yathā ghaṭasya niṣpattau na paṭasyodbhavo bhavet |
pṛthaktvādeva dharmāṇāmevaṁ loke pradṛśyate || 18 ||
(17) na hyajātena putreṇa putrī bhavitumarhati |
evaṁ nirāśraye jñāne sākāraṁ kathamiṣyate || 19 ||
kimapekṣya bhaved jñānaṁ sākāraṁ yena tedbhavet |
sākārajñānamityeva ākārarahitaṁ na tu || 20 ||
ākārarahite jñāne sākāratvaṁ kathaṁ bhavet |
ākāraiḥ sahitaṁ yat tu tat sākāraṁ prakalpate || 21 ||
sarvākāravinirmuktaṁ buddhajñānaṁ kathaṁ bhavet ||
ākāreṇa vinā'pīha sākāratvaṁ bhaved yadi |
buddhajñānaṁ vinā buddhaḥ kathaṁ tattvaṁ bhaviṣyati || 22 ||
na tad jñānaṁ na sarvajñaḥ pṛthagjñāne vikalpate |
atha sākāratā jñāne siddhiṁ naivopapadyate || 23 ||
ākāreṇa samāyuktaṁ sākāratvaṁ bhaved yadi |
na saṁyogatayā dṛṣṭaṁ buddhavat saṁpravarttake || 24 ||
rūpiṇo nahi saṁyogā arūpeṇaiva sarvathā |
yathākāśena saṁyogāt na [ghaṭasyodbhavo bhavet] || 25 ||
ākāreṇa ca yuktaṁ [hi] sākāratvaṁ bhaved yadi |
sāpekṣatvād vināśitvaṁ viṣāmagryaṁ bhaviṣyati || 26 ||
pratītyasambhavaṁ yat tad buddhajñānaṁ bhavennahi |
saṁskṛtatvaṁ yathā jñāne sākāratvaṁ na sidhyati || 27 ||
(18) ākārajñānayoścaiva anyatvaṁ tu tayoryadi |
anyonyakaṁ mayoktaṁ ca kathaṁ jñānaṁ bhaviṣyati || 28 ||
ākārāśca pṛthagjñānādityevaṁ yadi kalpate |
jñānādanyatayā teṣāmajñānatvaṁ prasajyate || 29 ||
ākārebhyo yathā'nyattu nirākāramato bhavet |
tathā jñānaṁ nirākāraṁ kathamevaṁ na kalpate || 30 ||
jñānasiddhau sākāranirākaraṇastṛtīyaḥ paricchedaḥ |
(19) caturthaḥ paricchedaḥ |
pratiṣiddhaṁ tu sākāraṁ yathāyuktiprakalpitam |
nirākāraṁ bhavennaivaṁ yathā taducyate'dhunā || 1 ||
nirākāramipi jñānaṁ bhaved yadi vikalpitam |
ākārairvigatatvāttu kimasau vetti sarvavit || 2 ||
sarvajñatvaṁ na tasyāsti na jñānatvāt ca kalpanā |
jaḍatvaṁ ca prasajyeta sarvākāramapaśyataḥ || 3 ||
ajaḍaṁ bodharūpaṁ tu nirākāramiti smṛtam |
vetti sarvantu yat satyamabhūtaṁ vettyasau katham || 4 ||
sarvakalpavinirmuktān sarvadharmān nirātmakān |
evaṁ jānāti tad jñānamalīkaṁ vettyasau katham || 5 ||
māyopamādidṛṣṭāntaiḥ sarvadharmān prabudhya taiḥ |
deśitaṁ sarvabuddhaiśca tatra tatra jagaddhitaiḥ || 6 ||
māyādyā ye tu dṛṣṭāntā mithyākalpena kalpitāḥ |
na vidyante svabhāvena sa kathaṁ vetti sarvavit || 7 ||
śaśaśṛṅgaṁ na tad vetti nāpi vandhyā sutaṁ tathā |
abhāvatvāt kathaṁ vetti nirākāramato bhavet || 8 ||
māyodayo hi dṛṣṭāntā nirdiṣṭāḥ sasutairjinaiḥ ||
abhāvaṁ kalpanāmātraṁ sarvathā nahi sidhyati || 9 ||
(20) dṛṣṭāntaireva te tulyā dharmāścet sarvathā smṛtāḥ |
bhaveyurna ca dṛṣṭāntāḥ sādhyatvāt sarvayatnataḥ || 10 ||
puruṣe siṁhadṛṣṭānto yathā loke pravarttate |
śauryādiguṇasaṁyogāt na tu pucchādisambhavaiḥ || 11 ||
tasmānna sarvathā'bhāvāḥ sarvabhāvāḥ svabhāvataḥ |
yuktyāgamānusāreṇa boddhavyaṁ puruṣottamaiḥ || 12 ||
tasmāt tvayā yududdiṣṭaṁ bālollāpanagāminā |
na tadbhūtaṁ vadantyeva jagaduddharaṇodyamāḥ || 13 ||
śaśaśṛṅgaṁ yathā'bhāvaṁ vandhyāyāḥ putravat tathā |
na kvacit sarvabhāvānāmabhāvo deśito jinaiḥ || 14 ||
yadi rūpādayo bhāvā vidyante naiva sarvathā |
divyacakṣuḥ kathaṁ siddhaṁ buddhānāṁ karuṇātmanām || 15 ||
divyaśrotrādayaḥ sarve na bhavanti tatastathā |
sarvajño hi tato na syādabhijñānāmabhāvataḥ || 16 ||
nirākāreṇa jñānena buddhakāye susaṁyute |
sarvābhijñāḥ pravarttente sarvavittvaṁ kathaṁ nahi | 17 ||
cakṣurādibhirevaite rūpādyāyatanādayaḥ |
anubhāvyāḥ sacetaskairevaṁ loke pravarttate || 18 ||
rūpādayo na santīti tvayaivoktaṁ punaḥ punaḥ |
abhāvena kathaṁ yogo bhavediti prakalpyate || 19 ||
(21) yadyabhāvena yogaḥ syād yuktaṁ vaktuṁ tvayedṛśam |
abhāvaḥ sarvathā yeṣāṁ tadyogaḥ kathamiṣyate || 20 ||
ayoge'pi bhaved jñānaṁ praṇidhānavaśāt tathā |
karoti sarvasattvārthaṁ yathā vaineyabhājane || 21 ||
nāsau kiñcid yadā vetti sattvārthaṁ kurute katham |
nāvedako hi sarvajño na kṛpā sattvasaṅgrahe || 22 ||
praṇidhānena sattvārthaḥ cintāmaṇirivāparaḥ |
karotīti na tadbhaktyā pratibhāti satāmiha || 23 ||
sarvasattvārthasaṁsiddhau niyatatvaṁ sadā yataḥ |
cintāmaṇirataḥ khyātaṁ jñānaṁ tadajaḍātmakam || 24 ||
adṛṣṭe'pyakṛtaṁ yatra svakīyā jñānakalpanā |
sarvajño'haṁ jagatsvāmya pyabhūvamiti kiṁ nahi || 25 ||
bodhicittaṁ samutpādya sarvasambhārasaṁvṛtaḥ |
mahotsāho mahāvīryo bhāvanācintanādibhiḥ || 26 ||
saddharmaśravaṇādyaistu duḥkhe naiva prayojanam |
apūrvasyādayo nāsti sthitapūrvaṁ ca naśyati || 27 ||
īdṛśaṁ yadi buddhatvaṁ vṛthā sarvamato'khilam |
bhayebhyo maraṇādibhyo mukto nārakapīḍanāt || 28 ||
priyāpriyādiduḥkhaiśca rahitastvajaḍātmakaḥ |
sarvadharmasvabhāvajñaḥ sarvajño hi nirucyate || 29 ||
(22) svabhāvajñānasarvajña iti sambuddhadeśitaḥ |
sarvaṁ pratyakṣato vetti sarvajñastena kathyate || 30 ||
[nihanti] nārakaṁ duḥkhaṁ saṁsāre'pi pravarttakam |
cakravarttyādisaukhyaṁ ca labhate nātra saṁśayaḥ || 31 ||
jñānasiddhau nirākāranirākaraṇaścaturthaḥ paricchedaḥ |
(23) pañcamaḥ paricchedaḥ |
evaṁ doṣasamūḍhatvāt nirākāramato na cet |
tato niścittatātattvamadhunā pratiṣidhyate || 1 ||
kiñcinmūḍhatarāvasthaṁ jñānamicchanti mohinaḥ |
mūḍhabhāvanayā mūḍhaṁ prāpnuvantyeva durṇayāḥ || 2 ||
hetunā sadṛśaṁ jñānaṁ phalaṁ loke tu yujyate |
kodravā nahi jāyante śālayaḥ kvacideva tu || 3 ||
nirvikalpamato jñānaṁ nahi yuktaṁ vidhīyate |
jñānasya nirvikalpatvamanyathā nahi yujyate || 4 ||
jñānasya nirvikalpatvaṁ satyamuktaṁ tathāgataiḥ |
tattvajñānasya mūḍhasya nirvikalpatvakalpanā || 5 ||
jñānaṁ bauddhamanābhogaṁ nirvikalpamataḥ smṛtam |
sañcintya karuṇābhāvāt natu niścittatā bhavet || 6 ||
nirvikalpatvamajñānaṁ kvacideva na deśitam |
nahi dharmāḥ parā vo'sti anyathā tattvagrāhiṇām || 7 ||
sarvajñaḥ sarvadarśo ca sarvalokārthakārakaḥ |
tatra tatra jagannāthairdeśitaḥ karuṇātmabhiḥ || 8 ||
(24) nirvikalpanamātratvaṁ smaraṇaṁ kriyate yadi |
padānyetāni sarvāṇi smaryante tu kathaṁ nahi || 9 ||
ubhayārthavihīnatvāt na jñānaṁ nāpi sarvavit |
pratiṣiddhamidaṁ tattvaṁ mithyājñānaṁ tu mohinām || 10 ||
jñānasiddhau mūḍhabhāvanāniṣedhaḥ pañcamaḥ paricchedaḥ |
(25) ṣaṣṭhaḥ paricchedaḥ |
nāśvāsaṁ nāpi praśvāsaṁ tattvaṁ bhavitumarhati |
tayormadhye bhavannāpi vāyustattvaṁ kathaṁ bhavet || 1 ||
madhye na kiṁcidapyasti kathaṁ tattvaṁ bhaviṣyati |
vāyuryadi bhavettattvaṁ bhastrāpārśve bhaviṣyati || 2 ||
preraṇe bhastrayā vāyoḥ tathaiva kṣepaṇe'pi ca yathā kaścit dhamed bhastrāṁ tadvaddeho dhamenmanaḥ || 3 ||
na vāyudhamakaḥ kaścit na vāyudhmāmakastathā |
kāyasya dhamakeneva bhastrāyā dhamakena ca || 4 ||
na viśeṣaḥ tayordṛṣṭo yogibhiḥ tattvadarśibhiḥ |
nareṇa manasā tulyaṁ dhamakatvakriyāṁ prati || 5 ||
bhrastrāyā vāyunā tulyaṁ śvāsapraśvāsavāyunā |
bhastrāvātaṁ yathā tattvaṁ dehavāyustathā bhavet || 6 ||
dehavāyuḥ yadā tattvaṁ sarvadvāravinirgatam |
na tattvaṁ yujyate vaktu [māveśa]tvāt prabhaṁjanaḥ || 7 ||
bhraṣṭa[mārgaga]mūḍhānāṁ mithyātattvaprabhāvinām |
na teṣāṁ sugatau janma gatirekaiva nārakī || 8 ||
jñānasiddhau āśvāsapratiṣedhaḥ ṣaṣṭhaḥ |
(26) saptamaḥ paricchedaḥ |
mukhaṁ dvīndriyajaṁ kecit tattvamāhurnarādhamāḥ |
[tattvaṁ] mahāsukhaṁ naiva pravadanti jinottamāḥ || 1 ||
pratītyotpādasambhūtaṁ na tattvaṁ jāyate kvacit |
na tatsukhaṁ svabhāvena vidyate sarvadā yataḥ || 2 ||
sarvatāthāgataṁ jñānaṁ svasaṁvedyasvabhāvakam |
sarvasaukhyāgrabhūtatvāt mahāsukhamiti smṛtam || 3 ||
anityaṁ mahāsukhaṁ naiva sadā nityaṁ mahāsukham |
kacchakaṇḍūyanotpannaṁ kathaṁ mahāsukhaṁ nahi || 4 ||
rāgatulyaṁ sukhaṁ nāsti tajjinebhyaḥ samādadan |
bhuñjīta sarvakāmāṁśca jugupsāṁ naiva kārayet || 5 ||
yogabhadraṣu sarveṣu vajrasattvena deśitam |
yogināṁ cittasaukhyārthaṁ na tattvaṁ paramārthataḥ || 6 ||
jñānasiddhau mahāsukhaprativarṇikāpratiṣedhaḥ saptamaḥ |
(27) aṣṭamaḥ paricchedaḥ |
[svasaṁ]vedyaṁ pratiṣiddhaṁ samyagjñānamato nahi |
mithyā tattvāni sarvāṇi kalpitāni sumohinām || 1 ||
svabuddherna niṣedhyāni anyānyapi vicakṣaṇaiḥ |
samyak tattvaṁ yathā labhyaṁ tadidānīṁ prakathyate || 2 ||
parītabuddhayaḥ sattvā alpapuṇyālpavīryyakāḥ |
kathaṁ te prāpnuyurjñānaṁ sarvatāthāgataṁ param || 3 ||
[a]nukramaṁ vravīmyeṣa sarvabuddhaistu deśitam |
jānunī saṁpratiṣṭhāpya dharaṇyāṁ supratiṣṭhitaḥ || 4 ||
vadedevaṁ tataḥ śrāddho ṛjukāyaḥ kṛtāñjaliḥ |
saṁbuddhāḥ śāsano loke bhaviṣyanto'pyanāgatāḥ || 5 ||
varttamānā gatāścaiva saddharmmapratideśakāḥ |
sarvabuddhānahaṁ vande etān tattvapradeśakān || 6 ||
ahaṁ niryyātayāmyeṣa pūjopasthānakarmmaṇi |
ātmānaṁ sarvabuddhānāṁ pratigṛhṇantu nāyakāḥ || 7 ||
sarvapūjāviśeṣaistu pūja[yaṁśca] jagadgurūn |
ākāśadhātuparyyantai[rā] sumeruparigrahaiḥ || 8 ||
dharmmadhātusamutpannairarcitairvi[vi]dhairvaraiḥ |
atītānāgataiḥ sarvairvajrasattvavikurvitaiḥ || 9 ||
(28) samutpannāni pāpāni sarvāṇyapi [sa tattva ]vit |
pratideśya samādadhyādakarasambaraṁ punaḥ || 10 ||
yat puṇyaṁ sarvabuddhānāṁ tatsutānāṁ ca dhīmatām |
śrāvakasaṅghabuddhānāṁ yaccānyat sarvadehinām || 11 ||
anumode tathā puṇyaṁ sarvajanmasu yatkṛtam |
svakīyaṁ parakīyaṁ ca saṁhṛṣṭena tu cetasā || 12 ||
dharmmatattvarathārūḍhā daśādiksarvataḥ sthitāḥ |
dharmmadyotanadakṣāstu mahākāruṇyacetasaḥ |
prakāśayantu te dharmmā vijñaptiṁ tatkaromyaham || 13 ||
kṛtāñjalipuṭo bhūtvā'sau nirvāntu kadā katham |
bhaveyuḥ prāṇino buddhāḥ sarve yāvat pratiṣṭhitāḥ || 14 ||
tāvat tiṣṭhantu te nāthāḥ sarvasattvārthakārakāḥ |
kāyavāṅmanamaṁ puṇyaṁ kṛtaṁ kāritameva vā || 15 ||
yaccānumoditaṁ kiṁcit tena loko'stu sarvavit |
trikālaṁ tu yathāśaktyā puṣpādibhiḥ prapūjya ca || 16 ||
maṇḍalaṁ sarvabuddhebhyo vajrasattvebhya eva ca |
kṛtvā pañcāmṛtaṁ miśraṁ amiśraṁ vā prakalpitam || 17 ||
sarvakalpavimuktātmā gṛhṇīyāt samayādikam |
tattvasaṁgrahatantrādau sthitaṁ samayasambaram || 18 ||
praṇinaśca [na] te ghātyā adattaṁ naiva cāharet |
nācaret kāmamithyā vā mṛṣāṁ naiva hi bhāṣayet || 19 ||
(29) sarvānarthasya mūlatvāt madyapānaṁ vivarjayet |
paiśunyamatha pāruṣyaṁ sambhinnālāpabhāṣaṇam || 20 ||
avidyāsattvavidveṣamithyādṛṣṭiṁ ca sarvathā |
utpādayāmyapūrvaṁ tu sthāpayiṣyāmi nirvṛtau || 21 ||
samādhyaṅgaṁ tataḥ sarvaṁ gṛhṇīyāt saṁvaraṁ param |
bodhicittaṁ tathotpādyaṁ sarvapuṇyamahodayam || 22 ||
sarvasattvaṁ mahāntaṁ ca sthāpya sarvajñabhūmiṣu |
sarvaduḥkhaharo hyeṣāṁ bhaveyaṁ karuṇātmakaḥ || 23 ||
sarvasampatpradātā ca bodhimārgopadeśakaḥ |
samyak cittaṁ samutpādyaṁ samatvaṁ sarvadehiṣu || 24 ||
bodhicittamidaṁ jñeyaṁ anyathā vitathaṁ bhavet |
bodhicittaṁ na tannāma viṣamatvaṁ yadā sthitam || 25 ||
na tadutpadyate jñānaṁ ādimadhyāntavarjjitam |
nādhiṣṭhānaṁ prakurvanti sarvadā sarvavajriṇaḥ || 26 ||
sarvadevādayaścāpi na taṁ rakṣanti vidviṣaḥ |
tasmādupāyavidyogī sarvasattvaikabāndhavaḥ || 27 ||
avisaṁvā[da]kaṁ cittaṁ samutpādya tato dṛḍham |
kṛtenānena sambuddhāḥ tuṣṭāḥ sarvakṛtātmakāḥ || 28 ||
adhiṣṭhānaṁ prakurvanti mahābalaparākramāḥ |
māravighnāpadaścāpi nāvatāragaveṣakāḥ || 29 ||
vajrapāṇyādayo hṛṣṭā rakṣāṁ kurvanti nityaśaḥ |
sarvapāpaviśuddhiṁ ca labhate'sau narottamaḥ || 30 ||
(30) sarvapuṇyodayaścāpi samyakjñānodayaṁ bhavet |
anyathā nahi tattvānāṁ u[da]yaṁ sarvathā bhavet || 31 ||
tasmādādau vidhānajño ya[d]jñānaṁ prāptumicchati |
janmanīhaiva siddhyartha [ni]rupadravatāṁ prati || 32 ||
sarvavighnavināśārthaṁ āyurārogyavarddhanam |
karaṇīyamato'vaśyaṁ yoginā phalakāṅkṣiṇā || 33 ||
nānātantreṣu nirddiṣṭaṁ kṛpayā buddhavajriṇā |
eṣa mārgasthito yogī śuklapakṣe yathā śaśī |
vṛddhikramaṁ mamāyāti kṣayaṁ na tu kadācana || 34 ||
hīnavīryyo yadā kaścit buddhatvaṁ prāpnuyānnahi |
cakravarttisukhaṁ rājyaṁ sarvajanmasu kārayet || 35 ||
yatpuṇyaṁ sarvabuddhānāṁ sarvadikkālabhāvinām |
tattasya romakūpāgre pravadanti jinottamāḥ || 36 ||
jñānasiddhau puṇyajñānasambhāraprāptyupāyo'ṣṭamaḥ ||
(31) navamaḥ paricchedaḥ |
kathaṁ deśanayā pāpaṁ kṣayaṁ gacchet sudāruṇam |
anumodanayā puṇyaṁ kathaṁ sambhujyate tathā || 1 ||
praṇāntapātakādīni karttavyaṁ kvacidavravīt |
kvacinneti ca tantreṣu kathaṁ tanna virudhyate || 2 ||
pañcāmṛtādikaṁ sarvaṁ abhakṣyaṁ gamyate tathā |
apriyādīnyanekāni kathaṁ taistu śubhodayaḥ || 3 ||
yathākramaṁ vravīmyeṣāṁ tantre tantre nidarśitam |
mandadhījanabodhārthaṁ sarvabuddhaiḥ [savajribhiḥ] || 4 ||
yatkarmma kriyate kiñcit kāyavāṅmanasaiḥ kriyā |
caturtho vidyate nānyasteṣāmevaṁ vicāryyate || 5 |
cittena ca vinā kāyaḥ kiñcit karttuṁ bhavet kṣamaḥ |
vacanaṁ ca vinā tena bhavet naiva kadācana || 6 ||
kāye vākkarmmaṇī tasmādbhavatāṁ mānase'dvayam |
cittenaiva jagat sarvaṁ kriyate yat śubhāśubham || 7 ||
hitārthaṁ yadbhavetkarmma sarvaṁ saccaritaṁ bhavet |
viparyyayādapuṇyaṁ tat pravadanti jinottamāḥ || 8 ||
(32) cittenaiva tu tatsarvaṁ kriyate yat śubhāśubham |
cittenaiva bhavennāśa ityuvāca jagadguruḥ || 9 ||
sattvāpakāraniṣpannaṁ yatpāpaṁ parikīrttitam |
hitacittaṁ samutpādya saṁbhraṣṭaḥ pratideśayet || 10 ||
utsāhena kṛtaṁ pūrvaṁ apakārasamanvitam |
pratipakṣāt bhavennāśo yasmāt tenaiva tatkṛtam || 11 ||
ghaṭamutpādya yaḥ kaścit bhanattyeva tu tat svayam |
tathā pāpaṁ samutpannaṁ nāśayet ātmanā sa tu || 12 ||
deśayiṣyāmyahaṁ paścāditi mūḍhaḥ karoti cet |
na cāsya deśanā yuktā na pāpaṁ tasya naśyati || 13 ||
tathā puṇyavināśaśca tadvadeva bhavatyapi |
kṛte puṇye'pi chi[dra]tvād bhavennāśaṁ na saṁśayaḥ || 14 ||
dadataśca yadā citte dātumicchā na varttate |
datte'pi ca na tatpuṇyaṁ prabhaviṣyati kasyacit || 15 ||
sarveṣāmadhikaṁ sthānaṁ yatra sarvaṁ vinaśyati |
kalpakoṭisahasraiśca samupāttaṁ śubhaṁ mahat || 16 ||
utpannabodhicittasya puṇyasambhārasañcayaḥ |
kalpakoṭiśatopāttaḥ kṣaṇādeva vinaśyati || 17 ||
tādṛśe'pratighe nānyad dvitī[yama]nuje'priye |
tato'pi rakṣyamatyarthaṁ evamuktaṁ tathāgataiḥ || 18 ||
tasmin svalpopakāreṇa puṇyarāśirmahān bhavet |
sarveṣāṁ sarvasaukhyānāṁ ākaratvādguṇodadhau || 19 ||
(33) kecinmūḍhatarā bālā yuktyāgama[ma]paśyakāḥ |
kalpenaiva bhavet pāpaṁ ityā[huḥ svā]tmanāśakāḥ || 20 ||
kalpanārahito yogī yadi pāpairna lipyate |
dveṣādyutpādahetau tu vikāritvaṁ na yujyate || 21 ||
vihāya laukikīṁ vṛttimanyathā tu bhavenna kim |
śirasā gamanaṁ yuktaṁ tathā pāṣāṇabhakṣaṇam || 22 ||
śītavātapipāsādivādhā tasya na yujyate |
ākrośādyapakāraiśca na khedamupasaṁharet || 23 ||
svakīyaṁ yadi karttavyaṁ lobhādyākṛṣṭaduḥstyajam |
nirvikalpaṁ prakalpyeta na tathānyatra tadbhavet || 24 ||
anutpādakṣayaṁ naiva pāpānāṁ karmmaṇāmiha |
krodhāhaṅkārayogācca na pāpaṁ pariśudhyate || 25 ||
devataiva ca tat sarvaṁ karotīti prakalpyate |
utpādāt pūrvamevāsau kārayet na kathaṁ bhṛśam || 26 ||
devataiva karotīti mithyeyaṁ parikalpanā |
yasmāt lobhābhibhūtānāṁ kriyeyaṁ kartumicchatām || 27 ||
anumodādisarvāṇi cintāyatnāni sarvataḥ |
puṇyasaṁbhārayuktāni jñātavyānīha dhīdhanaiḥ || 28 ||
kāyavāksahitaṁ hīnaṁ tatpuṇyaṁ sama[ma]stu te |
ekānta tīvracittasya yatpuṇyaṁ buddhavarṇitam || 29 ||
(34) prāṇihiṁsādi yat karmma lobhādyāviṣṭacetasaḥ |
kuśalaṁ na bhavet sarvaṁ puṇyaṁ tu karuṇotthitam || 30 ||
yat karmma parahitārthaṁ kriyate tu kṛpātmakaiḥ |
tat sarvaṁ puṇyamityāhurjagadāśāprapūrakaiḥ || 31 ||
niṣedhyamapyanujñātaṁ kṛpayā dṛḍhacetasām |
na tu svārthābhibhūtānāṁ karuṇāhīnadehinām || 32 ||
kṛte puṇye'pyanarthāya kasyaciddviṣyato janam |
pāpameva bhavet tasya pravadanti jinottamāḥ || 33 ||
uktaṁ ca- kalpāntādbodhisattvānāṁ śubhaṁ vā yadi vā'śubham |
sarvaṁ kalyāṇatāmeti teṣāṁ vaśyaṁ yato manaḥ || 34 ||
iti jñānasiddhau pāpapuṇyotpādavināśaparijñānanirddeśo navamaḥ ||
(35) daśamaḥ paricchedaḥ |
pañcāmṛtamavighnārthaṁ cittasaṁsādhanāparaiḥ |
ajādimāṁsamapyevaṁ yogināṁ vihitaṁ jinaiḥ || 1 ||
sarve'pi prāṇinaḥ sarvaṁ bhakṣanto'pi na buddhakāḥ |
na prajānanti te muḍhāścintā vigatabuddhayaḥ || 2 ||
sarvasampūrṇabhūtatvāt kāyastāvat śucirna hi |
tatsrāvabhakṣakaḥ kaścit sarvaṁ bhuktaṁ na tena kim || 3 ||
kṣīrādikaṁ tathā sarvaṁ sarveṣāmeva [de]hinām |
bhakṣyābhakṣyaprasiddhānāṁ śucitvaṁ naiva sidhyati || 4 ||
bhaktavastūni sarvāṇi aśucīni prabudhyate |
yasmājjalena saṁbhūtiḥ teṣāmiha pradṛśyate || 5 ||
vṛṣṭirjalasamuhena sarvaṁ prakṣālya kutsitam |
sarvasasyāni niṣpādya samudrādīn viśet tataḥ || 6 ||
tajjairaśucibhiryuktairnāgairutthāpitaṁ jalam |
punarvṛṣṭeḥ tathā sarvasasyaṁ sampādayejjalam || 7 ||
puṣkariṇyādike tadvat sarveṣāṁ sarva[kṣā]lanam |
śucyaśucyādikaṁ tasmāt sarvaṁ naivātra vidyate || 8 ||
(36) śucitvaṁ asti cet kiñcit aśucitvaṁ bhaviṣyati |
śucyabhāvādaśucitvaṁ sarvathā nopalabhyate || 9 ||
āpekṣikatvamanyonyapārāpārakavadyathā |
laukikī kalpanaivaiṣā śucyaśucyādikalpanā || 10 ||
jñānasiddhau śucyaśucyakalpanāvivikto nāma daśamaḥ ||
(37) ekādaśaḥ paricchedaḥ |
agamyāgamanasyāpi vicāraḥ kriyate'dhunā |
yogināṁ samanujñātaṁ aviruddhaṁ yathā tu tat || 1 ||
sarveṣāṁ dehināmeva astyevotpādanāśanam |
tacca karmmavaśādeva sarvadā tribhave [bhave]t || 2 ||
mātā pitā ca putraḥ syāt putro mātā pitā bhavet |
ceṭī bhāryyāpi tau syātāṁ bhāryyā mātā bhavatyapi || 3 ||
evamādīni rūpāṇi anekāni suvistaraiḥ |
bhave'nādau bhavantīti vajrasattvena deśitam || 4 ||
evaṁ sthite tu saṁsāre dīrghakālapravarttite |
mātā pitā na [bhū]to hi kaścit sattvo na vidyate || 5 ||
duhitrādyāḥ tathā sarvāḥ prāgbhūtāḥ santi ṣaḍgatau |
tasmācca mahatī kāryyā kṛpetyuktā jinottamaiḥ || 6 ||
ata eva tu te nāthāḥ vajrasattvādayo varāḥ |
duhitrādiranujñā[to] yogināṁ cittasādhane || 7 ||
kalpanājalapūrṇasya saṁsārasya mahodadheḥ |
vajrayānaṁ samāruhya ko vā pāraṁ gamiṣyati || 8 ||
mithyājñānāni sarvāṇi yuktyāgamasamāyutaiḥ |
niṣiddhāni kramāt tāni sarvadoṣākarāṇi hi | 9 ||
jñānasiddhau gamyāgamyarahito nāma ekādaśaḥ ||
(38) dvādaśaḥ paricchedaḥ |
vajrajñānaprabodhārthaṁ yuktirapyucyate'dhunā |
yogatantroktadṛṣṭāntairhitāyottamayoginām || 1 ||
rūpakāyādayo bhāvāstattvarūpaṁ yathā na te |
tadvāraṇaṁ kṛtaṁ pūrvaṁ arūpatvaṁ tataḥ sthitam || 2 ||
sarvadoṣaprasaṅgitvād bhāvastattvaṁ bhavet nahi |
abhāvo'pi na tat tattvaṁ sarvaduḥkhākaraṁ param || 3 ||
bhāvābhāvau na tau tattvaṁ bhavet tābhyāṁ vivarjitam |
na deśasthamato yuktaṁ sarvajño na bhavet tadā || 4 ||
vyāpitvaṁ vajrakāyatvaṁ avikāritvaṁ eva ca |
sarvajñatvamataḥ siddhiṁ samyagjñānasya yuktitaḥ || 5 ||
rūpiṇo nahi vyāpitvaṁ vajrakāyamato nahi |
avikāryyaṁ na tasyāsti na sarvajño bhaviṣyati || 6 ||
kramāt jānāti yaḥ kaścit sarvaṁ nāsau prabuddhyate |
jñeyānāmapramāṇatvānnāsau sarvajña iṣyate || 7 ||
kalpakoṭisahasreṇa nāsau jñātuṁ bhavet kṣamaḥ |
ekasminneva digbhāge yat jñeyaṁ parikīrttitam || 8 ||
utpadya cet bhavennāśaḥ tasmādutpādyate nahi |
susthitaṁ caiva jñānaṁ tat bhramamātravināśanam || 9 ||
gatāgataṁ bhavedyasya [susthitatvaṁ ] na vidyate |
calatvādekadeśasthānnāśastasya prayujyate || 10 ||
(39) avarṇyo yo bhaveddharmmaḥ kastaṁ nāśayituṁ kṣamaḥ |
śastrodakaviṣāgnīnāṁ buddho jāto bhavet na tu || 11 ||
sarvākārapratiṣṭhātmā niścalo gaganopamaḥ |
asaṁkliṣṭo'vikāraśca sarvathā sarvakālikaḥ || 12 ||
asārvakāliko yastu na sarvajño bhavet sa tu |
tasmāt sarvaprakālaṁ tu bhavitavyaṁ iti smṛtam || 13 ||
sthitamevaṁ mahājñānaṁ sarveṣāmeva dehinām |
na prajñānanti muḍhāste bālā mohapaṭāvṛtāḥ || 14 ||
loṣṭaśca dhāvati kṣipto nāsau prakṣepakastathā |
evaṁ cittena yaddhāvyaṁ taddhāvati na citta[kam] || 15 ||
cittena bhāsyate yattat tadeva tu nirīkṣyate |
idaṁ tat kīdṛśaṁ cittamiti cintā na varttate || 16 ||
jñānasiddhau tattvasthāpanaṁ nāma dvādaśaḥ ||
(40) trayodaśaḥ paricchedaḥ |
eṣa mūḍhataro loko mokṣārthamātmaniścaye |
prapāte'pi kṣipatyeva parjanyena pracoditaḥ || 1 ||
īdṛśī dṛśyate ceṣṭā bahūnāmapi dehinām |
santyajya sugatau [yānamanyat mārgaṁ samāśrayet] || 2 ||
tadvidho manujaḥ kaścit mārgamanyat pradarśayet |
pṛcchako'pi na taṁ pṛcchet [yena tattvaṁ] prabudhyate || 3 ||
yadi mohavaśāt mārgaṁ darśayantamapaśyakam |
na śivaṁ labhyate gantustanmārgeṇaiva yāyinaḥ || 4 ||
svayamapaśyako mārgaṁ kathamanyaṁ nayedbhṛśam |
dvāveva yadi gacchetāṁ tayorduḥkhaṁ na saṁśayaḥ || 5 ||
aṭavyāṁ saṁpraviṣṭasya jātyandhasya yathā kriyā |
dvitīyaṁ tādṛśaṁ kaścit kathaṁ grāmaṁ praveśayet || 6 ||
evaṁ jātyandhabhūtāste samyag jñānamapaśyakāḥ |
aśaktāstatpadaṁ prāptuṁ kathamanyaṁ tu prāpayet || 7 ||
tasmāt parīkṣya karttavyaṁ gurūṇāṁ paryyupāsanam |
śiṣyairbhaktisamāyuktaiḥ pravadanti jinottamāḥ || 8 ||
ratnatrayeṣu buddhātmā kṛpāvān sarvajantuṣu |
tyāgādisaṁyato dhīraḥ sarvapuṇyamahodayaḥ || 9 ||
(41) bodhicittasamutpannaḥ prasanno guṇavān sudhīḥ |
akrodhano mahotsāhī dharmmagambhīraniścayaḥ || 10 ||
sayuktikaṁ dharmmadānaṁ nirā[bhā]saṁ sadā matam |
alpecchatā sadā tasya sambhāradvayasambhṛtaḥ || 11 ||
gurureṣa samākhyātaḥ sarvabuddhaiḥ savajribhiḥ |
sa eva sarvasattvānāṁ śāsako lokanāyakaḥ || 12 ||
anye ca guravaḥ khyātā mithyājñānābhimāninaḥ |
lobhādyarthaṁ prakurvanti dharmma[sya] deśanāṁ parām || 13 ||
pāpamitraśca te bālāḥ sattvanāśe pratiṣṭhitāḥ |
mārapākṣikagotrāste'parātmāno vināśakāḥ || 14 ||
varjanīyā[śca te ] sattvā na teṣāṁ paryyupāsanam |
na teṣāṁ pratighaṁ kuryyāt na te [pūjya]tarā bhavet || 15 ||
śrāvakaiḥ saha saṁvāso [yathā] neṣṭaṁ tathāgataiḥ |
tathaivaivaṁvidhaiḥ sārddhaṁ na saṁvāso viśiṣyate || 16 ||
pūrvāktalakṣaṇaiḥ tasmāt ācāryyo hi vidhīyate |
śiṣyasya lakṣaṇaṁ caivaṁ kathyate sa yathā bhavet || 17 ||
jñānasiddhau gurulakṣaṇanirddeśaḥ trayodaśaḥ ||
(42) caturdaśaḥ paricchedaḥ |
naukārūḍho yathā kaścit karṇadhāraḥ suśikṣitaḥ |
pāraṁ mahodadheryāti nānyathā pārago bhavet || 1 ||
tadvad gurau triratne ca bodhicitte ca bhaktimān |
karuṇā ca tathā loke nauriyaṁ saṁprakīrttitā | 2 ||
guruḥ karṇadharo vidvān naukā dharmmaḥ prakāśitaḥ |
saṁsārapāragantṝṇāṁ vajrasattvena deśitam || 3 ||
karṇadhāraṁ vinā naukā pāraṁ prāptuṁ kṣamā nahi |
guṇaiḥ sarvaiḥ prapūrṇopi nā gururbhavapāragaḥ || 4 ||
tasmādevāsya caivedaṁ kāryaṁ sarvaṁ dṛḍhavrataiḥ |
sadā pūjārato yogī bāhyairādhyātmikaistathā || 5 ||
vandanādikriyāḥ sarvāḥ prakuryyāt sarvakālikāḥ |
śraddhā prajñāsamāyuktaḥ kṛpārdraḥ sarvajantuṣu || 6 ||
akrodhano'visaṁvādī tyāgādiguṇa[bhūṣitaḥ] |
suvīryyaśca mahotsāhī gurorājñāṁ sadā karaḥ || 7 ||
ājñaptaśca svayaṁ buddhā pari[caryā]dikaṁ [care]t |
yathāśakti yathālābhaṁ bhojyabhaktādikaṁ tathā || 8 ||
(43) tiraskāre kṛte'pyevaṁ svayameva na durmmanāḥ |
śiṣyaḥ sarvaguṇopeto yuktyāgamaparīkṣakaḥ || 9 ||
aparīkṣakajātīyaḥ pṛcchet parahitañca yaḥ |
śiṣyo ca bhavituṁ śakto buddhairevaṁ pradarśyate || 10 ||
mṛtpiṇḍo hi yathā bālaiḥ kṣipyate yatra tatra vai |
tadvat paravaśaḥ kaścit [sa śiṣyatvasya] bhājanam || 11 ||
jñānasiddhau śiṣyalakṣaṇaparicchedaḥ caturddaśaḥ ||
(44) pañcadaśaḥ paricchedaḥ |
samyaktattvaṁ yathābhūtaṁ pūrvvamuktaṁ sayuktikam |
sarvatantre sthitaṁ tattvaṁ tebhyaḥ kiñcinnigadyate || 1 ||
coraśabdo [yathā] loke bhakṣyārthaṁ pratipādayet |
keṣāñcit coramevāhuḥ tantre'pyevaṁ padāstathā || 2 ||
tairevākṣaranirddeśairmṛdumadhyādhimātrakaiḥ |
dharmmaśraddhocyate buddhaiḥ sattvānugrahakārakaiḥ || 3 ||
kevalaṁ tattvamevāhuḥ kaścit [madhyendriya] stathā |
kaścit mṛdvindriyaḥ karma kevalaṁ vakti nānyathā || 4 ||
śrīsamājottare deśitam- anādinidhanaṁ śāntaṁ bhāvābhāvākṣayaṁ vibhum |
śūnyatākaruṇābhinnaṁ bodhicittamiti smṛtam || 5 ||
anādinidhanamiti utpādavināśābhāvam |
anena vyāpitvaṁ avikāritvaṁ sārvakālikatvaṁ ca kathitam |
deśastharūpivikārikālāntarikānāṁ vināśitvāt |
arū- pitve'pi deśastho yadi syāt vināśyeva bhavati |
yathā kastūrīkādīnāṁ sugandhaṁ arūpyapi deśasthatvāt kastūrī- (45)
kādīnāṁ tadvāsitadravyasya vā'bhāve vināśi syādvikāri ca |
śāntamiti sarvakleśānāmāgantukatvāt prakṛtiśāntam |
pūrvoktaguṇayuktatvā[ttadeva] bhāvābhāvākṣayam |
vibhuṁ prabhuṁ svāmī sarveṣāṁ laukikalokottarārthasampādakatvāt |
śūnyatā- karuṇābhinnaṁ iti |
sarvadharmmaniḥsvabhāvatayā sarvatathāgata- jñānaparijñānaṁ śunyatā [tayā] karuṇayā vā abhinnamekī- bhūtaṁ yat cittam |
karuṇā nāma sarvasattvān asminneva jñānarāje pratiṣṭhāpayiṣyāmi,
sarvasukhopadhānaiśca pari- vārayiṣyāmīti samyagāśayaḥ |
etaduktaṁ bhavati- sarvadharmmasvabhāvajño yogī sarvatathāgataiḥ |
saha anyonyavyāpakabhāvena sadā sthito buddhakṛtyakaraḥ sarvasattveṣu mahākaruṇāpramāṇānugataṁ bodhicittaṁ vajra ityarthaḥ |
anena bhāvanāpyevaṁ karttavyeti nidarśitam |
bodhi- cittamiti smṛtamiti aśeṣayogatantreṣvevaṁ abhiprāpayati |
ādikarmmikādīnāṁ tu bodhicittaṁ sarvasattvānanuttarāyāṁ samyaksambodhau pratiṣṭhāpayāmīti cittamātram |
punastatraiva deśitam- samājaṁ mīlanaṁ proktaṁ sarvabuddhābhidhānakam || 6 ||
arūpiṇām anādinidhanatvāsambhavāddharmmakāyā eva buddhāḥ |
 teṣāṁ mīlanaṁ sarvatathāgatajñānavajradharatvameva nirddiṣṭamanyathā rūpakāyena yadi mīlanaṁ syāt paramāṇu- pramāṇādi sarvatathāgatānāṁ mīlane  #
ākāśamapi (46) 
prapūryyādhikatarā bhaveyuḥ |
sarvaśabdasya niravaśeṣatvāt cittānāmalpānāṁ mīlanaṁ yujyate |
punastatraiva tathā utpannakramāṇāṁ akṣataṁ samyag jñānam |
evaṁ ca tatraiva prakāśitam- dhyāyanti ye'muṁ suviśuddhamanādibhāvamityādi |
prathamapaṭale'pi- athāyaṁ sarvākāśadhātuḥ sarvatathāgatavajramayasaṁsthito'bhūt |
punaḥ- anutpanneṣu dharmmeṣu na bhāvo na ca bhāvanā |
ākāśavadayogena iti bhāvaḥ pragīyate || 7 ||
punaḥ- prakṛtiprabhāsvarā dharmmā ādiśuddhā nabhaḥsamāḥ |
bodhinā'bhisama[yamidaṁ] bodhinayaṁ dṛḍham || 8 ||
navame paṭale- kramaśotpattikaṁ caiva kramaśotpannakastathā |
tadyathā- api nāma kulaputrā ākāśaḥ sarvatrānugataḥ |
ākāśānugatāni sarvadharmmāṇi,
tāni na kāmadhātu- sthitāni nārupadhātusthitāni na caturmmahābhūtasthitāni |
evameva kulaputrāḥ sarvadharmmā anugantavyāḥ |
imamarthaṁ ca maṁvijñāya tathāgatāḥ sarvasattvānāṁ cāśrayaṁ vijñāpayanta evaṁ dharmmaṁ deśayanti |
evameva kulaputrā ākāśavada- niruktāste tathāgatasamayā anugantavyāḥ |
tadyathā - api (47)
nāma kulaputrāḥ kāṇḍaṁ ca mathanīyaṁ ca puruṣahastavyāyā- ma[ñca] pratītya dhūmaḥ prādurbhavati agnimabhinirvarttayati |
sa cāgnirna kāṇḍe sthito na mathanīyasthito na puruṣahasta- vyāyāmasthitaḥ |
evameva kulaputrāḥ sarvatathāgatavajrasamayā anugantavyāḥ gamanāgamanādyairiti |
daśame paṭale- kāyavākcittavajrāṇāṁ kāyavākcittabhāvanam |
nirvikalpanirālambasamatā na kvacit sthitam || 9 ||
dvādaśe paṭale- khatulyasamayabhūteṣu nirvikalpasvabhāviṣu |
svabhāvaśuddhadharmmeṣu nāṭako'yaṁ prabhāvyate || 10 ||
ṣoḍaśe paṭale- pātanaṁ vajrasūtrasya rajaso'pi nipātanam |
na kāryyaṁ mantratattvena kārayet nāpi durllabhāḥ || 11 ||
maṇḍalasūtrasvarajaḥpātanādikaṁ ca na kuryyāt |
mantra- tattveneti manaḥsantrāṇabhūtatvāt mantrajñānaṁ samyagjñānaṁ nidarśitaṁ ityarthaḥ |
yadyevaṁ mohāt karoti cet bodhi- rduṣkaro bhavatīti |
maṇḍalenādikarmmikasattvakṛpākaruṇā- buddhatvaṁ vajradha[ratvaṁ] ca durlabhaṁ bhavatītyarthaḥ |
tasmāt samyag- jñānābhiyuktena mahāyoginā maṇḍalalikhanapraveśābhi- ṣekādikaṁ niṣiddhaṁ iti |
(48) locanā vajrasattvānāṁ dīpyamānā svabhāvataḥ |
jñānaṁ tāthāgataṁ śuddhaṁ tadvairocanamucyate || 12 ||
sarvāśiṣṭajanaiḥ jñānaṁ mithyāgurujanairapi |
aprakampyasvabhāvatvāt akṣobhyo'sau prakathyate || 13 ||
ratnāni prabhavatnyeva buddhādi niyato dhruvam |
jñānasattvārthayuktaṁ tad ratnasambhavamucyate || 14 ||
apratiṣṭhitanirvāṇaṁ aliptaṁ bhavanirvṛtau |
asaṁkhyaguṇasaṁyogāt amitābhaḥ sa ucyate || 15 ||
sarvasattvārthakāryyāṇāṁ prasādhakatamaḥ svayam |
avandhyaṁ tat mahājñānaṁ amoghasiddhirucyate || 16 ||
sūkṣmamaudārikaṁ rūpaṁ traikālyaparibhāvitam |
dṛśyate sarvakṣetrasthaṁ locanā tena kathyate || 17 ||
sarvatāthāgataṁ jñānamātmīyaṁ māmakaṁ yataḥ |
anyonyavyāpakādeva māmakī tena tat smṛtam || 18 ||
sarvadoṣaharaṁ jñānaṁ sarvatāthāgataṁ param |
maṇḍalavāsinī khyātā sarvasaṁśodhanodyatam || 19 ||
mahākaruṇayā nityaṁ jagaduddharaṇāśayam |
sattvottāraṇadakṣatvāt tārājñānaṁ prakāśitam || 20 ||
dhātubhūtān pṛthivyādīn buddhajñānopabhoginām |
locanādyāstu kīrttyante sarvakāmopabhoginām || 21 ||
(49) maraṇādibha[yānmu]ktaṁ sarvatāthāgataṁ param |
pra[kṛ]ṣṭaṁ damanajñānaṁ tato yamāntakaḥ smṛtaḥ || 22 ||
mithyājñānaṁ [nivā]ryyāśu mūḍhasattvaprakāśitam |
samyak jñānapratiṣṭhātmayogāt prajñāntakaḥ smṛtaḥ || 23 ||
jagadāhlādanaṁ sarvannātigṛhṇan vicārayan |
bhaveṣṭaliptasambodhiṁ tena padmāntakaḥ smṛtaḥ || 24 ||
vighnādibhirvimuktātmā jñānaṁ sarvārthasādhakam |
sarvabuddhamayaṁ siddhaṁ tena vighnāntakaḥ smṛtaḥ || 25 ||
jñānajñeyaṁ vinā na syāt samāpattirataḥ smṛtā |
tribhavābhimukhaṁ jñānaṁ rāgāditrayasādhanam || 26 ||
sarvabuddhamayaṁ śuddhaṁ trimukhaṁ tat prakīrttitam |
suviśuddhasya sadbhāvāt śuklavarṇaṁ prakāśitam || 27 ||
sarvadā [nānu]pītatvaṁ raktaṁ kāruṇyavat sadā |
ratnatrayopakārādi kartturdamanamucyate || 28 ||
jñānaṁ tat kṛṣṇamityāhurjagadarthakaraṁ param |
nānopāyavicitratvāt śyāmavarṇaṁ prakāśitam || 29 ||
rūpādyāyatanādīni prabhujyante svayaṁ yataḥ |
ṣaḍbhujaṁ kathyate tena jñānaṁ bauddhaṁ tathāgataiḥ || 30 ||
bodhicittaṁ bhaved vajraṁ prajñā ghaṇṭā vidhīyate |
cakraṁ ajñānacchedācca ratnaṁ tu durllabhādapi || 31 ||
(50) bhavadoṣairaliptatvāt jñānaṁ tat padmamucyate |
khaḍgaḥ kleśārisaṁcchedāt utpalaṁ plavanāt tataḥ || 32 ||
saṁsārajalanimagnairyasmāt jñānaṁ na jñāyate |
buddhānugānāṁ sattvānāṁ tāḍanānmudgaraṁ smṛtam || 33 ||
daṇḍena śāsanāddaṇḍajñānaṁ tat sattvaśāsakam |
anyonyavyāpakābhedā[t] viśvavajramiti smṛtam || 34 ||
evam mayā śrutamekasmin samaye bhagavān sarvatathāgata- kāyavākcittahṛdayavajrayoṣidbhageṣu vijahāra ekasminneva kāle |
bhagavānaiśvaryyādiguṇayuktatvāt |
hṛdayaṁ jñānaṁ tadeva vajrayoṣit abhedyaprajñāsvabhāvatvāt,
tadeva bhagaṁ sarva- kleśabhañjanāt,
teṣu sarvatathāgatakāyavākcittahṛdayavajra- yoṣidbhageṣu vijahāra |
 etaduktaṁ bhavati- sarvatathāgatajñāneṣu anyonyavyāpya- vyāpakabhūteṣu yogino jñānaṁ tadantargatameva sarvathaiva sthita- mini tattvaṁ sarvajñāneṣu  #
krameṇa sthitamityarthaḥ | 
anabhi- lāpyānabhilāpya ityādi aprameyabodhisattvamahāsattvaiḥ sahetyarthaḥ |
te'pyananaiva nyāyena saṁsthitā ityabhiprāyaḥ |
 uktaṁ ca tattvasaṁgrahe tantrarāje- sarvatathāgatamahābodhi- dṛḍhasattva ityārabhya anādinidhanaḥ śānto bhagavān mahā- bodhisattvavajraḥ samantabhadro  #
mahābodhisattvaḥ sarvatathāgata- hṛdayeṣu vijahāra | 
 (51) atha sarvatathāgatāḥ prāhuḥ- kathaṁ tvaṁ kulaputrānuttarāṁ samyaksambodhimabhisaṁbhotsyase yastvaṁ sarvatathāgatatattvānyabhi- jñāya iṣṭatarāṇyupahasasīti 
sarvārthasiddhibodhisattva āha- bhagavantaḥ sarvatathāgatāḥ ājñāpa[yatha] kathaṁ pratipadyāmīdṛśaṁ tattvamiti |
 tathāgatā āhuḥ- pratipadyasva kulaputra svacittapratyave- kṣaṇasamādhānena prakṛtisiddhena rucijaptena mantreṇeti oṁ cittaprativedhaṁ karomīti 
mahābodhisattva āha |
ā jñāto bhagavantaḥ sarvatathā- ga[tā]ḥ svahṛdi candramaṇḍalākāraṁ paśyāmi |
prakṛtiprabhāsvaramidaṁ kulaputra cittaṁ candramaṇḍalavat |
candramaṇḍalaṁ prakṛtiprabhāsvaraṁ tadvat jñāna |
yathākramācca- prakṛtiprabhāsvaramidaṁ kulaputra cittaṁ candramaṇḍalavat |
candramaṇḍalaṁ prakṛtiprabhāsvaraṁ tadvat jñānam |
yathākramācca- [ndra]maṇḍalaṁ sampūrṇaṁ bhavati tadvat prakṛtiprabhāsvaraṁ citta- ratnamapi paripūrṇaṁ bhavati |
 yathā candramaṇḍalamāgantuka- kalābhiḥ sūryyamaṇḍa[la]raśamyapagamāt kramāt pūrṇaṁ dṛśyate tadvat prakṛtipariśuddhaṁ cittaratnamapi sarvakleśamalakalaṅkāpa-  #
gamakramāt paripūrṇabuddhaguṇaṁ dṛśyate iti | 
advayasamatāvijaye'pi- oṁ sarvatathāgatajñānavajrasvabhāvātmako'ham |
punarnavamapaṭale- svacchaṁ hi sarvasattvānāṁ cittaṁ śāntaṁ prabhāsvaram |
aliptaṁ vividhairbhāvaiścittādyattattvabhāvanā || 35 ||
(52) buddhakāyavidhānajña upabhuṁjīta tattvataḥ |
anyathā naiva sidhyanti sarvamantrodayāḥ śubhāḥ || 36 ||
punaśca trayodaśe paṭale- maṇḍalaṁ sarvabuddhānāṁ tattvajñānācca maṇḍalam |
sādhakānāmidaṁ tattvaṁ cintāmaṇirivādbhutam || 37 ||
guhyendumaṇitilakaṁ tantrarāje'pi kathitam |
sarvāṅgabhāvanā'tītaṁ kalpanākalpavarjitam || 38 ||
mātrābindusamātītametat maṇḍalamuttamam |
punastatraiva- sa caiva sarvabhāvena sarvadā samavasthitaḥ |
anādinidhanaḥ sattvo vajrasattvaḥ paraṁ sukham || 39 ||
punaḥ- bodhicittādṛte nānyat saukhyamasti tridhātuke |
bodhicittamayaṁ saukhyaṁ sarvasaukhyaprasarpaṇam || 40 ||
mahāsamayatantre'pi nirddiṣṭam- ahaṁ ca kāmarūpāgraḥ sarvabuddhairadhiṣṭhitaḥ |
mayā'pi dharmmakāyāgrāḥ sarvabuddhā hyadhiṣṭhitāḥ || 41 ||
punaśca- surato bhagavānnityo vajrasattvo mahāsukhaḥ |
ataḥ prasūtiryyasmāttasmādidaṁ na ca lakṣyate || 42 ||
(53) punaśca- mahāsattvo mahāvajro vajrasattvastaducyate |
tasya tattvam- anādinidhanaḥ sattvo vajrasattvo mahārataḥ |
samantabhadraḥ sarvātmā bodhibuddhaḥ tridhātuke || 43 ||
sthāvaraḥ sarva evāgro mahāvajro mahāvalaḥ |
jaṅgamaścittasaṁskārāt sarvakṛt sarva eva hi || 44 ||
uktaṁ ca māyājāle'pi- jñānaikacakṣuramalo jñānamūrttistathāgataḥ |
niṣphalaḥ sarvago vyāpī sūkṣmavījamanāśravaḥ || 45 ||
bodhicittotpādaḥ saptamapaṭale- anutpanneṣu dharmmeṣu anakṣaramanālayam |
kalpakalpanayā varjjya utpādo'yaṁ pragīyate || 46 ||
punastatraiva- prakṛ[tyā]bhāsvarā dharmmā ādiśuddhā hyanāvilāḥ |
na bodhirnāpi buddhatvaṁ na sattvo nāpi jīvitā | 47 ||
śrīvajramaṇḍalālaṅkāre nigaditam- sarvatra sarvadhātau tu sarvasattvā[śca] sarvataḥ |
sarvakāyamayaṁ vyāpya cittadhāreva saṁsthitā || 48 ||
anāśravā[di]cintā ca nirmmalā nirmmamā svayam |
śūnyā gaganasamā caiva bhāvābhāvavivarjitā || 49 ||
(54) anādinidhanā śāntā sarvadharmmeśvarī ca sā |
vibhratī sarvarūpāṇi satyadvayasamāśritā || 50 ||
paramā paramārthena dharmmakāyeti sā smṛtā |
sarvendriyaṁ ca vijñānaṁ cittaṁ sarvatra sarvataḥ || 51 ||
manojñānamiti khyātā prajñā buddhirmati smṛtiḥ |
vipaśyanā ca sarvajñajñānasya vyavadānataḥ || 52 ||
śāśvatocchedanirmmuktā avintadvaya[varjitā] |
saṁvṛtyā paramārthena dvidhā tasyāḥ prakalpanā || 53 ||
yathendhanaṁ samāśritya tejovījaṁ tu saṁsthitam |
tileṣu va yathā tailaṁ rasa ikṣoḥ prakalpitaḥ || 54 ||
puṣpeṣu vā yathā gandho dadhni navanītaṁ yathā |
sarvatra sarvasattveṣu sthāvare jaṅgameṣu ca |
rupārūpagatā cāpi mahāmudrā pratiṣṭitā || 55 ||
punaḥ- jñānamamaraṇamalakṣaṇamaghoṣamanādiśuddhaṁ vimalaṁ prabhāsvaraṁ anabhilāpyamiti |
sambaratantre nigaditam- na yogaḥ pratibimbeṣu niṣiktādiṣu jāyate |
bodhicittamahāyogāt yoginastena devatāḥ || 46 ||
(55) bodhicittaṁ idaṁ vajraṁ sarvabuddhatvamātmanaḥ |
tasmāt sārvātmyayogena sarvabuddhatvamāpnute || 47 ||
enaṁ paśyanti saṁyuktaṁ sarvathā pūjayanti [ye] |
dṛṣṭāstaiḥ pūjitāścaiva sarvabuddhā bhavanti hi || 48 ||
darśanasparśanābhyāṁ ca sarvabuddhasya vā'sya hi |
amaṇḍalapraviṣṭā[śca] dṛṣṭasatyā bhavanti hi || 49 ||
darśanasparśanābhyāṁ ca śravaṇasmaraṇena ca |
sarvapāpairvimucyante pūjyante sarvasiddhibhiḥ || 50 ||
sarvayogasamāyogaiḥ sarvabuddhasya vā'sya hi |
[nāryo'pi]hi vimucyante buddhabodhiṁ smṛśanti ca || 51 ||
sarvatra sarvataḥ sarvaṁ sarvathā sarvadā svayam |
sarvabuddhamayaṁ siddhaṁ svamātmānaṁ prapaśyati || 52 ||
sarvātmasaṁsthitāścainaṁ pūjayanti tathāgatāḥ |
sarvapūjāmahāmeghavyūhaprasarasañcayaiḥ || 53 ||
sarvabhogopabhogai[śca] sevyamānairyathāsukham |
svādhidaivatayogena sva[mā]tmānaṁ prapūjayet || 54 ||
punaśca- vicitrakarmmayogena vicitravinayātmanā |
sattvānāṁ vinayārthāya tadanye vidhayaḥ smṛtāḥ || 55 ||
punaḥ- anādinidhanaḥ sattvo vajrasattvaḥ paraṁ yataḥ |
subhageti ca vikhyāto susthito buddhamudrayā || 56 ||
(56) punaśca- vicitrakarmmayogena vicitravidhikāṅkṣiṇām |
buddhavajradharādyāstu kṛtakā vinayāḥ smṛtāḥ || 57 ||
granthabāhulyabhayātparamādyaguhyaghanoccayādi na likhita- miti |
jñānasiddhau tantroktatattvākṣaraparanidarśanaparicchedaḥ paṁcadaśaḥ ||
(57) ṣoḍaśaḥ paricchedaḥ |
evaṁ jñānavaraṁ samyagupāyena samāyutam |
bhāvayitvā sutīrthyātmā janmanyatraiva sidhyati || 1 ||
upāyaḥ karuṇāmūlaṁ bodhicittaṁ susaṁbhṛtam |
samatā sarvasattveṣu triratne varapūjyatā || 2 ||
āsākṣātkaraṇaṁ śunyaṁ sarvakāmavirāgitā |
paribho[go']pi pūjārthaṁ sarvatāthāgataṁ vahet || 3 ||
praṇāmamāditaḥ kṛtvā yāvatī pariṇāmanā |
upāya [e]ṣa saṁbuddhaiḥ karuṇādiḥ pradeśitaḥ || 4 ||
evaṁ sopāyavidyogī sarvabuddha ivāparaḥ |
na tasyopadravaṁ kiñcit sadā sarvatra vidyate || 5 ||
mantramudrādiyogena parīkṣā parikīrttitā |
sarvāgamanibandheṣu sarvabuddhaiśca [ta]tsutaiḥ || 6 ||
tairava sasutairbuddhaiḥ kalpakoṭiśatāntaram |
rakṣā kṛtā tathā naiva yathaiva jñānabhāvinaḥ || 7 ||
caturīryyāpathairyuktā bhāvanā samudāhṛtā |
sthānaṁ ca yoginā rocyaṁ sarvasaukhyapra[dā]yakam || 8 ||
nopavāsarato yogī na snānaśuddhikalpanaḥ |
nānākalpaviviktātmā bhaved yogī varātmakaḥ || 9 ||
kāyikaṁ mānasaṁ duḥkhaṁ nāvakāśaṁ pradāpayet |
sarvasaukhyasamāyuktaḥ sidhyate nātra saṁśayaḥ || 10 ||
(58) jñātayaḥ sarvasattvā vai na paro'styatra ṣaḍgatau |
tasmānna kutracit grāhyaviśeṣo hyupalabhyate || 11 ||
sthāne deśe gṛhe vā'tha pustake pratimāsu ca |
sarvagrāhyavinirmmukto yogī buddhaistu varṇitaḥ || 12 ||
jñānasiddhau upāyanirddeśanaparicchedaḥ ṣoḍaśaḥ |
(59) saptadaśaḥ paricchedaḥ |
samyagjñānasamutpanno yogī prārthayate yadā |
abhiṣekaḥ pradātavyastraidhātukanamaskṛtaḥ || 1 ||
sarvopakaraṇairyuktaḥ sarvapūjāsusaṁvṛtaḥ ||
ārādhayedvaraṁ vajraguruṁ sarvaguṇārṇavam || 2 ||
bhakṣyabhojyādiyuktena puṣpagandhādikena ca |
sampūjya maṇḍalaṁ kṛtvā kṛtāñjalipuṭo gadet || 3 ||
samyagjñānavaraṁ prāptaṁ prasādāt karuṇātmaka |
svasaṁvedyasvabhāvaṁ ca ādattamapi niścayam || 4 ||
idamevādvayaṁ jñānaṁ nānyajjagati vidyate |
pītaṁ dharmmāmṛtaṁ prāpya prārthayeta mahāgurum || 5 ||
sarvasattvārthakāryyāṇi yathāśaktyā karomyaham |
dharmmadāne nayet ko'pi [hi]taṁ dāsyāmyahaṁ yathā || 6 ||
abhiṣeka[va]raṁ ratnaṁ prasādāt prāpyate yadi |
gṛhītumahamicchāmi prasādaṁ kurutābhayam || 7 ||
guruṇāpi hi dṛṣṭena guṇapūrṇā janā yadi |
[evaṁ deyaṁ prasādādi] sarvabuddhānuvarttitam || 8 ||
vaktavyaṁ kṛpayā yuktaṁ vacaḥ sarvārthasampradam |
dharmmarājyābhiṣekāgramabhiṣekaṁ niruttaram || 9 ||
(60) tato dināvadhiṁ kṛtvā śiṣyāya vacanaṁ vadet |
amukasmin dine vatsa kariṣyāmi prapuraṇam || 10 ||
manasā bhavato vaśyaṁ kuru cittamato dṛḍham |
duṣpūraṇaṁ yato na syāttathā kāryyaṁ mahāmate || 11 ||
tato dināvadhiṁ prāpte sarvabuddhān prapūjayet |
āryyasaṅghāya bhojyaṁ ca dadyāccaiva sadakṣiṇam || 12 ||
gaṇabhojyamudāraṁ ca gurūṇāṁ ca viśeṣataḥ |
yathāśaktyā tvanāthānāṁ [vidhiṁ sarvaṁ] samācaret || 13 ||
tato gurordakṣiṇādyā sarvabuddhānuvarṇitā |
sarvato viśvagurave siddhimuttaradakṣiṇam || 14 ||
yasya yadduṣparityājyaṁ taduttamamiti smṛtam |
yadyadiṣṭataraṁ kiñcit viśiṣṭatarameva vā |
tattaddhi gurave deyaṁ tadevākṣayamicchatā || 15 ||
athāsyābhimataṁ syādvai citraṁ kāryyamathāpi vā |
taddeyamathavā kāryyaṁ svalpamapyuttamaṁ hitam || 16 ||
athottamaṁ bhavedyasya [dadyāccet taṁ na dakṣiṇām] |
sarvācāryyāpamānena sa nityaṁ duḥkhamāpnute || 17 ||
sambaratantroktā dakṣiṇeyam |
ātmānamapi niryyātya punarmūlyaistu mokṣayet |
nānātantreṣu nirddiṣṭā dakṣiṇeyaṁ niruttarāa || 18 ||
(61) tataḥ- sarvabuddhamayaṁ yogaṁ sarvasampatsukhodayam |
agamyaṁ sarvasattvānāṁ lokanāthena bhāṣitam || 19 ||
sarvatāthāgataṁ cittaṁ sarva[vākkāya] sambhavam |
dvayorapyevamājñāya adhiṣṭhānaṁ prayojayet || 20 ||
mānasaṁ sarvamevedaṁ kāyikaṁ vāksamudbhavam |
sarvabuddhamadhiṣṭhāyānujñāṁ tasya pradāpayet || 21 ||
abhiṣiktamimaṁ buddhairatītānāgatairapi |
sarvavajradharaiścāpi sarvavajradharāya ca || 22 ||
ekakāyo'si buddhānāṁ tvamidānīmanāhataḥ |
dharmmābhiṣekadānena kuru sattveṣvanugraham || 23 ||
ratnatraye yathāśaktyā rakṣā kāryyā śubhodayā |
vajrasattvā[dikaṁ] kāryyaṁ sarvabuddhairnidarśitam || 24 ||
mayyavamanyanā kāryyā na tvayā varavajriṇā |
viṣamā parihāreṇa kālaṁ kṛtvā sudāruṇam || 25 ||
ghoraṁ narakaduḥkhaughaṁ mā bhūt kalpaśatāntaram |
mithyādharmmasamācārā ye tu lokaviḍambakāḥ || 26 ||
na teṣu sambhavaṁ kuryyāt saddharmmapratipakṣakāḥ |
mūḍhā dharmmavihīnāste sva sukhodayamānasāḥ || 27 ||
puṇyahīnāḥ parāṁ bodhiṁ naiva prāpsyanti durnayāḥ |
itastataśca saṁsāre te bhramanti hi ṣaḍgatau || 28 ||
(62) lokamohanaśīlāśca saddharmmapratipakṣakāḥ |
evaṁvidhā aneke ca dharmmabhramasamāśrayāḥ || 29 ||
na teṣāṁ sugatau janma buddhatvaṁ api durlabham |
etebhyastu sadā rakṣā bhavita[vyā] mahāmate || 30 ||
mārapāśanibaddhāste parātma[vidhi]nāyakāḥ |
kuru sattvārthamadhunā sarvabuddhādhipa svayam || 31 ||
yathāvinayato dharmmaṁ prakāśaya jane'khile |
saṁśayaṁ nahi dharmme tu karttavyamadhunā tvayā || 32 ||
nābhiṣekaṁ punargrāhyaṁ [tvayedānīṁ mahāmate] |
samyak dharmmaparo vidvān traidhātukanamaskṛtaḥ |
abhiṣekaṁ tvayā prāptaṁ vidyate na [hyataḥ] param || 33 ||
 sarvatāthāgatajñānavarābhiṣiktasya yoginaḥ māhātmyaṁ śrīsamāje nirddiṣṭam- tadyathā sarvatathāgatakāyavāk- cittavajraguhyasamabhiṣikto bhagavantaḥ  #
ācāryyāḥ sarvatathā- gataiḥ sarvabodhisattvaiśca kathaṁ draṣṭavyaḥ? 
sarvatathāgatāḥ prāhuḥ- bodhicittaṁ vajraṁ iva kulaputrāḥ sarvatathāgataiḥ sarvabodhisattvaiśca draṣṭavyam |
tat kasmāddhetoḥ ?
bodhicittavajraścācāryyo dvayameva tadadhikāraṁ yāvat kulaputrāḥ saṁkṣepataḥ kathayāmi |
 yāvanto daśadiglokadhātuṣu buddhāḥ bodhisattvāśca tiṣṭhanti prayanti ca sarve te trikāla- samayamāgatya tamācāryyaṁ sarvatathāgatapūjābhiḥ  #
saṁpūjya sarva- (63) 
buddhakṣetre punarapi prakāśayanti |
evaṁ ca vāgvajrākṣaraṁ niścārayanti |
pitāsmākaṁ sarvatathāgatānāṁ mātāsmākaṁ sarvatathāgatānāmiti |
 tadyathā- api nāma kulaputrā yāvanto buddhā bhagavanto daśasu dikṣu pracaranti teṣāṁ ca buddhānāṁ bhagavatāṁ yāvantaḥ kāyavākcittapuṇyaskandhā  #
ācāryyasya romakūpāgravivare viśiṣyate | 
tat kasmāt hetoḥ ?
bodhicittaṁ kulaputrāḥ sarvabuddhajñānānāṁ sārabhūta- mutpattibhūtaṁ yāvat sarvajñajñānākaramiti |
jñānasiddhau vajrajñānābhiṣekavidhiḥ saptadaśaḥ |
(64) aṣṭādaśaḥ paricchedaḥ |
mahājñānaprabhavitamahāyogīśvarasya prabhāvaṁ kalpakoṭi- śatenāpi sarvatathāgatairapi na śakyaṁ varṇayitum |
śrīsambaroktaṁ kiñcinmātraṁ kathyate- sarvatra sarvataḥ sarvaṁ sarvathā sarvadā svayam |
sarvabuddhādibhi[rloke] sarvabhāvān bhavatyasau || 1 ||
buddhakṣetreṣu sarveṣu buddhanirvāṇamāvahan |
darśaya buddhakāryāṇi buddhanirmāṇamāyayā || 2 ||
buddhavajradharādīnāṁ viśvarūpatridhātmakaiḥ |
traidhātukamahārāja sarvakāryāṇi darśaya || 3 ||
sandhivigrahapūrdvāri rājyaṁ māyāvikurvitam |
traidhātukamahārāja avaṣṭabhya ca sāhasaiḥ || 4 ||
pramādo'yaṁ jagat sarvaṁ viśvanarttita darśaya |
evamādyāstvanantāgrāḥ dharmadhātusamāgamaiḥ || 5 ||
ākāśadhātuparyantāḥ sarvabuddhādayo varāḥ |
samāviśanti sarvātmā siddhyaiśvaryaprasiddhibhiḥ || 6 ||
sarvato viśvavinayaṁ sattvadhātuṁ prasādhayet |
vikrīḍati vicitraḥ śrīvajrasattvastathāgataḥ || 7 ||
(65) ratikrīḍāvikurvitaḥ sarvato viśvasambaraiḥ |
sarvākāśāvakāśaḥ śrīvajrasattvaḥ pratiṣṭhitaḥ || 8 ||
ityāha bhagavān śrīvajrasattvaḥ- sarvaśuddhyadhimokṣeṇa prasahya balavānadhaḥ |
parākramakramaṇāt tu sarvalokān pramardayet || 9 ||
anyantu duṣṭaraudrāgraṁ sattvadhātumanekadhā |
pāpaiścaurairavaskandhaiḥ sarvameva viśodhayet || 10 ||
cchalena māyayā caiva prasahya balavānadhaḥ |
pañcāyudhanibandhaiśca sarvalokān jayat tadā || 11 ||
vijitya sakalāṁ siddhiṁ jagat sthāvarajaṅgamam |
vicitravinayopāyaiḥ svaparānanupālayet || 12 ||
kāminīnāṁ bhavet kāmo raudrāṇāṁ raudramuttamam |
saumyānāṁ paramaṁ saumyaṁ [haṭhānāṁ ] haṭhavikramaḥ || 13 ||
parameśaṁ samākramya prasahya balavānadhaḥ |
umādevīṁ samākṛṣya copabhogairbhunaktyasau || 14 ||
nārāyaṇaṁ samākramya prasahya balavānadhaḥ |
rūpiṇīṁ tu samākṛṣya upabhogairbhunaktyasau || 15 ||
prajāpatiṁ samākramya prasahya balavānadhaḥ |
praśāntadevīmāsādya upabhogairbhunaktyasau || 16 ||
(66) kāmadevaṁ samākramya prasahya balavānadhaḥ |
ratiprītidhṛtyaiśvaryyaṁ samākramya bhuna[ktyasau] || 17 ||
evamādyāstvanantāgrā vajrakarmmāgravikramāḥ |
evamādyā vikurvanti nānātantra [nidarśanāt] || 18 ||
jñānasiddhau prabhāvanirddeśo nāma adhimātrendriya- vidhānamaṣṭādaśaḥ ||
(67) unaviṁśaḥ paricchedaḥ |
yastu samyak na vettyeva mithyātattvasuyogavān |
[madhyendriyo] hi vikhyātastatkṛtyamadhunocyate || 1 ||
namaskārādikaṁ sarvaṁ yatpūrvaṁ mārgamuktavān |
tatsarvamapi karttavyaṁ gāthāḥ sāmājikāstathā || 2 ||
sarvākāravaropetāṁ jhaṭityeva svadevatām |
niṣpādya pūrvavad yogī mārgastho japamārabhet || 3 ||
avasāne tu karttavyaṁ sarvabuddhāḥ sa aurasāḥ |
prasādaṁ mama karttavyaṁ śaraṇye'sya kṛpātmakāḥ || 4 ||
anādikālamadyāpi saṁsāre saṁsarannaham |
khinno'smi sarvadā duḥkhaiḥ samyagjñānamapaśyakaḥ || 5 ||
yathā jñānodayo bhūyāt tathāhaṁ karttumudyataḥ |
krameṇānena saṁyukto yadi samyak pravarttate |
bhavet jñānodayaṁ tasya na mithyāmārgayāyinaḥ || 6 ||
jñānasiddhau madhyendriyavidhinirddeśa ekonaviṁśatitamaḥ ||
(68) viṁśatitamaḥ paricchedaḥ |
mudrāmaṇḍalavarṇādibhujasthānavibhāvitāḥ |
samādhitrayamudrādidvārāścaiva mahadbhujāḥ || 1 ||
nānāprapañcanāmnāyāt sarve te mṛdavaḥ smṛtāḥ |
teṣāmapi yathānyāyaṁ vravīmi tattvasambhavam || 2 ||
madhyādhimātramārgeṣu pratiṣṭhāya yathānayam |
tantroktaṁ sarvadā kāryyaṁ devatāmantrajāpinā || 3 ||
yadi cittaṁ samaṁ yasya jñānaṁ tasyodayaṁ bhavet |
anyathā nahi tatprāptiḥ kalpakoṭiśatairapi || 4 ||
sarvadā cintayā yukto mahākāruṇyavān sudhīḥ |
pūrvoktalakṣaṇopeto yogī jñānavaraṁ labhet || 5 ||
madhyāntayordva[yo]ścaiva bhāvanāmātramukhyatā |
samyak jñānodayārthāya proktā kṛtyamapaśyatā || 6 ||
tattvaṁ vinā na buddhatvaṁ tattvaṁ mārgaṁ vinā na [ca] |
[tanmārgasthitayoreva] pratipadjñānamāvahet || 7 ||
mārgabhraṣṭo bhaved yastu karuṇāhīnacetasām |
lābhādyarthaṁ prapañcātmā na teṣāmudayo bhavet || 8 ||
jñānasiddhau mṛdvindriyanirddeśaparicchedaḥ viṁśatitamaḥ ||
(69) amukasya idaṁ guhyaṁ sarvatantreṣu gopitam |
tannirddiṣṭaṁ mayā samyak yogināṁ jñānasiddhaye || 1 ||
vajrajñānavaro yogo yeṣāṁ naiva hi vidyate |
bhāvanāṁ devatārūpaiḥ karttumudyaktacetasām || 2 ||
darśanaṁ pustakasyāpi na dātavyaṁ prajānatā |
vajrajñānapratikṣepāt narakaṁ yānti mohitāḥ || 3 ||
teṣāṁ narakahetutvāt so'[pya]vīciṁ vrajennaraḥ |
tatparānarthasadbhāvādrakṣaṇīyamiti dhruvam || 4 ||
anyathā samayabhraṁśo bhavediti prakāśitam |
yogatantreṣvanekeṣu sarvabuddhaiḥ kṛpātmakaiḥ || 5 ||
vidhūtakalpanājālaṁ vajrajñānamidaṁ param |
sādhanaṁ vajrasattvasya kṛtamārgaṁ sayuktikam || 6 ||
sādhanopāyikāṁ kṛtvā yanmayopacitaṁ śubham |
tenāstu sarvasarttvānāṁ vajrasattvatvamuktamam || 7 || ||
śrīmadoḍiyānavinirggatā jñānasiddhirnāma sādhanopāyikā samāptā || ||
kṛtiriyaṁ śrī-indrabhūtipādānām || (70)
