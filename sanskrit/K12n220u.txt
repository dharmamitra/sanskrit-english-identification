nārāyaṇaparipṛcchā āryamahāmāyāvijayavāhinī nāma dhāraṇīnamaḥ sarvabuddhabodhisattvebhyaḥevaṃ mayā śrutamekasminsamaye bhagavān svarṇaśṛṅge parvatāgre vaiśravaṇasya gṛhe viharati sma  tatra devanāgayakṣagandharvāsuragaruḍakinnaramahoragavidyādharāpsaraḥprabhṛtibhirbahubhiḥ stutaṃ dharmālokamukhaṃ nāma dharmaparyāyaṃ deśayati  sma   athāsurairnigṛhīto vinirdhūtaḥ parājitastejohīno nārāyaṇo yena bhagavāṃstenopasaṅkrāmadupasaṅkramya bhagavataḥ pādau śirasābhivandyaikānte  sthitaḥ   ekānte sthitaśca nārāyaṇa evaṃ prārthayāñcake  tadevaṃ deśayatu bhagavān sarvajñaḥ sarvadarśī sarvasattvānukampakastaṃ dharmaparyāyaṃ yamete devanāgayakṣarākṣasādayo manuṣyā vā dhārayamāṇāḥ  saṃgrāme mahāśūlapātebhyo vā sarvopadravebhyo vā sarvavitarkavicārebhyo vā vijayino bhaviṣyanni   bhagavānāha asi māyādharastvaṃ nārāyaṇa māyāvāṃstvaṃ mahāvalosi anekamāyājālena sattvān vañcayasi kimiha bhayāt saṃgrāmavijayapraśnaṃ paripṛcchasi  nārāyaṇa evamāha iha bhagavan kāmāsurendreṇāsuramāyājitoham mṛtā devāḥ kecitpalāyitāḥ kecidvidhvaṃsitāḥ tato deśaya bhagavan taṃ dharmaparyāyaṃ yadete sattvā saṃgrāmavijayino bhaviṣyanti asurā parājayisyante hīyamānadarpāśca parā bhaviṣyanti  bhagavānāha bhūtapūrvaṃ nārāyaṇātītedhvani magadhe rohitaparvate ratnaśrīrnāma rājā babhūva  tena kālena tena samayena sarveśvaro nāma tathāgataḥ arhansamyak sambuddho vidyācaraṇasampannaḥ sugato lokavidanuttaraḥ puruṣadamyasārathiḥ  devamanuṣyāṇāṃ śāstā bhagavān buddhaḥ sambabhūva    tasya bhagavataḥ sarveśvarasya sakāśād mayā imāni mahāmāyāvijayavāhinī nāma vidyāmantrapadāni sugṛhītāni dhāritāti ca paṭhitāni avagatāni anumoditāni  parasya ca vistareṇa samprakāśitāni  asyā dhāraṇyāḥ prabhāveṇa nārāyaṇa na jātu aribhayaṃ na akuśalabhayaṃ na corabhayaṃ vā bhavet varṣaśatasahasrāṇi ca rājyaṃ dharmeṇa kṛtvā paśvātsaukhyena nagarānnagarāntaraṃ pramodavanayātrāmiva dhāraṇyāḥ prabhāveṇa gataḥ janmāntare māndhātā nāma bodhisattvaścakravartī rājā babhūva saptaratnasamanvāgataśca bhuvanatritayānteṣvājñāṃ pracāritavāna pūrvaṃ dānapāramitāniṣpannatayā sarvasattvebhyo hitāya sukhāya ca yathābhilaṣitaṃ dhanaṃ vavarṣa sarvasattvasukhakaraḥ sarvahitakaśca babhūva tadyathā nārāyaṇāsyā dhāraṇyāḥ prabhāveṇānekakalpaśatasahasradānapāramitayā paripūriṃ cakāra ye ca devanāgayakṣagandharvāsuragaruḍakinnaramahoragavidyādharamanuṣyāmanuṣyā yathādiśaṃ tiṣṭhanti na ca vaimukhyaṃ kurvanti   sa catuḥṣaṣṭikalpasahasrāṇi pūrvaṃ yāpayitvā paścādekasmin janmani garuḍabhayānmuktaḥ saṃsthito nāgendra iva anuttaraḥ samyak sambuddho buddho  hi lokānuttarorhan devagururbabhūva   tena nārāyaṇa gṛhāṇatvaṃ mahāmāyāvijayavāhinīṃ nāma dhāraṇīmantrapadāṇi tadyathā namostvadhvānugatapratiṣṭhitebhyaḥ sarvabuddhabodhisattvebhyaḥ sarvamudrāmantrapadebhyaḥ om māye mahāmāye mahāmāyādhāraṇi iyaṃ sā mahāmāyāmantreṇa mahāmāyārūpeṇa  bhrama bhrama sattvānāñca ye virūdhakaṃ cintayanti sarvaduṣṭasattvāstān bhrāmaya bhrāmaya mohaya mohaya mūrcchāpaya mūrcchāpaya māraya māraya  vidhvaṃsaya vidhvaṃsaya   mara mara mahāmāye alalalale mahāmāyājālasahasramukhi sahasraśire sahasramuje jvalitanetre sarvatathāgatahṛdayagarbhe asidhanuparaśupāśatomarakanayaśaktinṛmuṇḍihaste  mudgaracakrahaste ehyehi bhagavati sarvatathāgatasatyena devarṣigaṇasatyena mahāmāyāvijayavāhinī smara smara sarvatathāgatajñānarūpeṇa gaccha  gaccha sarvāvaraṇakṣayaṅkari parasainyavidrāviṇi mohaya mohaya mama sarvasattvānāñca sarvaduṣṭān  rakṣa rakṣa māṃ sarvasattvāṃśca yakṣabhayopadravebhyaḥ svāhā om mahāmāyādhāraṇīye svāhā om mahāmaṇḍalādhiṣṭhite svāhā om vajradharavanditapūjitaye svāhā om padmapāṇipriyāya svāhā om sarvadevanamaskṛte svāhā om mātṛgaṇavanditapūjitāyai svāhā om jaye svāhā om vijaye svāhā om svāhā om avidhite svāhā om aparājite svāhā om mohanīye svāhā om stambhanāye svāhā om jambhanīye svāhā om jayantiye svāhā om bhramaṇīye svāhā om bhramaṇīye svāhā om sarvāsuradamanīye svāhā om mahākālavanditapūjitāyai svāhā om kāmarūpiṇīye svāhā om māyārākṣasīye svāhā om rara svāhā om rū rū hūṃ hūṃ phaṭ he he jaye māyā bhagavati mahāmāyāvijayavāhinī gṛhāṇa śīghramāvilambasva mama sarvasattvānāṃca sarvakāryaṃ kuru kuru hūṃ hūṃ phaṭ phaṭ svāhā  nārāyaṇa gṛhītvā tvamevaṃ mahāmāyāvijayavāhinīṃ nāma guhyamantrapadāni paṭhitvā ca parasya vistareṇa upadiśa nārāyaṇa atha tasmin samparāye senayorubhayormadhye pañcasu sthāneṣu etaddhāraṇīcakraṃ rathapratikṛtau yuñjyāt  nārāyaṇa ubhayormadhye parasenāgre tasmin rathamadhye mahāmāyāvijayavāhiṇīṃ nāma vidyārājñīṃ anekaśatasahasrarūpāṃ anekaśatasahasrabhujāṃ trinetrāṃ  lohitakṛṣṇavarṇāṃ dīptaiścaturvaktraiḥ parasenāṃ bhakṣayantīmiva cintayet   svayameva cakravartyākāraṃ kṛtvā madhyānhe dhāraṇīṃ kuṅkumena likhitvā rājā parasya ca senāṃ svabhāvena māyāsadṛśena cchādayan vividhena sāreṇa  vijayī bhaviṣyati  nārāyaṇa ariyodhāḥ nirjitāḥ parājitāḥ kecit murcchitā bhūtale patantīti vadāmi nārāyaṇa evaṃ patitāśca daśākuśalakarmabhiḥ mārgocchedād hriyante teṣāṃ ca jīvitaṃ pratihataphalaṃ na bhavati nārāyaṇa īdṛśaḥ prabhāvaḥ praśastāyā dhāraṇyāḥ nārāyaṇa apica kasyacidetāni dhāraṇīmantrapadāni vā śuddhyāśuddhyā yogyāni upavāsenānupavāsena vā yogyāni bhavanti pratidinaṃ trivāramuccārayet tenaiva kṛtamapi pañcānantaryapāparāśiṃ kṣapayitvā prāptapuṇyarāśirjātismaro bhavati sarvasattveṣu sarvavyāpidhanopabhogī kuśaladharmabhiratokuśalaviparītapātakeṣu na bhavati   yaśca punarnārāyaṇā imāṃ yogyāṃ dhāraṇīṃ dhārayamāṇaḥ kulaputro vā kuladuhitā vā bhikṣurvā bhikṣuṇī vā upāsako vā upāsikā vā rājā vā rājaputro  vā brāhmaṇo vā mṛtaḥ kālagataḥ saddharmabhāṇako vā dagdho bhasmībhūto vā punaśca puruṣo vā strī vā kācit spṛśet sa eva niyato jātismaro bhaviṣyati  tato bodhisattvasaṃvarīyo nārāyanaḥ aho āścaryamiti kṛtvā śaṅkhacakragadāpuṣpamālyayuktaḥ utthāyāsanāt bhagavantaṃ triḥpradakṣiṇīkṛtya  praṇamya prahasitavadano bhūtvā bhagavantaṃ gāthayā stauti sma  aho hyasuradevānāṃ lokānāṃ jyeṣṭhaṃ śreṣṭho hyanuttarīkaḥ śivaḥ śāntothāgrāhya lokātīto namostu te abhāvaḥ sarvadharmāṇāṃ bhūtadharmaprakāśakaḥ dharmādharmavimuktaustau dharma satya namostu te  atha nārāyaṇaḥ bhagavantaṃ praṇamya tvaṃ mama vibhuḥ bhagavanniti kṛtvā prakāntobhūt  idamavocad bhagavānāttamanāḥ te ca devanāgayakṣagandharvāsuragaruḍakinnaramahoragavidyādharāpsarādayaḥ sā ca sarvāvatī parṣat sadevamānuṣāsueragaruḍagandharvaśca  loko bhagavato bhāṣitamabhyanandanniti   nārāyaṇaparipṛcchā āryamahāmāyāvijayavāhinī nāma dhāraṇī samāptā 