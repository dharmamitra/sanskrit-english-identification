Īśa-Upaniṣad (Īśopaniṣad or Īśāvāsyopanisad)
, Kāṇva recension
īśā vāsyam idaṃ sarvaṃ yat kiñca jagatyāṃ jagat /
tena tyaktena bhuñjīthā mā gṛdhaḥ kasya sviddhanam // IsUp_1 //
kurvann eveha karmāṇi jijīviṣecchataṃ samāḥ /
evaṃ tvayi nānyatheto 'sti na karma lipyate nare // IsUp_2 //
asuryā nāma te lokā andhena tamasāvṛtāḥ /
tāṃste pretyābhigacchanti ye ke cātmahano janāḥ // IsUp_3 //
anejad ekaṃ manaso javīyo nainaddevā āpnuvanpūrvamarṣat /
taddhāvato 'nyānatyeti tiṣṭhat tasminn apo mātariśvā dadhāti // IsUp_4 //
tad ejati tan naijati tad dūre tad v antike /
tad antar asya sarvasya tad u sarvasyāsya bāhyataḥ // IsUp_5 //
yas tu sarvāṇi bhūtāny ātmany evānupaśyati /
sarvabhūteṣu cātmānaṃ tato na vijugupsate // IsUp_6 //
yasmin sarvāṇi bhūtāny ātmaivābhūd vijānataḥ /
tatra ko mohaḥ kaḥ śoka ekatvam anupaśyataḥ // IsUp_7 //
sa paryagāc chukram akāyam avraṇam asnāviraṃ śuddham apāpaviddham /
kavir manīṣī paribhūḥ svayambhūr yāthātathyator 'thān vyadadhāc chāśvatībhyaḥ samābhyaḥ // IsUp_8 //
andhaṃ tamaḥ praviśanti ye 'vidyām upāsate /
tato bhūya iva te tamo ya uvidyāyāṃ ratāḥ // IsUp_9 //
anyad evāhur vidyayān yad āhur avidyayā /
iti śuśruma dhīrāṇāṃ ye nas tad vicacakṣire // IsUp_10 //
vidyāṃ cāvidyāṃ ca yas tad vedobhayaṃ saha /
avidyayā mṛtyuṃ tīrtvā vidyayāmṛtam aśnute // IsUp_11 //
andhaṃ tamaḥ praviśanti ye 'sambhūtim upāsate /
tato bhūya iva te tamo ya u sambhūtyāṃ ratāḥ // IsUp_12 //
anyad evāhuḥ saṃbhavād anyad āhur asaṃbhavāt /
iti śuśruma dhīrāṇāṃ ye nas tad vicacakṣire // IsUp_13 //
saṃbhūtiṃ ca vināśaṃ ca yas tad vedobhayaṃ saha /
vināśena mṛtyuṃ tīrtvā saṃbhūtyāmṛtam aśnute // IsUp_14 //
hiraṇmayena pātreṇa satyasyāpihitaṃ mukham /
tat tvaṃ pūṣann apāvṛṇu satyadharmāya dṛṣṭaye // IsUp_15 //
pūṣann ekarṣe yama sūrya prājāpatya vyūha raśmīn samūha tejaḥ /
yat te rūpaṃ kalyāṇatamaṃ tat te paśyāmi yo 'sāv asau puruṣaḥ so 'ham asmi // IsUp_16 //
vāyur anilam amṛtam athedaṃ bhasmāntaṃ śarīram /
oṃ krato smara kṛtaṃ smara krato smara kṛtaṃ smara // IsUp_17 //
agne naya supathā rāye asmān viśvāni deva vayunāni vidvān /
yuyodhy asmaj juhurāṇam eno bhūyiṣṭhāṃ te nama uktiṃ vidhema // IsUp_18 //
