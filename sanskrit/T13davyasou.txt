śrī siddhārthaḥ kapilanagare bodhisattvaḥ saputrāṃ
devīṃ tyaktvā sakalavibhavaṃ cakravartiśriyaṃ ca 
māsy āṣāḍhe viratamanasā pūrṇimāyāṃ niśīthe
niścakrāma śramaṇapadabhṛn mokṣam anveṣṭukāmaḥ  Yaśo 
atha prabhāte śayanāt samutthitā
sutena sārdhaṃ mahiṣī yaśodharā 
didṛkṣayā svāmivarasya satvaraṃ
gatāvidūre śayanīyamandiram  Yaśo 
yathā pure vañcayituṃ sa me patī
rahogataḥ kutra cid eva gūḍhavān 
vicintya saudhe 'ntarabāhiraṃ bhṛśaṃ
parīkṣyamāṇāpi dadarśa naiva tam  Yaśo 
dadhāva tasmāt sacivasya mandiraṃ
gavākṣam udghāṭya drutaṃ drutaṃ śucā 
kapāṭam āhatya dṛḍhaṃ muhur muhur
vyarīravac channa bhavan bhavann iti  Yaśo 
apekṣya kiṃ cit kvaṇam antarād gṛhe
vyatiṣṭhatālpaṃ pratihārasannidhau 
vicārabhaṅgāc chvasatī ca pāṇinā
pratāḍayām āsa kapolayugmakam  Yaśo 
tato gatā sā nṛpamandurālayaṃ
turaṅgamaṃ nātra dadarśa kanthakam 
kuto yayau kiṃ rahasā sa vallabho
vitarkayantīti babhūva mūrchitā  Yaśo 
vicintya yat kiṃ cid itas tataḥ śiraś
cacāla jaghrau ca mukhe sutasya sā 
bhujātapatreṇa vilocanadvayān
nyavārayat sā sravadaśruśīkaram  Yaśo 
aśaknuvantī nitarāṃ samudgamāṃ
manovyathāṃ soḍhum udagramanyunā 
patipradattaṃ maṇikaṇṭhabhūṣaṇaṃ
pravālamālām api kuṇḍaladvayam  Yaśo 
lalāṭikāṃ hemamayāṅgulīyakaṃ
hiraṇyasūtreṇa nibaddhamekhalām 
vimucya śīrṣābharaṇaṃ ca kaṅkaṇe
sasarja dhig dhig vadatī sasambhramam  Yaśo 
atītaḍat pādatalena bhūtalaṃ
jajṛmbha ūrdhvaṃ vicakarṣa mūrdhajam 
jajalpa vākyaṃ vigatārtham ākulaṃ
rurāva bhīteva ruroda gadgadam  Yaśo 
niveśya bālaṃ śayane punaḥ punaḥ
samutkṣipantī yugapat karadvayam 
vikampya śīrṣaṃ ca yathā vicetanā
jughoṣa śaśvāsa papāta vivyathe  Yaśo 
nipīḍyamānāpi bubhukṣayāniśaṃ
na bhojanaṃ bhoktum iyeṣa kiṃ cana 
tṛṣāturā nodakabindum apy asau
papau ca kāye 'py babhūva vepathuḥ  Yaśo 
nihanyate dhīsmṛtiśaktidhīratā
śarīravarṇaṃ balam indriyeṣv api 
vinaśyate jīvam anukrameṇa ca
durantateyaṃ priyaviprayogatā  Yaśo 
niṣadya bhūmyāṃ vinatārdhavigrahā
śiraś ca pāṇidvayam aṅkamastake 
niveśya kiṃ cit pariṇamya kaṃdharaṃ
mamajja cintājaladhāv apāśraye  Yaśo 
yaśodharāyā avamānanakriyā
asahya siddhārthakumāra ekakaḥ 
nivāsam utsṛjya gato nu kānanam
iti pravādo 'pi bhaved aho mama  Yaśo 
yad asti kāryaṃ triṣu mandireṣu tac
cakāra kāryakṣamasevikā yathā 
gatau sthitau vā śayane ca vipriyaṃ
kadā canāhaṃ na cakāra kiṃ cana  Yaśo 
vicintayantī sahasāgatāpadaṃ
pragamya devāyatanaṃ priyaṃ prati 
sugandhipuspair api dhūmadīpakair
apūpujad devagaṇaṃ sagauravam  Yaśo 
bhujadvayaṃ mūrdhni niveśya śokinī
vilokya devapratimānanaśriyam 
praṇamya bhaktyā pariśuddhacetasā
yayāca devān iti viprayogataḥ  Yaśo 
trilokasargasthitināśahetavaḥ
caturmukhaśrīpaticandraśekharāḥ 
mahānubhāvā jagadīśvarāḥ surāḥ
suduḥkhitāyai śaraṇaṃ bhavantu me  Yaśo 
vidhāya yācñām iti devahastayor
upāyanīkṛtya babandha kārṣikau 
upāharan miṣṭanavāmbupāyasaṃ
sitāṃśukaṃ svarṇamayīṃ ca putrikām  Yaśo 
pramodam āpādayituṃ sureśvarāṃś
cakāra ghaṇṭāninadaṃ ca bhūsurān 
ajījapad devagirā ca saṃstavān
nanāma bhūmāv asakṛt nipatya sā  Yaśo 
pure vane saṃvasathe 'pi vallabho
vased dhi kasminn iti divyācakṣuṣā 
vilokya gehaṃ vinivartayantu taṃ
divaukasaḥ prārthayataiva sā punaḥ  Yaśo 
nirīkṣya jihmānimiṣeṇa cakṣuṣā
nihatya gāḍhaṃ caraṇaṃ bhuvas tale 
muhur muhur daṃśitakomalādharā
prakarṣam utkṣipya vikampya tarjanīm  Yaśo 
aretvayāryasya gṛhābhiniṣkramaḥ
śruto na dṛṣṭaḥ vada kiṃ nirākulam 
iti pratīhārabhaṭaṃ ruṣoccakai
raveṇa papraccha sabāṣpalocanā  Yaśo 
bhavān sa ārye nṛpavaṃśaśekharo
mayā na dṛṣṭaḥ pratihāram āgataḥ 
varāṅganābhiḥ saha kelikānane
gate niśīthe 'ramateti me śrutam  Yaśo 
avītarāgo nanu rājanandano
vavāñcha tasmān nanu nūtanapriyām 
mithaḥ sa kāṃ cit pariṇīya nāṭikāṃ
bahir gato 'ddheti vitarkayāmy aham  Yaśo 
purā hi mandhātvabhidho mahāyaśāḥ
sa sārvabhaumo 'pi surāṅganāgaṇe 
kṛtānurāgo parivarjya mānuṣīṃ
śriyaṃ prapede nu divaukasāṃ puram  Yaśo 
mano'bhirāmaṃ surasundarīgaṇaṃ
vihāya vindhyāvanatāpasāśrame 
agastipatnīṃ parirabhya tāpasīṃ
lalāsa rantuṃ niśi pākaśāsanaḥ  Yaśo 
pratītalaṅkāvijite 'grabhūpatir
daśānano daṇḍakakānanaṃ gataḥ 
vigṛhya sītāṃ janakātmajām api
nijapriyāvad vyadadhāt tadātmasāt  Yaśo 
maheśvaraś cāpi purā tapaś carann
umāmahiṣyā saha kalikānane 
apāsya sātatyasamādhibhāvanaṃ
vyarīramac cājanayat sutau nanu  Yaśo 
śucākulāṃ sāntvayituṃ vadhūttamām
iti pratīhāra uraḥsthale 'ñjalim 
vidhāya valgudhvaninānukampayā
natena mūrdhnā vacasā vyajijñapat  Yaśo 
aretvam etarhi bhavantam uttamaṃ
gṛhe bahir vopavane 'pi kutra cit 
aharmukhe kiṃ niśi vā dadarśitha
vyapṛcchad itthaṃ nijasevikāṃ ruṣā  Yaśo 
nidhāya vāmetarajānumaṇḍalaṃ
kṣitau bhujau cāpi lalāṭamastake 
natārdhakāyaṃ nijagāda sevikā
śrutaṃ ca dṛṣṭaṃ na na vedmi kiṃ cana  Yaśo 
ataḥparaṃ harmyam upeyuṣī satī
pramārjya nisyandajalaṃ vilocane 
arekim āryo 'tra samāgato na vā
vyapṛcchad antaḥpurapālapaṇḍakam  Yaśo 
praśasyarūpeṇa girā ca valgunā
śriyā 'pi dhṛtyā tava kakṣam āgatāḥ 
mahottame sarvajanena mānitā
bhavanti tasya tritayāḥ priyāṅganāḥ  Yaśo 
mano'bhirāmā bhavatī ca bhāratī
tathaiva lakṣmīr iti tāḥ priyāṅganāḥ 
sadaiva tābhī ramate kumārakaḥ
kadā cid anyatra mano 'sya no rajet  Yaśo 
jugupsite satpuruṣair manasvibhiḥ
sadoṣakāme vimukho nu te patiḥ 
tato 'sya śuddhāntagatiḥ kadā cana
śrutā na dṛṣṭā na divā vā niśi  Yaśo 
tapodhanānāṃ samatām upeyivān
ratiṃ na kuryāt sa bhavatraye kva cit 
amedhyagehena same 'varodhane
kathaṃ vidhatte ratim eṣa te patiḥ  Yaśo 
asādhyarogāyatane sukhetare
bubhukṣayā nityanipīḍitodare 
atarpaṇīye vividhānnapānakaiḥ
spṛhāṃ na dehe prakaroti paṇḍitaḥ  Yaśo 
vikīrṇagharmodakavipruṣi tvaci
vicitravarṇaṃ śamalena saṃskṛte 
śarīra ālokya jano vinaśyate
pataṅgavad dīpaśikhojjvalaprabhām  Yaśo 
tato nṛpāntaḥpurapālakodite
kṛtāvadhānā vacane yaśodharā 
divaukasāṃ nandanakānanopamaṃ
jagāma rājopavanaṃ calātmanā  Yaśo 
athābhirāmopavanasya rakṣakaḥ
puraḥ pragamyorasi baddhapāṇinā 
kimartham ārye 'tra samāgatis tava
bhavāmi jijñāsur iti nyavedayat  Yaśo 
sakhe mamāryo rahasāruṇodaye
samāgato vātra na kiṃ samāgataḥ 
kim atra dṛṣṭaḥ sa na vā śrutas tvayā
vicintya samyag vada māṃ yathātatham  Yaśo 
gataspṛhaḥ pañcasu kāmavastuṣu
sa āryaputro vijitendriyo bhavet 
tato 'bhirāmopavanaṃ samāgamo
na dṛṣṭa ārye na hi vā śruto mayā  Yaśo 
vidhitsamāno 'bhyudayaṃ jagattraye
divaukasānām adhigamya yācanam 
divo 'vatīrṇo nanu puṇyatejasā
manuṣyajanmany ajaniṣṭa sa prabhuḥ  Yaśo 
mahāmahe saty asitarṣir īyivān
divaṃ kim ity asya vimṛśya kāraṇam 
svamitraśuddhodanabhūpateḥ suto
'janīti harṣāt tam avekṣituṃ yayau  Yaśo 
tato 'sitarṣir nṛpasaudham āgataḥ
kumārakaṃ vīkṣya sapuṇyasampadam 
atīndriyajñānamayena cakṣuṣā
parīkṣamāṇo 'sya śarīralakṣaṇam  Yaśo 
jagāda vākyaṃ śiśur eṣa puṇyavān
bhaved dhi buddho hatamārabandhanaḥ 
pratārayet sarvanarāmarāsurān
apārasaṃsāramahārṇavād iti  Yaśo 
dvijeṣu pañcasv atha dehalakṣaṇaṃ
parīkṣya kauṇḍaṇyabudho 'bravīd iti 
vinaśya tṛṣṇādimalāny ayaṃ śiśur
anuttaraṃ buddhapadaṃ gamiṣyati  Yaśo 
tadā prasūtakṣaṇa eva lumbinī
vane sa saptāmbujamūrdhny abhivrajan 
abhītanādaṃ nyanadaj jagattraye
bhaveyam agras tv iti siṃhapotavat  Yaśo 
bhramaddvirephaśrutiramyanisvanaḥ
sugandhinaḥ puṣpaparāgarāśinā 
taraṃgiṇīśīkaramiśramāruto
vavau samantād vipine śanaiḥ tadā  Yaśo 
mahātmanas tasya parārdhyajanmani
vasuṃdharāyā nidhayaḥ samudgatāḥ 
dharāṅganā tarhy atimātramoditā
savismayāṃ siddhim adarśayad bhuvi  Yaśo 
tataḥ paraṃ lumbinikānanād gṛhaṃ
vicitrajāmbūnadabimbasaṃnibham 
kumārakaṃ tau pitarau savatsalau
sabandhuvargaṃ parivārya ninyatuḥ  Yaśo 
gurupradiṣṭaṃ vidhivad gurupriyaḥ
samastavidyāsamayaṃ ca darśanam 
bhave bhave saṃcitapuṇyatejasā
samadhyagīṣṭāciram eṣa buddhimā  Yaśo 
śrutena dhṛtyā navayauvanaśriyam
upeyuṣo 'syāryasutasya janmanaḥ 
saha tvayā ṣoḍaśame hi hāyane
vivāhadīkṣāṃ vidhivac cakāra nu  Yaśo 
