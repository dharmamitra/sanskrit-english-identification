ācāryanāgārjunaviracitaḥ
Suhṛllekhaḥ (Sl)
prakṛtisukṛtārhaguṇāḍhya sugatavacobhyaḥ samudānītāśca mayā /
śubhamālakṣya kṛtā vai kāścidāryāgītayastvayā ca śravyāḥ // Sl_1 //
dārumayī hyapi pratimā sampūjyate kāpi sugatasya vidvadbhiḥ /
tathāmanojñaṃ kāvyaṃ saddharmāśrayācca mamedaṃ na nindyam // Sl_2 //
mahāmuneratimadhuraṃ manye vacanaṃ bhavatāvagatameva syāt /
ākalpitaṃ tu sudhayā nanvatidhavalaṃ na dṛśyate candrikayā? // Sl_3 //
jinairbuddhadharmasaṃghaśīlatyāgadevādiṣaḍanusmṛtayaḥ /
pradarśitāstāstu tadguṇasambhāraiḥ pṛthaganusmaraṇīyāśca // Sl_4 //
daśakuśalāḥ karmapathāḥ kāyavākcittaiḥ sarvadābhyasanīyāḥ /
madyādibhirnivṛte puṇyamayaiścājīvaiḥ suprasannaḥ syāḥ // Sl_5 //
jñātvā calāmasārāṃ sampattiṃ dvijabhikṣudīnamitrebhyaḥ /
dānaṃ deyaṃ vidhinā janmāntareṣu na dānāt paraṃ mitram // Sl_6 //
śīlaṃ sevyamamiśraṃ tvayānupahatālaṃghitānupaliptaṃ ca /
carācarapratiṣṭhaṃ tu guṇāśrayaṃ bhūvacca rājate śīlam // Sl_7 //
ṣaḍimā dānaṃ śīlaṃ kṣāntivīryadhyānaprajñāḥ pāramitāḥ /
aprameyāḥ saṃvardhya bhavecca bhavasāgarapārago jinendraḥ // Sl_8 //
yatra pūjā pitṝṇāṃ kulaṃ tadācāryabrahmabhiḥ samṛddham /
tatpūjayā ca kīrtistadanantaraṃ cādhigamyate 'bhyudayo 'pi // Sl_9 //
hiṃsācaurye madirā kāmāticāramṛṣoktinṛtyagītāni /
tyājyānyakālabhaktaṃ mālāgandhādiviśeṣoccaśayanāni // Sl_10 //
anukṛtyārhacchīlaṃ kuryādupoṣadhamaṣṭābhiraṅgaiścet /
labhate hi pumān strī vā suramyakāmāvacarādidevakāyam // Sl_11 //
mātsaryaśāṭhyamāyābhimānāsaktikausīdyarāgadveṣān /
kularūpayauvanaśrutabalādijaṃ madaṃ ripumiva paripaśyecca // Sl_12 //
apramādo 'mṛtapadaṃ pramādo mṛtyupadamiti muninādiṣṭam /
kuśaladharmasya vṛddhaye sadāpramādo 'bhyasanīyastvayā caiva // Sl_13 //
pūrvapramattaḥ ko 'pi meghānnirgatenduriva tato 'pramādī /
sa hi nandāṅgulimālodayanājātaśatrusadṛśaḥ suśobheta // Sl_14 //
kṣāntisamaṃ naiva tapastatastvayā na krodhāvasaro deyaḥ /
buddhenānumataṃ vai padamavaivartikaṃ krodhaprahāṇena // Sl_15 //
akrośīdavadhīnmāmajaiṣīnmāmahārṣīd vai vittaṃ me /
vairairebhiḥ kalahastyajati ya etad vairaṃ sa sukhaṃ śete // Sl_16 //
jale 'vanau pāṣāṇe citramiva cittaṃ tridhā khalu sattvānām /
kleśavatāṃ hi prathamo dharmābhilāṣiṇāmantimo jyāyān // Sl_17 //
vācastridhā janebhyaḥ proktā jinena madhurasatyamithyākhyā /
kramaśo madhuḥ puṣpāśucitulyāścaramā ca pariharttavyaitāsu // Sl_18 //
caturvidhā vai puruṣāḥ prakāśātprakāśe tamasastamasi punaḥ /
tamaḥ prakāśād gacchati tamasastejasi pudgalo varaḥ prathamaḥ // Sl_19 //
janānāṃ tvāmraphalamiva pakvamapakve pakve 'pakvatulyaṃ ca /
apakve 'pakvaṃ tathā pakve pakvamiva bhāti cāturvidhyam // Sl_20 //
paradārānna tu paśyed dṛṣṭe ca jñeyā avasthānurūpyeṇa /
kanyāmbābhaginīvad āsaktāvapyaśucimeva cintayecca // Sl_21 //
rakṣeccañcalacittaṃ śrutiputranidhiprāṇasadṛśaṃ ca nitarām /
cittaṃ pariharttavyaṃ śatrusarpaviṣāyudhāgnisamāt kāmāt // Sl_22 //
kāmastvanarthajanakaḥ proktaḥ kimpākaphalasamo jinendreṇa /
pāśaistasya hi baddho bhavacārake lokaḥ sa prahātavyaḥ // Sl_23 //
calādhruvāṇi ṣaḍakṣāṇi jayanti samare vā śatrūnapi caike /
tayośca sudhiyaḥ prathamaṃ varamindriyavijetāraṃ ca manyante // Sl_24 //
yuvatiśarīraṃ hi pūti yannavāśucidvāramaśucibhāṇḍasamam /
carmāvṛtaduṣpūraṃ bhūṣitamapi bhūṣaṇaiḥ pṛthag draṣṭavyam // Sl_25 //
kṛmipīḍito hi kuṣṭhī sukhalipsayā ca yathā vahnimāśrayate /
pīḍā na yāti śāntiṃ tathaiva hi kāmāsaktirapi boddhavyā // Sl_26 //
paramārthaṃ prativettuṃ sarvabhāveṣu savidhi manasi nidhāyaiva /
sa ca khalu bhāvayitavyo na hi tattulyo 'paro guṇayuto dharmaḥ // Sl_27 //
sukulīno 'pi na pūjyo jñānaśīlavimukho śrutirūpavān pumān /
guṇadvayaitadyuktaḥ pūjyate so 'nyaguṇairhīno 'pi satatam // Sl_28 //
aṣṭasu lokadharmeṣu lokavit samatayā pravartayeccittam /
hānilābhayaśo 'yaśo 'nuśaṃsānindāsukhaduḥkheṣvaśocyeṣu // Sl_29 //
bhavadbhirbrāhmaṇabhikṣudevātithimātāpitṛkulamahiṣībhyaḥ /
pāpaṃ nācaraṇiyaṃ yataḥ katamo 'pi na narakaphalasya bhāgī // Sl_30 //
na ca kṛntati pāpakarma tatkṣaṇamastrapātavat kamapi pāpinam /
mṛtyorhi samaye kintu tatkarmaṇaḥ phalamabhimukhībhavatyeva // Sl_31 //
saptadhanānyuktāni śraddhāśīlatyāgāmalaśrutadhiyaḥ /
apatrapā hrī muninā mudhaivāparadhanāni hi sādhāraṇāni // Sl_32 //
dyūtakrīḍā kautukadarśanālasyakumitrasaṅgamadirāśca /
niśāviharaṇaṃ ṣaḍime tyājyā durgatidā yaśovināśakāśca // Sl_33 //
sanarāmaraśāsakena santoṣaḥ sarvadhanapradhānamuktam /
santoṣo 'nuṣṭheyaḥ dhanaṃ vinaiva sa dhanikaḥ sati santoṣe // Sl_34 //
yathā samṛddhāḥ puruṣā duḥkhino bhavanti naiva tathālpecchukāḥ /
yāvatyaḥ santi phaṇā ārya,
duḥkhakarāḥ,
nāgasya tāvatyaḥ // Sl_35 //
patnī tyājyā trividhā prakṛtyā ripusambaddhā svaghātikeva /
patyurapamānakartrī svairā laghuvastucauryaratā steyīva // Sl_36 //
bhaginīsamānukūlā mitravad hṛdayaṅgamā ca sevanīyā /
mātevopakāriṇī pūjyā sevikevājñākṛd devīva // Sl_37 //
vihāya rāgadveṣau bhojanamauṣadhivadavagatya seveta /
kāyasthityai nitarāṃ na ca saundaryagarvamānārthaṃ sevyam // Sl_38 //
dinamakhilaṃ śubhakārye yāpayed rātrerādyantau yāmau ca /
dhīman, madhye yāme śayīta yato hi na bhaved viphalā nidrā // Sl_39 //
maitrīkaruṇopekṣāmuditāśca sadā samyag bhāvayitavyāḥ /
alabdhe 'nuttarapade dhruvameva brahmaloke sukhāvāptiḥ // Sl_40 //
kāmān prītivicārau sukhañca duḥkhañca vihāya caturbhireva /
dhyānairbrahmābhāsvaraśubhakṛtsnabṛhatphalabhāginaśca bhavanti // Sl_41 //
kuśalākuśalaṃ ca karma sadābhiniveśāpratipakṣavastuguṇaiḥ /
pañcabhiścotpadyate tasmād yatanīyaṃ kuśalacaryāyām // Sl_42 //
yathālpakṣāranīraṃ parivartayatyalpajalarasaṃ na gāṅgam /
pāpaṃ tathaiva cālpaṃ nāśayatyalpakuśalaṃ na pūrṇakuśalam // Sl_43 //
auddhatyaṃ kaukṛtyaṃ vyāpādaḥ styānamiddhe ca kāmecchā /
vicikitseti pañcaiva kuśaladhanahārakāṇīmāni jñeyāni // Sl_44 //
uttamāḥ pañcadharmāḥ śraddhāvīrye smṛtisamādhiprajñāśca /
balendriyāṇi cāgryāṇi kathyante yatanīyameteṣu tasmād // Sl_45 //
vyādhijarāmaraṇapriyaviyogavacca karmaparāyaṇāḥ sarve /
punaḥ punastu cintayā pratipakṣeṇaivaṃ prahīyate mānaḥ // Sl_46 //
svargaṃ mokṣaṃ cecchet samyagdṛṣṭistāvad bhāvanīyaiva /
kṛtāni mithyādṛṣṭyā puruṣaiḥ sucaritānyapi viṣamavipākāni // Sl_47 //
anātmāśucirduḥkhī pudgalo 'nityaśca samyagvijñeyaḥ /
smṛtyupasthānarahitā vinaśyante ca viparyāsaiścaturbhiḥ // Sl_48 //
uktaṃ rūpaṃ nātmā rūpavāṃśca nātmā rūpe naivātmā /
na cātmanyasti rūpaṃ śūnyamevaṃ skandhacatuṣkamapi jñeyam // Sl_49 //
skandhā na hi jāyante yadṛcchayā na prakṛtīśvarakālebhyaḥ /
nāhetoḥ svabhāvato jñeyā ajñānena tṛṣṇayā jātāḥ // Sl_50 //
kālaḥ pacati bhūtāni kālaḥ saṃharate prajāḥ /
kālaḥ supteṣu jāgarti kālo hi duratikramaḥ //
ātmani mithyādṛṣṭiḥ śīlavrataparāmarśo vicikitsā ca /
muktipuradvārāṇāṃ bādhakaṃ saṃyojanatrayamavagacchet // Sl_51 //
ātmāpekṣo mokṣaḥ parasmānna labhyate kimapi sāhāyyam /
catvāryāryasatyāni vṛttasthaḥ śrutacintābhirabhyasyecca // Sl_52 //
adhiśīlacittaprajñāstistro 'pi śikṣāḥ sadaiva śikṣaṇīyāḥ /
etāsvantarbhūtāni śatamekapañcāśacca śikṣāpadāni // Sl_53 //
rājan, buddhenoktaḥ kāyagatā smṛtiścaikāyano mārgaḥ /
rakṣedimaṃ sayatnaṃ smṛtināśācca sarvadharmapradhvaṃsaḥ // Sl_54 //
bahubādhaṃ tu jīvanaṃ vāyūdbhūtajalabudbudavadanityaṃ ca /
āścaryaṃ jāgarteḥ kṣaṇamidaṃ niḥśvāsocchvāsanidrābhyaḥ // Sl_55 //
viśaraṇagalanaḥ pūtiḥ śoṣāsāraśucisvabhāvaḥ kāyaḥ /
rajaḥsadharmī cānte sadā viyogaśīlo naśvaro jñeyaḥ // Sl_56 //
pṛthvīmerusamudrāḥ saptārkajvālairnāvaśiṣyante /
dhūlimātraṃ hi mūrtāḥ kā kathā durbalavapuṣāṃ mānavānām // Sl_57 //
itthaṃ sarvamanityaṃ hyanātmakamaśaraṇamanāthamaniketam /
kadalītaruriva rājan cittamapasārayāsārasaṃsārāt // Sl_58 //
mahārṇavayugacchidre hi kūrmagrīvārpaṇācca mānuṣaṃ janma /
tiryagādisudurlabhaṃ saphalīkuru saddharmābhyāsānnarendra // Sl_59 //
kecid ratnālaṅkṛtakanakapātraṃ ca pūrayanti purīṣeṇa /
tato 'pyasāvatimūḍho yaśca nṛjanma labdhvāpi pāpamācarati // Sl_60 //
pratirūpadeśavāsaḥ satpuruṣasamāśrayaḥ śubhapraṇidhānaṃ ca /
svakīyapūrvakuśalaṃ hyetaccakracatuṣkaṃ hi vidyate tvayi // Sl_61 //
kalyāṇamitrasevā brahmacaryapūrtaye deśitā muninā /
sevyaḥ sadā supuruṣaḥ śamaḥ prāpto yato jinamapekṣya bahubhiḥ // Sl_62 //
mithyādṛk pratyante narakapretatiryakṣūtpadyamānaḥ /
mleccho jaḍaśca sattvo yo hyutpanno buddhavirahite // Sl_63 //
dīrghāyuṣi devakule janilabdhaścāṣṭākṣaṇā ime doṣāḥ /
ebhī rahito bhūtvā kṣaṇaṃ labdhvā janmanivṛttau prayateta // Sl_64 //
iṣṭavighātavyādhimṛtyujarādiduḥkhāvahaḥ saṃsāraḥ /
virajya tataḥ śṛṇu tāvad doṣānetasyāvagacchan naradeva // Sl_65 //
mitratvena ca śatruḥ putratvena pitāmbā ca bhāryātvena /
parivartyotpadyante tasmānna niyataṃ kimapīha saṃsāre // Sl_66 //
catuḥsamudrajalādapi janairadhikaṃ jananyāḥ stanyaṃ pītam /
pṛthagjanānanusṛtya hi punastato 'pyadhikañca pāsyanti lokāḥ // Sl_67 //
ātmanaścāsthipuñjaṃ merusamaṃ tato 'dhikamuccairjāyeta /
bhūmimṛdā badarāṇāṃ gulikābhirna gaṇanā sambhavāmbānām // Sl_68 //
lokapūjyo 'pi śakraḥ patati ca punaḥ karmavaśāddhi saṃsāre /
tadvacca cakravartī rājāpi punarbhavati hi dāso loke // Sl_69 //
svarge 'psarasāṃ saukhyaṃ kucataṭisparśajaṃ caiva ciramanubhūya /
narake duḥsahaduḥkhaṃ peṣaṇachedanabhedanayantrairbhuṅkte // Sl_70 //
sukhade sumeruśikhare ciramanubhavaṃścaraṃścaraṇasparśasukham /
cañcalakukkulakuṇapairgāḍhaṃ duḥkhaṃ cintayet sadā manasā // Sl_71 //
devāṅganāsevite nandane ramye copavane ca vihṛtya /
asipatravane teṣāṃ hastapādakarṇanāsāśca chidyante // Sl_72 //
suvadanadevasutābhiḥ svarṇotpalairyutāyāṃ mandākinyām /
snātvā punaśca narake kṣāroṣṇodakavaitaraṇyāṃ hi patanti // Sl_73 //
deveṣu kāmasukhaṃ ca kāmavītarāgasukhaṃ brahmalokeṣu /
prāpyāvīcau satataṃ labhyate 'gnerindhanībhūya ca duḥkham // Sl_74 //
padamavāpya suryendvoḥ svakāyaprabhayā pradīpya hi saṃsāram /
tamasi ca ghane praviṣṭaḥ prasāritamapi ca svīyakaraṃ na paśyati // Sl_75 //
evaṃ mṛtyuṃ jñātvā grāhyastrividhapuṇyamayadīpālokaḥ /
anyathā ravīndubhyāmamardanīye 'ndhatamasi praveṣṭavyam // Sl_76 //
duṣṭācaraṇe lagnāḥ sattvāḥ saṃjīvakālasūtratapaneṣu /
rauravāvīcyādau hi saṃghāte cāpi narake sadā duḥkham // Sl_77 //
niṣpīḍyante tilavat kecanānye cūrṇavat peṣyante ca /
chidyante śāṇenānye dīryante tathā tīkṣṇaparaśunāpi // Sl_78 //
āsye 'nyeṣāṃ tadvat pātyate jvalitaṃ tāvallauhadravam /
āropyante kecana sakaṇṭake taptāyase sadā śūle // Sl_79 //
śvabhiḥ kecana krūrairlauhadantairvidīryante garjadbhiḥ /
utthāya karau vivaśā luñcyante tīkṣṇanakhatuṇḍaiśca kākaiḥ // Sl_80 //
kecit kṛmisaṃsparśād māṃsādakṛṣṇamakṣikāyutapātācca /
vṛddhaṃ vraṇantvasahyaṃ bhakṣyamāṇaṃ rudanti cākulā bhūmyām // Sl_81 //
dahyante 'gnikuṇḍeṣu tena tadānanāni ca bhavanti vivṛtāni /
pacyante ca kaṭāhe taṇḍulavallauhamaye 'dhaḥśirasaste // Sl_82 //
śvāsāvarodhasamaye pāpaḥ kālaṃkṛte ca narakaṃ prayāti /
śrutvāpi narakaduḥkhaṃ sahasraśo vajrasvabhāvātra bibheti // Sl_83 //
śrutvā dṛṣṭvā smṛtvā paṭhitvā cāpi citrāṅkanaṃ narakasya /
ākṛtirapi bhayajanikā kā kathā tadasahyavipākānubhavasya // Sl_84 //
yathā samastasukhānāṃ tṛṣṇākṣaya eva sarvottamaṃ sukhamiti /
tadvat sarvaduḥkheṣvavīcinarakaduḥkhamatyasahanīyaṃ tat // Sl_85 //
ihaikasmiṃśca divase,
triśataśūlaghātād bhavati ca yad duḥkham /
nārakīyaduḥkhasya hi tatrāpnoti samatāṃ na laghukalāṃ cāpi // Sl_86 //
koṭivarṣaparyantaṃ dāruṇātiduḥkheṣvanubhavatsu satsvapi /
yāvattānyakuśalāni na kṣīṇāni tāvatra jīvanānmuktiḥ // Sl_87 //
aniṣṭaphalabījāni tu kāyavākcittānāṃ hi durācaraṇāni /
bhavataivaṃ yatanīyaṃ śaktyā yena tadaṇumātraṃ na śiṣyeta // Sl_88 //
tiryagyoniṣu nānā duḥkhāni bhavanti ca badhabandhanādīni /
parasparaṃ bhakṣayanti śamamūlaśubhakarmaparihartāraste // Sl_89 //
kecid vai hanyante muktorṇāsthimāṃsacarmārthaṃ jīvāḥ /
yojyante khalu vivaśā anye padamuṣṭikaśāṅkuśaiḥ paśavaśca // Sl_90 //
pretayonau na kṣayaṃ yātīṣṭālābhajanitā duḥkhadhārā ca /
duḥkhamasahyaṃ labhate śītoṣṇakṣuttṛṣāśramabhayajanitaṃ hi // Sl_91 //
sūcīchidravadāsyaṃ keṣāñcidudaramativiśālaṃ nagavacca /
tacca pīḍitaṃ kṣudhayā kṣiptamaśuci vastu na pratikārakṣamam // Sl_92 //
kecit pretā nagnāḥ śuṣkatālaśikharavadasthicarmāṇaḥ /
naktamagnimudgiratāṃ mukhe patattaptasikatāśanaṃ teṣām // Sl_93 //
nimnakoṭikaiḥ kaiścit pūyaraktādyaśucīni na ca labhyante /
ākramyānyamukhopari galanirgatalasikādīni ca khādyante // Sl_94 //
candro grīṣme taptaḥ śaitye śīto bhānuśca hyetebhyaḥ /
teṣāṃ dṛṣṭi pātācca niṣphalāstaravo nadyaśca śuṣyante // Sl_95 //
satataṃ duḥkhabhājaste duścaritakarmapāśasudṛḍhabaddhā vai /
na ca mriyante kecit pañca vā daśa sahasravarṣāṇi sattvāḥ // Sl_96 //
yacca labhante pretā nānāduḥkhāsvādamekavidhamittham /
prītiratra kārpaṇye mātsaryamanāryamuktamato buddhena // Sl_97 //
svarge cātisukhaṃ yat tato 'pyadhikaduḥkhaṃ tataścyuternūnam /
evaṃ vicintya tajjñaiḥ kṣaratsukhāya na tṛṣṇā kāryā svarge // Sl_98 //
vaivarṇyaṃ dehasya svāsane na ratirmlāyate 'pi mālā ca /
vasaneṣvapi daurgandhyaṃ svedaścāpūrvo niryāti dehāttu // Sl_99 //
lakṣaṇāni hi pañcaiva mṛtyorbhavanti svargasthadeveṣu /
bhūlokīyanarāṇāṃ sadṛśānyapi tāni mṛtyulakṣaṇaiśca // Sl_100 //
devebhyaścyutasya yadi nāvaśiṣyet kuśalamaṇumātramapi /
vivaśatayoṣitavyaṃ hi tatastiryakpretanarakeṣvekasmin // Sl_101 //
duḥkhaṃ syānmānasikaṃ devaiśvaryaṃ pratīrṣyayāsūreṣvapi /
na kurvanti dhīmanto janmāvaraṇācca te satyadarśanāni // Sl_102 //
saṃsāre 'sminnevaṃ devanarakapretatiryagyoniṣu /
janmagrahaṇamayuktaṃ bahubādhaṃ janma tatreti vijñeyam // Sl_103 //
jvalite śirasi ca vasane tannivṛttyupāyamupekṣya tvaritameva /
apunarbhavāya yateta yatastasmānmahatprayojanaṃ nānyat // Sl_104 //
śīlasamādhijñānairbhūjalatejovāyuravividhurahitaṃ ca /
ajarāmaraṇamakṣayaṃ prāpyaṃ śāntadāntavimalaṃ nirvāṇam // Sl_105 //
prasrabdhivīryaprītidharmavicayasmṛtisamādhyupekṣāḥ sapta /
bodhyaṅgānīmāni prāptyai nirvāṇasya kuśalasambhāraḥ // Sl_106 //
prajñābhāve dhyānaṃ dhyānābhāve 'pi na jāyate sā prajñā /
yatrobhe vidyete jñeyastasya bhavasāgaro goṣpadavat // Sl_107 //
ye 'vyākṛtadharmāścādityabandhunā caturdaśopadiṣṭāśca /
loke na cintanīyā yato tairnāpnoti cittameva śāntim // Sl_108 //
evaṃ proktaṃ munināvidyayā karma karmaṇā ca vijñānam /
tasmācca nāmarūpaṃ tataḥ ṣaḍāyatanāni tataḥ sparśā vai // Sl_109 //
tata utpannā vittirvedanāśrayeṇa jāyate khalu tṛṣṇā /
tasyāścopādānaṃ tato bhavo 'pi bhavācca jāyate jātiḥ // Sl_110 //
satyāṃ jātau duḥkhavyādhijareṣṭa vastvalābhabhayamaraṇāni /
duḥkhaskandho vipulaḥ sati jātiniṣedhe niṣiddhānīmāni // Sl_111 //
gambhīro 'narghakośaḥ priyaḥ pratītyotpādo jinavacanānām /
samyagimaṃ yaḥ paśyati sa ca paśyati tattvadarśinaṃ buddhameva // Sl_112 //
śamāya bhāvyāḥ samyagdṛṣṭisaṃkalpavākkarmājīvasmṛti /
samādhivyāyāmetyāryāṣṭāṅgikamārgāścaite cārutayā // Sl_113 //
jātiriyaṃ duḥkhameva tṛṣṇā ca tasya samudayo mahān jñeyaḥ /
nirvṛtistannirodhastadadhigamāya cāṣṭāṅgiko 'yaṃ mārgaḥ // Sl_114 //
yatnaḥ sadā vidheyaścaturāryasatyaprativedhāyaivam /
kroḍe śriyaśca yeṣāṃ gṛhasthāstaranti kleśanadīṃ jñānāt // Sl_115 //
ye dṛṣṭāryasatyāśca nāvirbhavanti te 'ṅkuravat pṛthivītaḥ /
nāvataranti ca gaganāt te 'pi pṛthagjanāḥ kleśavaśā hi pūrvam // Sl_116 //
cittaṃ hi dharmamūlaṃ bhagavatoktamatastadapi sādhu damayecca /
bho nirbhaya,
kiṃ bahunā kathanena yato 'yameva hitopadeśaḥ // Sl_117 //
yanmayopadiṣṭaṃ tatsaprayāsairapi bhikṣubhirduḥsādhyam /
caryāguṇān sevasva śikṣāmācara jīvanaṃ ca kuru sārtham // Sl_118 //
sarveṣāṃ kuśalāni tu sarvārthamanumodya svacaryātrayīṃ ca /
buddhatvāya pariṇāmya tatastadanena puṇyarāśinā bhavatā // Sl_119 //
janmasvaprameyeṣu devanaralokayoginaśca vaśīkṛtya /
duḥkhino 'nugrāhyāstvasahāyā avalokiteśvaracaryābhiḥ // Sl_120 //
caramaṃ bhavaṃ gṛhītvā vyādhijarārāgadveṣāṃśca prahāya /
buddhakṣetre bhagavānamitābha iva lokeśo 'mitāyurbhava // Sl_121 //
prajñāśīlatyāgodbhūtavimalakhyātiṃ bhuvi khe svarge ca /
loke prasārya śamayan narān yuvatisukharatadevāṃśca bhūmau // Sl_122 //
kleśopahatasattvasya jātibhayamaraṇanāśakaṃ jinendrākhyam /
lokottaramakliṣṭaṃ śāntābhayākṣayanāmaiva padamāpnuhi // Sl_123 //
iti suhṛllekha samāptā //
