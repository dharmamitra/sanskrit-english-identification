 Śvānastavakāvyam
 śrīmān purā gautamabodhisattvo
 nātho'bhavat kukkhurajanmajānām |
 svajñātivargaṁ maraṇān mumoca
 so'dīdapac cābhayadānam agaram ||1 ||
 vaṁśe jātaḥ paramaguṇino bodhisattvasya tasya
 cchāyāvan me sthitigatiśaye sāhacaryaṁ dadhānaḥ |
 śvāno nāthe sadayahṛdayaḥ ślāghanīyaḥ kṛtajñair
 jīvyād dīrghaṁ muditamanasā jantuvargaṁ prarakṣan ||2 ||
 āhvāya saumyavacasāśanapānadānād
 yaṁ poṣati sma bhaṣakaṁ sutavatsalena |
 duḥkhe sukhe ca sa samaprakṛtiḥ kṛtajñaḥ
 svaṁ svāminaṁ na vijahāti kadā cid eva ||3 ||
 paśyaṁś ca durbalajarāturam eṣa nāthaṁ
 śokābhibhūta iva jṛmbhata eva bhūyaḥ |
 bhuḥ-bhuḥ-svaro vipadi tena vidhīyamānas
 tasya svabhartari kṛpāṁ prakaṭīkaroti ||4 ||
 śrāntasya tasya vikalendriyavṛddhabhartur
 jijñāsur eva kuśalaṁ sa nirāmayaṁ ca |
 pucchaṁ vikampayati jighrati pādayugmaṁ
 kū-kū-svaraṁ carikarīti ca mandamandam ||5 ||
 parṇoṭajābhimukha eva nipatya rātrau
 bhartāram eṣa parirakṣati sāvadhānam |
 uttiṣṭhate bhramati kauti ca nirnimittaṁ
 nityaṁ nivārayati duṣṭajanapraveśam ||6 ||
 saṁsarpate patipuro gamanāvadhāno
 dūraṁ nunutsati vihiṁsakasattvasaṁgham |
 paryeṣate parisaraṁ vyasanaṁ niroddhuṁ
 siṁhasya pota iva garjati dīrghadīrgham ||7 ||
 supto'pi kāṣṭhamayajarjarite kuṭīre
 nidrāsukhaṁ na labhate svapatiṁ prarakṣan |
 yāvat prabhātasamayāc chayanaṁ parīto
 bambhramyate ca vimanā niśi jāgarūkaḥ ||8 ||
 vyājaprasupta uṣasi prathamaṁ prabuddhas
 tandrāṁ vihartum asakṛt sa vijṛmbhya kāyam |
 ākṛṣya nāthakaṭisaktadukūlakoṭiṁ
 vijñāpayet ku-ku-rutena niśāvasānam ||9 ||
 svāmī yadā natavapuḥ karasaktayaṣṭir
 vātābhighātakadalīva vikampamānaḥ |
 gāḍhaṁ skhalan pathi mudhā gamanaṁ vidhatte
 śvā syāt tadānugamamitravaro'pi bandhuḥ ||10 ||
 ākasmikaṁ nipatitaṁ taṭinīpravāhe
 nāthaṁ pragalbhaśunakaḥ sahasāvagāhya |
 ākṛṣya taṁ kaṭinibaddhapaṭena tīraṁ
 nītvā kadā cid akarot sukhitaṁ śrameṇa ||11 ||
 bhogīva kuṇḍalitakāyanipanna eṣa
 jñātvā pater upagatiṁ rabhasotthitaḥ san |
 ūrdhvaṁ namet punar adho nipatec ca nāthaṁ
 śliṣṭvā vicumbati virauti ca bhaktipūrvam ||12 ||
 nāthaḥ sakṛt pathi padaskhalanād visaṁjñam
 āvartamānanayanordhvamukhaṁ nipatya |
 ammāmma-vācam aniśaṁ karuṇaṁ bruvāṇa
 ūrdhvaṁ punaḥ punar adhaḥ parivartate sma || 13 ||
 ekatra yaṣṭir aparatra ca tasya bhikṣā-
 pātraṁ paratra kaṭibandhanamuktakanthā |
 anyatra dhūlihataśīrṣapaṭaccaraṁ ca
 dūraṁ sasarja paritaḥ pathi tatra tatra || 14 ||
 tasyopakartum adhunā svajano hitaiṣī
 naivāgataḥ parahito manujo'pi kaś cit |
 śvāno muhar muhar itas tata eva dehe
 cocumbyate sma vicarann abhitaḥ svanātham ||15 ||
 tat kampamānapatideham asau parīto
 vāvrajyate sma jhaṭiti śvasanārtavakṣāḥ |
 kokūyate sma śirasā bahudhā śarīram
 utkṣiptum eva kurute sma guruprayatnam ||16 ||
 anyopakāram atha so'bhimuke cicīṣur
 dādhāvyate sma purato janasaṁnikarṣam |
 unnamya kandharaśiraṁ hy avikampya pucchaṁ
 rorūyate sma na hi kaś cana saṁlalakṣa ||17 ||
 tasmān nirvartya sahasaiva mukhena yaṣṭim
 āhṛtya pāṇinikaṭe'rpitavān sa bhartuḥ |
 bhartāpi tāṁ samabhigṛhya nitāntakṛcchrād
 utthāya kukkuraśiro'sakṛd āmamarśa ||18 ||
 durgandhitāṁ kuṇakulasya nivāsabhūtāṁ
 prakṣālituṁ na hi śaśāka cireṇa kanthām |
 prāyo mayāpi bhavatā ca jugupsitāṁ tāṁ
 bho mā cucumbiṣasi samprati sārameya ||19 ||
 kaupīnakhaṇḍam api śirṣapaṭaṁ pragāḍham
 ācchādya pātram api hastatale niveśya |
 saṁvepamānacaraṇaṁ vinatordhvakāyam
 āṭāṭyatādhvani punaḥ punar eṣa vṛddhaḥ ||20 ||
 bhikṣāṁ bubhukṣitajanaḥ sa gaveṣamāṇas
 tasthau mahādhanavato bhavanāṅgaṇānte |
 nirgaccha kiṁ cid api no'tra tadā nimīlya
 sāvajñam eṣa dhaniko jagade saroṣam ||21 ||
 tasmān nirvartya dhaninaḥ paruṣaṁ niśamya
 śokārditaḥ śunakam ity avadad daridraḥ |
 mā sārameya bhavatād vimanāḥ kathaṁ cid
 āḍhyo'pi ditsati na kiṁ cana matsarī- hā ||22 ||
 naivāsti saṁcitadhanaṁ bhavanaṁ ca vastuṁ
 dāsopakārakajano jananī pitā vā |
 kaupīnam eva vibhavo mama durgatasya
 bandhuḥ sutaḥ parijanaś ca sakhā tvam eva ||23 ||
 sarvasvam asya hi lulopa paro nihīnaḥ
 kārpaṇyam eva mama santakam adya jātam |
 mitrāṇy amitrajanavad vimukhāny abhūvan
 bhikṣākṛte pratidinaṁ hi tataś carāmi ||24 ||
 bhikṣāṭanādhigatanīrasam annajātaṁ
 pīyuṣavad bhavati me kṣudhayārditasya |
 sacchidrapātram api jīrṇakapālakhaṇḍaṁ
 sarvasvam eva mama kukkura eva bandhuḥ ||25 ||
 ajñaḥ parair upakṛto'pi hiraṇyaratnaiś
 cetaḥ pradūṣayati khādati puṣṭamāṁsam |
 alpānnapānavidhinā puṣito bhavān hi
 kauleyako bhavati satpuruṣaḥ kṛtajñaḥ ||26 ||
 duṣṭo'niśaṁ guṇagaṇair api sevyamāno
 na syāt kadā cid api satpuruṣaḥ kathaṁ cit |
 saṁvardhito'pi payasā praṇayena nityaṁ
 sarpo na tṛpyati ca naiva bhavet kṛtajñaḥ ||27 ||
 jihvādvayaṁ bhavati jihmagatiṁ vidhatte
 chidraṁ nirūpayati hanty upakāriṇaṁ ca |
 māṁsaṁ bubhukṣati pipāsati śoṇitaṁ ca
 hā- durjanasya bhujagasya ca ko viśeṣaḥ ||28 ||
 nīcā bhavanty abhimukhe priyabhaktamitrāṇy
 ete parāṅmukhamahāripavo'kṛtajñāḥ |
 duṣṭāvamānyaśaṭhadurjanamartyajātyā
 bhoḥ śvan bhaved varatamā bhavato hi jātiḥ ||29 ||
 candro nihanti timiraṁ jagati prabhābhiḥ
 sarvatra kundavipinaṁ vimalīkaroti |
 tvaṁ me jahāsi hṛdi duḥkhatamaḥ prakṛtyā
 prītipramodakumudaṁ vikacaṁ karoṣi ||30 ||
 mitrasvarūpaparapuṣṭabhujaḥ sakhāyo
 ye vismaranty upakṛtiṁ hi yathā bhujaṅgāḥ |
 jīvaṁ svakīyam api te vyasanaṁ nayanto
 vandāravat taruṣu saṁparivarjanīyāḥ ||31 ||
 tṛṣṇābhibhūtamanasā vividhopacārair
 vañcanti sajjanam asaccaritā varākāḥ |
 vyājastutiṁ vidadhate madhurair vacobhir
 garhanti te vimukhino vividhapralāpaiḥ ||32 ||
 abhiṣṭutaṁ satpuruṣair maṇīṣibhiḥ
 kṛtopakāraṁ na karoti yo janaḥ |
 manuṣyadharmāpagataḥ sa durjanaḥ
 prayāty apāyaṁ nidhanād anantaram ||33 ||
 parānukampodakadhautacetasaḥ
 prapitsavaḥ svargapadaṁ sukhāspadam |
 titīrṣavo mṛtyujarābhavārṇavaṁ
 kṛtopakāraṁ nitarāṁ prakurvate ||34 ||
 samastavidyāgamapāradarśibhiḥ
 praśaṁsitāṁ nopakṛtiṁ karoti yaḥ |
 piśācarūpo kṛpaṇo narādhamaḥ
 sa varjaṇīyaḥ śamalasya piṇḍavat ||35 ||
 mitropadeśam adhigamya gato'bhivṛddhiṁ
 yo vismaret kṛtaguṇaṁ guṇināṁ praśastam |
 ātmambharir jaraśṛgālasamaḥ sa dīno
 dagdhaśmaśānaśavavat parivarjanīyaḥ ||36 ||
 tadā sa siddhārthakumāragautamo
 niṣedivān bodhitaror adhastale |
 nihatya mārāribalaṁ samūlakaṁ
 bubodha saṁbodhipadaṁ mahottamam ||37 ||
 tataḥ paraṁ saptadinaṁ munīśvaro
 nimeṣamuktena viśuddhacakṣuṣā |
 vilokayan bodhitaruṁ prapūjayann
 adarśayal lokahitaṁ kṛtajñatām ||38 ||
 munipradiṣṭobhayavṛddhisādhanā
 kṛtajñatā yasya bhaven na cetasi |
 manuṣyarūpeṇa caran bhujaṅgamaḥ
 sa varjanīyas tridivaṁ prapitsunā ||39 ||
 rogārdite nijapatau śayanīyapārśve
 śvāno nihatya karuṇaṁ bhuvi pucchamūlam |
 ūrdhvaṁ prasāritavapur hy animeṣacakṣuḥ
 kū-kū-svaraṁ vitanute'bhimukhe niṣadya ||40 ||
 bho bhoḥ kṛtañasuta kukkura mā śuśoca
 bhuktāmiṣaṁ na jaṭhare pariṇāmam eti |
 kāsajvaro'pi vamathur varivarti me'dya
 naivauṣadhaṁ parijano'pi cikitsako vā ||41 ||
 sakalāvayavaḥ prakampate
 vapuṣaḥ śaktir abhāvatāṁ gatā |
 varivarti rujāsthisandhiṣu
 maraṇaṁ me nikaṭaṁ samāgatam ||42 ||
 niśiteṣuvivedhitā yathā
 hṛdayāntar janitogravedanāḥ |
 divi vā bhiṣajāṁ gaṇair api
 na hi śakyāḥ śamituṁ kadā cana ||43 ||
 khananaṁ viṣasūcinā yathā
 paripīḍā śirasi pravartate |
 ghananiśvasitaṁ viśeṣato
 varivarty antakamanyuvāyuvat ||44 ||
 asamāptavacaḥ sagadgadaṁ
 bahir āgacchati mandam āsyataḥ |
 kṣatadantamukhodare'dhunā
 rasanā niṣkriyavat pravartate ||45 ||
 abhunā jarayā vimarditaṁ
 śravaṇaṁ mudritam eva mṛtyunā |
 kṣayapakṣagatendulīdhitis
 amatām eti vilocanadvayam ||46 ||
 suta mā śucayārdito bhava
 kṛtavedin bhuvi martyajanmiṣu |
 apahāya bhavantam āśv ahaṁ
 na cireṇāntakamandiraṁ bhaje ||47 ||
 bhavato guṇasaṁcayaḥ sadā
 bhavatān martyajanasya darpaṇaḥ |
 akṛtajñanarāṁś ca śikṣituṁ
 bhavatāc chikṣakapuṁgavo bhavān ||48 ||
 tridaśe bhuvi vā kadā cana
 na tu kiṁ cid dhruvam asti śāśvatam |
 muninā jadagekabandhunā
 viditā nirvṛtir eva susthirā ||49 ||
 ' sattveṣv ahaṁ paramanīcapaśur bhavāmi '
 mā mitra kukkura tathā vimanā bhava tvam |
 ślāghyo bhavān bhavati sādhu kṛtopakāraṁ
 hastastharatnam iva māṁ ca sadā rarakṣa ||50 ||
 dhīman kṛtajñaśunaka priyamitravarya
 mā bhūt kadā cid api te manujeṣu janma |
 nollaṅghya sadguṇagaṇaṁ tava vidyamānaṁ
 jivyāt sukhena suciraṁ jagato hitāya || 51 ||
 tattvāvabuddhaśunakaḥ sapadi svabhartur
 dādhāvyate sma savidhe bhiṣajo niketam |
 leledhi tasya caraṇaṁ mukham īkṣamāṇaḥ
 prāk pādayor nyapatad āśu viṣādapūrvam ||52 ||
 jajñe cikitsakavaro na hi kukkurasya
 sūkṣmeṅgitaṁ sa ca na taṁ gaṇayāṁ babhūva |
 śokābhibhūtaśunakaḥ sa punaḥ svanātham
 āgamya deham asakṛt paritaś cucumba ||53 ||
 duḥsādhyarogavikalendriyanaṣṭabhāgyaḥ
 prāṇān vihāya paralokam upāgataḥ saḥ |
 bhartur viyogam asahiṣṇur aho- kṛtajñaḥ
 śvāno vidīrya hṛdayaṁ ca tam anvagacchat ||54 ||
 duḥkhārṇave maraṇajātijarātaraṅge
 jāto mayopacitakarmabalād bhave'smin |
 mā bhūd asādhuṣa kadā cana janma martye
 nirvāṇam eva bhavatād bhavato vimuktam ||55 ||
 davuldeṇagrāmajātajñāneśvarayatīśvaraḥ |
 śvānastava iti khyātaprabandhaṁ kṛtavān imam ||
