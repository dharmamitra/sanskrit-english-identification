athāto dharmajijñāsā 
loke yeṣv artheṣu prasiddhāni padāni tāni sati sambhave tadarthāny eva sūtreṣv ity avagantavyam 
nādhyāhārādibhir eṣāṃ parikalpanīyo 'rthaḥ paribhāṣitavyo vā 
evaṃ hi vedavākyāny evaibhir vyākhyāyante 
itarathā vedavākyāni vyākhyeyāni svapadārthāś ca vyākhyeyāḥ 
tad yatnagauravaṃ prasajyeta 
tatra loke 'yam athaśabdo vṛttād anantarasya prakriyārtho dṛṣṭaḥ 
na ceha kiñcid vṛttam upalabhyate 
bhavitavyaṃ tu tena yasmin saty anantaraṃ dharmajijñāsāvakalpate 
tathā hi prasiddhapadārthakaḥ sa kalpito bhavati 
tat tu vedādhyayanam 
tasmin hi sati sāvakalpate 
naitad evam 
anyasyāpi karmaṇo 'nantaraṃ dharmajijñāsā yuktā prāg api ca vedādhyayanāt 
yady evam na tarhi vedādhyayanaṃ pūrvaṃ dharmajijñāsāyāḥ 
evaṃ hi samāmananti  vedam adhītya snāyād iti 
iha ca vedam adhītya snāsyan dharmaṃ jijñāsamāna imam āmnāyam atikrāmet 
na cāmnāyo nāmātikramitavyaḥ 
tad ucyate  atikramiṣyāma imam āmnāyam 
anatikrāmanto vedam arthavantaṃ santam anarthakaṃ kalpayema 
dṛṣṭo hi tasyārthaḥ karmāvabodhanaṃ nāma 
na ca tasyādhyayanamātrāt tatrabhavanto yājñikāḥ phalaṃ samāmananti 
yad api ca samāmanantīva tatrāpi  dravyasaṃskārakarmasu parārthatvāt phalaśrutir arthavādaḥ syād ity arthavādatāṃ vakṣyati 
na cādhītavedasya snānānantaryam etad vidhīyate 
na hy atrānataryasya vaktā kaścic chabdo 'sti 
pūrvakālatāyāṃ hi ktvā smaryate nānantarye 
dṛṣṭārthatā cādhyayanasyānantarye vyāhanyeta 
lakṣaṇayā tv eṣo 'rthaḥ syāt 
na cedaṃ snānam adṛṣṭārthaṃ vidhīyate 
kiṃ tu lakṣaṇayāsnānādiniyamasya paryavasānaṃ vedādhyayanasamakālam āhuḥ vedam adhītya snāyād gurukulān mā samāvartiṣṭety adṛṣṭārthatāparihārāyaiva 
ataḥśabdo vṛttasyāpadeśako hetvarthena yathā kṣemasubhikṣo 'yaṃ deśaḥ ato 'ham asmin deśe prativasāmīti 
evam adhīto vedo dharmajijñāsāyāṃ hetur jñātaḥ anantaraṃ dharmo jijñāsitavyaḥ ity ataḥśabdasya sāmarthyam 
dharmāya hi vedavākyāni vicārayitum anadhītavedo na śaknuyāt 
ataḥ etasmāt kāraṇāt anantaraṃ dharmaṃ jijñāsitum icched ity ataḥśabdasyārthaḥ 
dharmāya jijñāsā dharmajijñāsā 
sā hi tasya jñātum icchā 
sa punaḥ kathaṃ jijñāsitavyaḥ ko dharmaḥ kathaṃlakṣaṇaḥ kāny asya sādhanāni kāni sādhanābhāsāni kiṃparaś ceti 
tatra ko dharmaḥ kathaṃlakṣaṇa ity ekenaiva sūtreṇa vyākhyātaṃ codanālakṣaṇo 'rtho dharma iti 
kāny asya sādhanāni kāni sādhanābhāsāni kiṃparaś ceti śeṣalakṣaṇena vyākhyātam 
kva puruṣaparatvaṃ kva vā puruṣo guṇabhūta ity etāsāṃ pratijñānāṃ piṇḍasya etat sūtram athāto dharmajijñāseti 
dharmaḥ prasiddho vā syād aprasiddho vā 
sa cet prasiddhaḥ na jijñāsyaḥ 
athāprasiddhaḥ natarām 
tad etad anarthakaṃ dharmajijñāsāprakaraṇam 
athavārthavat 
dharmaṃ prati hi vipratipannā bahuvidaḥ 
kecid anyaṃ dharmam āhuḥ kecid anyam 
so 'yam avicārya pravartamānaḥ kaṃcid evopādadāno vihanyetānarthaṃ carcchet 
tasmād dharmo jijñāsitavyaḥ 
sa hi niḥśreyasena puruṣaṃ saṃyunaktīti pratijānīmahe 
tad abhidhīyate 
codanālakṣaṇo 'rtho dharmaḥ 
nanv atathābhūtam apy arthaṃ brūyāc codanā yathā yatkiṃcana laukikaṃ vacanaṃ nadyās tīre phalāni santīti 
tat tathyam api bhavati vitatham api bhavatīti 
ucyate  vipratiṣiddham idam abhidhīyate bravīti ca vitathaṃ ceti 
bravītīti ucyate 'vabodhayati budhyamānasya nimittaṃ bhavatīti 
yasmiṃś ca nimittabhūte saty avabudhyate so 'vabodhayati 
yadi ca codanāyāṃ satyām agnihotrāt svargo bhavatīty avagamyate katham ucyate na tathā bhavatīti 
atha na tathā bhavati katham avabudhyate 
asantam artham avabudhyata iti vipratiṣiddham 
na ca svargakāmo yajetety ato vacanāt saṃdigdham avagamyate bhavati vā svargo na vā bhavatīti 
na ca niścitam avagamyamānam idaṃ mithyā syāt 
yo hi janitvā pradhvaṃsate naitad evam iti sa mithyāpratyayaḥ 
na caiṣa kālāntare puruṣāntare 'vasthāntare deśāntare vā viparyeti 
tasmād avitathaḥ 
tasmād avitathaḥ 
yat tu laukikaṃ vacanam tac cet pratyayitāt puruṣād indriyaviṣayaṃ vā avitatham eva tat 
athāpratyayitāt puruṣād anindriyaviṣayaṃ vā tat puruṣabuddhiprabhavam apramāṇam 
aśakyaṃ hi tat puruṣeṇa jñātum ṛte vacanāt 
aparasmāt pauruṣeyād vacanād avagatam iti cet tad api tenaiva tulyam 
naivaṃjātīyakeṣv artheṣu puruṣavacanaṃ prāmāṇyam upaiti jātyandhānām iva vacanaṃ rūpaviśeṣeṣu 
nanv aviduṣām upadeśo nāvakalpate 
upadiṣṭavantaś ca manvādayaḥ 
tasmāt puruṣāḥ santo viditavantaś ca 
yathā cakṣuṣā rūpam upalabhyata iti darśanād evāvagatam 
nanu sāmānyato dṛṣṭaṃ bhaviṣyati 
pauruṣeyaṃ vacanaṃ vitatham upalabhya vacanasāmānyād vedavacanaṃ mithyety anumīyate 
na anyatvāt 
na hy anyasya vitathabhāve 'nyasya vaitathyaṃ bhavitum arhati anyatvād eva 
na hi devadattasya śyāmatve yajñadattasyāpi śyāmatvaṃ bhavitum arhati 
api ca puruṣavacanasādharmyād vedavacanaṃ vitatham ity anumānam 
pratyakṣas tu vedavacane pratyayaḥ 
na cānumānaṃ pratyakṣavirodhi pramāṇaṃ bhavati 
tasmāc codanālakṣaṇo 'rthaḥ śreyaskaraḥ 
evaṃ tarhi śreyaskaro jijñāsitavyaḥ 
kiṃ dharmajijñāsayā ucyate  ya eva śreyaskaraḥ sa eva dharmaśabdenocyate 
katham avagamyate yo hi yāgam anutiṣṭhati taṃ dhārmika iti samācakṣate 
yaś ca yasya kartā sa tena vyapadiśyate yathā pācako lāvaka iti 
tena yaḥ puruṣaṃ niḥśreyasena saṃyunakti sa eva dharmaśabdenocyate 
na kevalaṃ loke vede 'pi 
yajñena yajñam ayajanta devāḥ 
tāni dharmāṇi prathamāny āsan 
ity yajatiśabdavācyam eva dharmaṃ samānanti 
ubhayam iha codanayā lakṣyate artho 'narthaś ca 
ko 'rthaḥ yo niḥśreyasāya jyotiṣṭomādiḥ 
ko 'narthaḥ yaḥ pratyavāyāya śyeno vajra iṣur ity evamādiḥ 
tatrānartho dharma ukto mā bhūd ity arthagrahaṇam 
kathaṃ punar asāv anarthaḥ hiṃsā hi sā sā ca pratiṣiddhā 
kathaṃ punar asāv anarthaḥ kartavyatayopadiśyate ucyate  naiva śyenādayaḥ kartavyatayā vijñāyante 
yo hi hiṃsitum icchet tasyāyam abhyupāya iti hi teṣām upadeśaḥ 
śyenenābhicaran yajeteti hi samāmananti nābhicaritavyam iti 
ucyate  yatra vākyād evārtho 'vagamyate tatraivam 
tat tu vaidikeṣu na sūtreṣu 
anyato 'vagate 'rthe sūtram evamartham ity avagamyate tena caikadeśaḥ sūtryata iti sūtram 
tatra bhinnayor eva vākyayor imāv ekadeśāv ity avagantavyam 
athavā arthasya sataś codanālakṣaṇasya dharmatvam ucyata ity ekārtham eveti 
tasya nimittaparīṣṭiḥ 
uktam asmābhiś codanānimittaṃ dharmasya jñānam iti 
tat pratijñāmātreṇoktam 
idānīṃ tasya nimittaṃ parīkṣiṣyāmahe kiṃ codanaivotānyad apīti 
tasmān na tāvan niścīyate codanālakṣaṇo 'rtho dharma iti 
tad ucyate 
satsaṃprayoge puruṣasyendriyāṇāṃ buddhijanma tat pratyakṣam animittam vidyamānopalaṃbhanatvāt 
idaṃ parīkṣyate  pratyakṣaṃ tāvad animittam 
kiṃ kāraṇam evaṃlakṣaṇakaṃ hi tat  satsaṃprayoge puruṣasyendriyāṇāṃ buddhijanma tat pratyakṣam 
satīndriyārthasaṃbandhe yā puruṣasya buddhir jāyate tat pratyakṣam 
bhaviṣyaṃś caiṣo 'rtho na jñānakāle 'sti 
sataś caitad upalambhanam nāsataḥ 
ataḥ pratyakṣam animittam 
buddhir vā janma vā saṃnikarṣo veti naiṣāṃ kasyacid avadhāraṇārtham etat sūtram 
satīndriyārthasaṃprayoge nāsatīty etāvad avadhāryate 
anekasminn avadhāryamāṇe bhidyeta vākyam 
pratyakṣapūrvakatvāc cānumānopamānārthāpattīnām apy akāraṇatvam 
abhāvo 'pi nāsti yataḥ 
autpattikas tu śabdasyārthena saṃbandhas tasya jñānam upadeśo 'vyatirekaś cārthe 'nupalabdhe tat pramāṇaṃ bādarāyaṇasya anapekṣatvāt 
autpattika iti nityaṃ brūmaḥ 
utpattir hi bhāva ucyate lakṣaṇayā 
aviyuktaḥ śabdārthayor bhāvaḥ saṃbandhena notpannayoḥ paścāt saṃbandhaḥ 
autpattikaḥ śabdasyārthena saṃbandhas tasyāgnihotrādilakṣaṇasya dharmasya nimittaṃ pratyakṣādibhir anavagatasya 
katham upadeśo hi bhavati 
upadeśa iti viśiṣṭasya śabdasyoccāraṇam 
avyatirekaś ca bhavati tasya jñānasya 
na hi tad utpannaṃ jñānaṃ viparyeti 
yac ca nāma jñānam utpannaṃ na viparyeti na tac chakyate vaktuṃ naitad evam iti yathā vijñāyate na tathā bhavati yathaitan na vijñāyate tathaitad iti 
anyad asya hṛdaye anyad vāci syāt 
evaṃ vadato viruddham idam avagamyata asti nāsti ceti 
tasmāt tat pramāṇam anapekṣatvāt 
na hy evaṃ sati pratyayāntaram apekṣitavyaṃ puruṣāntaraṃ vā 
svayaṃpratyayo hi asau 
bādarāyaṇasyedaṃ mataṃ kīrtyate bādarāyaṇaṃ pūjayituṃ nātmīyaṃ mataṃ paryudasitum 
vṛttikāras tv anyathemaṃ granthaṃ varṇayāṃcakāra tasya nimittaparīṣṭir ity evamādim  na parīkṣitavyaṃ nimittam 
pratyakṣādīni hi prasiddhāni pramāṇāni tadantargataṃ ca śāstram 
atas tad api na parīkṣitavyam 
nanu vyabhicārāt parīkṣitavyaṃ nimittam 
śuktikā hi rajatavat prakāśate yatas tena pratyakṣaṃ vyabhicarati tanmūlatvāc cānumānādīny api 
tatrāparīkṣya pravartamāno 'rthād vihanyeta anarthaṃ cāpnuyāt kadācit 
tatsaṃprayoge puruṣasyendriyāṇāṃ buddhijanma sat pratyakṣam 
yadviṣayaṃ jñānam tenaiva saṃprayoga indriyāṇāṃ puruṣasya buddhijanma sat pratyakṣam 
yad anyaviṣayaṃ jñānam anyasaṃprayoge bhavati na tat pratyakṣam 
kathaṃ punar idam avagamyata idam tatsaṃprayoge idam anyasaṃprayoga iti 
yan nānyasaṃprayoge tat tatsaṃprayoge 
etadviparītam anyasaṃprayoga iti 
kathaṃ jñāyate yadā hi śuktikāyām api rajataṃ manyamano rajatasaṃnikṛṣṭaṃ me cakṣur iti manyate bādhakaṃ hi yatra jñānam utpadyate naitad evam mithyājñānam idam iti tad anyasaṃprayoge viparītaṃ tatsaṃprayoga iti 
prāg bādhakajñānotpatteḥ katham avagamyate yadā na tatkāle saṃyagjñānasya mithyājñānasya ca kaścid viśeṣaḥ yadā kṣudādibhir upahataṃ mano bhavati indriyaṃ vā timirādibhiḥ saukṣmyādibhir vā bāhyo viṣayaḥ tato mithyājñānam anupahateṣu saṃyagjñānam 
indriyamanorthasaṃnikarṣo hi jñānasya hetuḥ asati tasmin ajñānāt 
tadantargato doṣo mithyājñānasya hetuḥ 
duṣṭeṣu hi jñānaṃ mithyā bhavati 
katham avagamyate doṣāpagame saṃpratipattidarśanāt 
kathaṃ duṣṭāduṣṭāvagama iti cet prayatnenānvicchanto na ced doṣam upalabhemahi pramāṇābhāvād aduṣṭam iti manyemahi 
tasmād yasya ca duṣṭaṃ karaṇaṃ yatra ca mithyeti pratyayaḥ sa evāsamīcīnaḥ pratyayo nānya iti 
nanu sarva eva nirālambanaḥ svapnavat pratyayaḥ 
pratyayasya hi nirālambanatā svabhāva upalakṣitaḥ svapne 
jāgrato 'pi stambha iti vā kuḍyam iti vā pratyaya eva bhavati 
tasmāt so 'pi nirālambanaḥ 
śūnyas tu 
katham arthajñānayor ākārabhedaṃ nopalabhāmahe 
pratyakṣā ca no buddhiḥ 
atas tadbhinnam artharūpaṃ nāma na kiṃcid astīti paśyāmaḥ 
syād etad evam yady arthākārā buddhiḥ syāt 
nirākārā tu no buddhiḥ ākāravān bāhyo 'rthaḥ 
sa hi bahirdeśasaṃbaddhaḥ pratyakṣam upalabhyate 
arthaviṣayā hi pratyakṣabuddhir na buddhyantaraviṣayā 
kṣaṇikā hi sā na buddhyantarakālam avasthāsyata iti 
utpadyamānaivāsau jñāyate jñāpayati cārthāntaraṃ pradīpavad iti yady ucyeta tan na 
na hy ajñāte 'rthe kaścid buddhim upalabhate jñāte tv anumānād avagacchati 
tatra yaugapadyam anupapannam 
api ca kāmam ekarūpatve buddher evābhāvaḥ na tv arthasya pratyakṣasya sataḥ 
na caikarūpyam 
nirākārām eva hi buddhim anumimīmahe sākāraṃ cārthaṃ pratyakṣam evāvagacchāmaḥ 
tasmād arthālambanaḥ pratyayaḥ 
api ca niyatanimittas tantuṣv evopādīyamāneṣu paṭapratyayaḥ 
itarathā tantūpādāne 'pi kadācid ghaṭabuddhir avikalendriyasya syāt 
na caivam asti 
tasmān na nirālambanaḥ pratyayaḥ 
ato na vyabhicarati pratyakṣam 
anumānaṃ jñātasaṃbandhasya ekadeśadarśanād ekadeśāntare 'saṃnikṛṣṭe 'rthe buddhiḥ 
tat tu dvividhaṃ pratyakṣatodṛṣṭasaṃbandhaṃ sāmānyatodṛṣṭasaṃbandhaṃ ca 
tatra pratyakṣatodṛṣṭasaṃbandhaṃ yathā dhūmākṛtidarśanād agnyākṛtivijñānam 
sāmānyatodṛṣṭasaṃbandhaṃ ca yathā devadattasya gatipūrvikaṃ deśāntaraprāptim upalabhyāditye 'pi gatismaraṇam 
śāstraṃ śabdavijñānād asaṃnikṛṣṭe 'rthe vijñānam 
upamānam api sādṛśyam asaṃnikṛṣṭe 'rthe buddhim utpādayati yathā gavayadarśanaṃ gosmaraṇasya 
arthāpattir api dṛṣṭaḥ śruto vārtho 'nyathā nopapadyata ity arthakalpanā yathā jīvato devadattasya gṛhābhāvadarśanena bahirbhāvasya adṛṣṭasya kalpanā 
abhāvo 'pi pramāṇābhāvo nāstīty asyārthasyāsaṃnikṛṣṭasya 
tasmāt prasiddhatvān na parīkṣitavyaṃ nimittam 
nanu pratyakṣādīny anyāni bhavantu nāma pramāṇāni śabdas tu na pramāṇam 
kutaḥ 
animittaṃ vidyamānopalambhanatvāt 
mardanam tatkālaṃ mardanasukham 
kālāntare phalaṃ dāsyatīti cet na na kālāntare phalam iṣṭer ity avagacchāmaḥ 
kutaḥ yadā tāvad asau vidyamānā āsīt tadā phalaṃ na dattavatī 
yadā phalam utpadyate tadāsau nāsti 
asatī ca kathaṃ dāsyati api ca karmakāla eva phalaṃ śrūyate  yāgaḥ karaṇam iti vākyād avagamyate karaṇaṃ ced utpannam kāryeṇa bhavitavyam iti 
pratyakṣaṃ ca phalakāraṇam anyad upalabhāmahe 
na ca dṛṣṭe kāraṇe saty adṛṣṭaṃ kalpayituṃ śakyate pramāṇābhāvāt 
evaṃ dṛṣṭāpacārasya vedasya svargādy api phalaṃ na bhavatīti manyāmahe 
dṛṣṭaviruddham api bhavati kiṃcid vaidikaṃ vacanam 
pātracayanaṃ vidhāyāha  sa eṣa yajñāyudhī yajamāno 'ñjasā svargaṃ lokaṃ yātīti pratyakṣaṃ śarīraṃ vyapadiśati 
na ca tat svargaṃ lokaṃ yāti 
pratyakṣaṃ hi tad dahyate 
na caiṣa yātīti vidhiśabdaḥ 
evaṃjātīyakaṃ ca pramāṇaviruddhaṃ vacanam apramāṇam ambuni majjanty alābūni grāvānaḥ plavanta iti yathā 
tatsāmānyād agnihotrādicodanāsv apy anāśvāsaḥ 
tasmān na codanālakṣaṇo 'rtho dharmaḥ 
autpattikas tu śabdasyārthena saṃbandhas tasya jñānam 
syād etad evam  naiva śabdasyārthenāsti saṃbandhaḥ kuto 'sya pauruṣeyatā veti 
katham syāc ced arthena saṃbandhaḥ kṣuramodakaśabdoccāraṇe mukhasya pāṭanapūraṇe syātām
yadi saṃśleṣalakṣaṇaṃ saṃbandham abhipretyocyate 
kāryakāraṇanimittanaimittikāśrayāśrayibhāvayaunādayas tu saṃbandhāḥ śabdasyānupapannā eveti 
ucyate  yo 'tra vyapadeśyaḥ saṃbandhaḥ tam ekaṃ na vyapadiśati bhavān pratyayyasya pratyāyakasya ca yaḥ saṃjñāsaṃjñilakṣaṇaḥ saṃbandhas tam iti 
āha  yadi pratyāyakaḥ śabdaḥ prathamaśrutaḥ kiṃ na pratyāyayati ucyate  sarvatra no darśanaṃ pramāṇam 
pratyāyaketi hi pratyayaṃ dṛṣṭvāvagacchāmaḥ na prathamaśruta iti prathamaśravaṇe pratyayam adṛṣṭvā 
yāvatkṛtvaḥ śrutād arthāvagamaḥ 
yathā cakṣur draṣṭr na bāhyena prakāśena vinā prakāśayatīty adraṣṭṛ na bhavati 
yady evam arthapratyayo nopapadyate 
katham ekaikākṣaravijñāne hy artho nopalabhyate 
na cākṣaravyatirikto 'nyaḥ kaścid asti samudāyo nāma yato 'rthapratipattiḥ syāt 
yadā hi gakāraḥ na tadaukārādivisarjanīyau 
yadaukāravisarjanīyau na tadā gakāraḥ 
ato gakārādivyatirikto 'nyo gośabdo 'sti yato 'rthapratipattiḥ syāt 
antarhite 'pi śabde smaraṇād arthapratyaya iti cet na 
smṛter api kṣaṇikatvād akṣarais tulyatā 
pūrvavarṇajanitasaṃskārasahito 'ntya varṇaḥ pratyāyaka ity adoṣaḥ 
nanv evam api śabdād arthaṃ pratipadyāmaha iti laukikaṃ vacanam anupapannaṃ syāt 
ucyate  yadi nopapadyate anupapannaṃ nāma 
na hi laukikaṃ vacanam anupapannam ity etāvatā pratyakṣādibhir anavagamyamāno 'rthaḥ śakyo 'bhyupagantum 
laukikāni vacanāny upapannārthāny anupapannārthāni ca dṛśyante yathā devadatta gām abhyājety evamādīni daśa dāḍimāni ṣaḍ apūpā ity evamādīni ca 
api ca naivaitad anupapannārtham 
akṣarebhyaḥ saṃskāraḥ saṃskārād arthapratipattir iti bhavanty arthapratpattāv akṣarāṇi nimittam 
gauṇa eṣa śabda iti cet na gauṇo 'kṣareṣu nimittabhāvaḥ tadbhāve bhāvāt tadabhāve cābhāvāt 
athāpi gauṇaḥ syāt na gauṇaḥ śabdo mā bhūd ity etāvatā pratyakṣādibhir anavagamyamāno 'rthaḥ śakyaḥ parikalpayitum 
na hy agnir māṇavaka ity ukte 'gniśabdo gauṇo mā bhūd iti jvalana eva māṇavaka ity adhyavasīyate 
na ca pratyakṣo gakārādibhyo 'nyo gośabda iti bhedadarśanābhāvād abhedadarśanāc ca 
gakārādīni hi pratyakṣāṇi 
tasmād gaur iti gakārādivisarjanīyāntaṃ padam akṣarāṇy eva 
na tebhyo vyatiriktam anyat padaṃ nāma iti 
nanu saṃskārakalpanāyām apy adṛṣṭakalpanā 
ucyate  śābdakalpanāyāṃ sā ca śabdakalpanā ca 
tasmād akṣarāṇy eva padam 
atha gaur ity asya śabdasya ko 'rthaḥ sāsnādiviśiṣṭākṛtir iti brūmaḥ 
nanv ākṛtiḥ sādhyāsti vā na veti na pratyakṣā satī sādhyā bhavitum arhati 
rucakaḥ svastikaḥ vardhamānaka iti hi pratyakṣaṃ dṛśyate 
vyamoha iti cet na 
nāsti pratyayaviparyāse vyamoha iti śakyate vaktum 
ata upapannaṃ jaiminivacanam ākṛtiḥ padārtha iti 
yathā ca ākṛtiḥ śabdārthas tathopariṣṭān nipuṇataram upapādayiṣyāma iti 
atha saṃbandhaḥ ka iti yat śabde vijñāte 'rtho vijñāyate 
sa tu kṛtaka iti pūrvam upapāditam 
tasmān manyāmahe kenāpi puruṣeṇa śabdānām arthaiḥ saha saṃbandhaṃ kṛtvā saṃvyavahartuṃ vedāḥ praṇītā iti 
tad idānīm ucyate  apauruṣeyatvāt saṃbandhasya siddham iti 
kathaṃ punar idam avagamyate 'pauruṣeya eṣa saṃbandha iti puruṣasya saṃbandhur abhāvāt 
kathaṃ saṃbandhā nāsti pratyakṣasya pramāṇasya abhāvāt tatpūrvakatvāc cetareṣām 
na 
yadi hi puruṣaḥ kṛtvā saṃbandhaṃ vyavahārayet vyavahārakāle 'vaśyaṃ smartavyo bhavet 
saṃpratipattau hi kartṛvyavahartror arthaḥ sidhyati na vipratipattau 
na hi vṛddhiśabdena apāṇiner vyavahārata ādaicaḥ pratiyeran pāṇinikṛtim ananumanyamānasya vā 
tathā makāreṇāpy apiṅgalasya na sarvagurus trikaḥ pratīyeta piṅgalakṛtim ananumanyamānasya vā 
tena kartṛvyavahartārau saṃpratipadyete 
tena vedair vyavaharadbhir avaśyaṃ smaraṇīyaḥ saṃbandhasya kartā syād vyavahārasya ca 
na hi vismṛte vṛddhir ādaij ity asya sūtrasya kartari vṛddhir yasyācām ādis tad vṛddham iti kiṃcit pratīyeta 
tasmād asmaraṇād avagacchāmaḥ na kṛtvā saṃbandhaṃ vyavahārārthaṃ kenacid vedāḥ praṇītā iti 
yady api ca vismaraṇam upapadyeta tathāpi na pramāṇam antareṇa saṃbandhāraṃ pratipadyemahi yathā vidyamānasyāpy anupalambhanaṃ bhavatīti naitāvatā vinā pramāṇena śaśaviṣāṇaṃ pratipadyemahi 
tasmād apauruṣeyaḥ śabdasyārthena saṃbandha iti 
nanv arthāpattyā saṃbandhāraṃ pratipadyemahi 
na hi akṛtasaṃbandhāc chabdād arthaṃ pratipadyamānam upalabhāmahe 
pratipadyeraṃs cet prathamaśravaṇe 'pi pratipadyeran 
tadanupalambhanād avaśyaṃ bhavitavyaṃ saṃbandhreti manyāmaha iti cet na 
siddhavad upadeśāt 
yathā asmin deśe sāsnādimati gośabdaḥ evaṃ sarveṣu durgameṣv api 
bahavaḥ saṃbandhāraḥ kathaṃ saṃgaṃsyante 
eko 'pi na śaknuyāt 
ato nāsti saṃbandhā 
apara āha  avyatirekaś ca 
na hi saṃbandhavyatiriktaḥ kaścit kālo 'sti yasmin na kaścid api śabdaḥ kenacid arthena saṃbaddha āsīt 
katham saṃbandhakriyaiva hi nopapadyate 
avaśyam anena saṃbandhaṃ kurvatā kenacic chabdena kartavyaḥ 
yena kriyeta tasya kena kṛtaḥ athānyena kenacit kṛtaḥ tasya keneti tasya keneti naivāvatiṣṭhate 
tasmād avaśyam anena saṃbandhaṃ kurvatā akṛtasaṃbandhāḥ kecana śabdā vṛddhavyavahārasiddhā abhyupagantavyāḥ 
asti ced vyavahārasiddhiḥ na niyogataḥ saṃbandhrā bhavitavyam ity arthāpattir api nāsti 
syād etat  aprasiddhasaṃbandhā bālāḥ kathaṃ vṛddhebhyaḥ pratipadyanta iti 
na hi dṛṣṭe 'nupapannaṃ nāma 
dṛṣṭā hi bālā vṛddhebhyaḥ pratipadyamānāḥ na tv apratipannasaṃbandhāḥ saṃbandhasya kartuḥ 
tasmād vaiṣamyam 
arthe 'nupalabdhe 
ataś ca  tat pramāṇam anapekṣatvāt 
na hy evaṃ sati puruṣāntaraṃ pratyayāntaraṃ vā apekṣate 
tasmāc codanālakṣaṇa eva dharmo nānyalakṣaṇaḥ 
bādarāyaṇagrahaṇam uktam 
atha yad uktam animittaṃ śabdaḥ 
karmakāle phalādarśanāt kālāntare ca karmābhāvāt pramāṇaṃ nāstīti tad ucyate  na syāt pramāṇam yadi pañcaiva pramāṇāny abhaviṣyan 
yena yena hi pramīyate tat tat pramāṇam 
śabdenāpi pramīyate tataḥ śabdo 'pi pramāṇam yathaiva pratyakṣam 
na ca pramāṇena avagatam pramāṇāntareṇa anavagatam ity etāvatānavagataṃ bhavati 
na caivaṃ śrūyate kṛte karmaṇi tāvaty eva phalaṃ bhavati kiṃ tu karmaṇā phalaṃ prāpyata iti 
yac ca kālāntare phalasya anyat pratyakṣaṃ kāraṇam astīti naiṣa doṣaḥ 
tac caiva hi
tatra kāraṇaṃ śabdaś ceti 
yat tu pratyakṣaviruddhaṃ vacanam upanyastam  sa eṣa yajñāyudhī yajamāno 'ñjasā svargaṃ lokaṃ yātīti pratyakṣaṃ śarīraṃ vyapadiśatīti 
tad ucyate  śarīrasaṃbandhāt yasya tac charīram so 'pi tair yajñāyudhair yajñāyudhīty ucyate 
āha  ko 'sāv anyaḥ nainam upalabhāmahe 
āha  kuta eṣaḥ saṃpratyayaḥ sukhādibhyo 'nyas tadvān astīti 
na hi sukhādipratyākhyānena tasya svarūpam upalabhāmahe 
tasmāc chaśaviṣāṇavad asau nāsti 
athocyate  tena vinā kasya sukhādaya iti
na kasyacid apīti vakṣyāmaḥ 
na hi yo ya upalabhyate tasya tasya saṃbandhinā bhavitavyam 
yasya saṃbandho 'py upalabhyate saṃbandhī ca tasyāyaṃ saṃbandhīti gamyate 
na hi candramasam ādityaṃ vopalabhya saṃbandhyantarānveṣaṇā bhavati kasyāyam iti 
na kasyacid apīty avadhāryate 
tasmān na sukhādibhyo 'nyas tadvān astīti 
athopalabdhasyāvaśyaṃ kalpayitavyaḥ saṃbandhī bhavet tata ātmānam apy anena prakāreṇopalabhya kasyāyam iti saṃbandhyantaram anviṣyema 
tam api kalpayitvānyam api kalpayitvānyam ity anavasthaiva syāt 
atha kaṃcit kalpayitvā na saṃbandhyantaram api kalpayiṣyasi tāvaty eva viraṃsyasi tāvatā ca paritokṣyasi tato vijñāna eva parituṣya tāvaty eva virantum arhasi 
atrocyate  yadi vijñānād anyo vijñātā nāsti kas tarhi jānātīty ucyate jñānasya kartur abhidhānam anena śabdenopapadyate 
tad eṣa śabdo 'rthavān kartavya iti jñānād vyatiriktam ātmānaṃ kalpayiṣyāma iti 
ucyate  icchayātmānam upalabhāmahe 
katham upalabdhapūrve hy abhiprete bhavatīcchā nānupalabdhapūrve 
yathā merum uttareṇa yāny asmajjātīyair anupalabdhapūrvāṇi svādūni vṛkṣaphalāni na tāni praty asmākam icchā bhavati 
no khalv anyena puruṣeṇopalabdhe 'pi viṣaye 'nyasyānupalabdhur icchā bhavati 
bhavati cānyedyur upalabdhe 'paredyur icchā 
atas tenopalambhanena samānakartṛkā sety avagacchāmaḥ 
yadi vijñānamātram evedam upalambhakam abhaviṣyat pradhvaste tasmin kasyāparedyur icchābhaviṣyat 
atha vijñānād anyo vijñātā nityaḥ tata ekasmin ahani ya upalabdhā aparedyur api sa evaiṣiṣyati 
itarathecchānupapannā syāt 
atrāha  anupapannam iti naḥ kva saṃpratyayaḥ yan na pramāṇenāvagatam 
vijñānāt tāvad anyan nopalabhāmahe 
yac ca nopalabhāmahe tac chaśaviṣāṇavad eva nāstīty avagacchāmaḥ 
na ca tasmin asati vijñānasadbhāvo 'nupapannaḥ pratyakṣāvagatatvād eva 
kṣaṇikatvaṃ cāsya pratyakṣapūrvakam eva 
na ca jñātari vijñānād anyasmin asati jñāne cānitye aparedyur icchānupapannā pratyakṣāvagatatvād eva 
no khalv apy etad dṛṣṭaṃ ya evānyedyur upalabdhā sa evāparedyur eṣiteti 
idaṃ tu dṛṣṭaṃ yat kvacid anyena dṛṣṭam anya icchati kvacin na 
samānāyāṃ santatāv anya icchati santatyantare necchatīti 
tasmān na sukhādivyatirikto 'nyo 'stīti 
atrāha  smṛtir apīcchāvat 
pūrvavijñānasadṛśaṃ vijñānam pūrvavijñānaviṣayaṃ vā smṛtir ity ucyate 
tac ca draṣṭari vinaṣṭe 'pi aparedyur utpadyamānaṃ nānupapannam pratyakṣāvagatatvād eva 
anyasmin skandhaghane 'nyena skandhaghanena yaj jñānam tat tatsantatijenānyenopalabhyate nātatsantatijena 
tasmāc chūnyāḥ skandhaghanā iti 
athāsminn arthe brāhmaṇaṃ bhavati  vijñānaghana evaitebhyo bhūtebhyaḥ samutthāya tāny evānuvinaśyati na pretya saṃjñāstīti 
atrocyate  naitad evam 
anyedyur dṛṣṭe 'paredyuḥ  aham idam adarśam iti bhavati pratyayaḥ 
pratyagātmani caitad bhavati na paratra 
paro hy asau yo 'nyedyur dṛṣṭavān 
tasmāt tadvyatirikto 'nyo 'sti yatrāyam ahaṃśabdaḥ 
āha  paratrāpy ahaṃśabdo bhaktyā dṛśyate tad yathāham eva putraḥ aham eva devadattaḥ aham eva gacchāmīti 
āha  yadi vijñānād anyad asti vijñātṛ vijñānam apāsya tan nidarśyatām  idam tad īdṛśam ceti 
na ca tan nidarśyate 
tasmān na tato 'nyad astīti 
atrocyate  svasaṃvedyaḥ sa bhavati 
nāsāv anyena śakyate draṣṭum 
katham asau nidarśyeteti 
yathā ca kaścic cakṣuṣmān svayaṃ rūpaṃ paśyati na ca śaknoty anyasmai jātyandhāya tan nidarśayitum na ca tan na śakyate nidarśayitum ity etāvatā nāstīty avagamyate evam asau puruṣaḥ svayam ātmānam upalabhate na cānyasmai śaknoti darśayitum anyasya draṣṭus taṃ puruṣaṃ prati darśanaśaktyabhāvāt 
so 'py anyaḥ puruṣaḥ svayam ātmānam upalabhate na parātmānam 
tena sarve svena svenātmanā ātmānam upalabhamānāḥ santy eva yady api parapuruṣair nopalabhyanta iti 
athāsmin arthe brāhmaṇaṃ bhavati  śāntāyāṃ vāci kiṃjyotir evāyaṃ puruṣaḥ ātmajyotiḥ saṃrāḍ iti hovāceti 
pareṇa nopalabhyata ity atrāpi brāhmaṇaṃ bhavati  agṛhyo na hi gṛhyateti 
pareṇa na gṛhyata ity etadabhiprāyam etat 
kutaḥ svayaṃjyotiṣṭvavacanāt 
atrāpi brāhmaṇaṃ bhavati  atrāyaṃ puruṣaḥ svayaṃjyotir bhavatīti 
yaḥ svayaṃ paśyati na tato 'nyaḥ puruṣa ity etad api puruṣapravṛttyānumīyate yadāsau puruṣaḥ pūrvedyuḥ sāmikṛtānām arthānāṃ pratisamādhāne śeṣānuṣṭhāne ca yatate ataḥ pravṛttyāvagamyate nūnam asāv anityān nityam avagacchatīti 
upamānāc copadiśyate yādṛśaṃ bhavān svayam ātmānaṃ paśyati anenopamānenāvagaccha  aham api tādṛṣam eva paśyāmīti yathā kaścid ātmīyāṃ vedanāṃ parasmā ācakṣīta  dahyamānasyeva me bhavati yātyamānasyeva me bhavati rudhyamānasyeva me bhavatīti 
ataḥ svayam avagamyamānatvād asti tadvyatiriktaḥ puruṣa iti 
yad apy ucyate  vijñānam apāsya tan nidarśyatām iti yady upāyam eva niśedhasi na śakyam upāyam antareṇopeyam upetum 
ayam evābhyupāyo jñātavyānām arthānāṃ yo yathā jñāyate sa tatheti 
tad yathā  kaḥ śuklo nāma yatra śuklatvam asti 
kiṃ śuklatvaṃ nāma yatra śuklaśabdapravṛttiḥ 
kva tasya pravṛttiḥ yac chuklaśabda uccarite pratīyate 
tasmān na vijñānaṃ pratyākhyāya kasyacid rūpaṃ nidarśayituṃ śakyam 
atha yad uktaṃ vijñānaghana evaitebhyo bhūtebhyaḥ samutthāya tāny evānuvinaśyati na pretya saṃjñāstīti atrocyate  atraiva mā bhagavān mohāntam āpīpadad iti paricodanottarakāle 'pahnutya mohāntābhiprāyam asya vacanasya varṇitavān na vā are 'haṃ mohaṃ bravīmi avināśī vā are 'yam ātmānucchittidharmā mātrāsaṃsargas tv asya bhavatīti 
tasmān na vijñānamātram 
tasmād vaiṣamyam 
yad uktam  na caiṣa yātīti vidhiśabda iti mā bhūd vidhiśabdaḥ 
svargakāmo yajeteti vacanāntareṇāvagatam anuvadiṣyate 
tasmād avirodhaḥ 
karmaike tatra darśanāt 
uktam  nityaḥ śabdārthayoḥ saṃbandha iti 
tad anupapannam śabdasyānityatvāt 
vinaṣṭaḥ śabdaḥ punar asya kriyamāṇasyārthenākṛtakaḥ saṃbandho nopapadyate 
na hi prathamaśrutāc chabdāt kaścid arthaṃ pratyeti 
kathaṃ punar anityaḥ śabdaḥ 
prayatnād uttarakālaṃ dṛśyate yataḥ 
ataḥ prayatnānantaryāt tena kriyata iti gamyate 
nanv abhivyañjyāt sa enam 
neti brūmaḥ 
na hy asya prāg abhivyañjanāt sadbhāve kiṃcana pramāṇam asti 
saṃś cābhivyajyate nāsan 
asthānāt 
karotiśabdāt 
api ca śabdaṃ kuru mā śabdaṃ kārṣīr iti vyavahartāraḥ prayuñjate na te nūnam avagacchanti sa evāyaṃ śabda iti 
sattvāntare ca yaugapadyāt 
nānādeśeṣu ca yugapac chabdam upalabhāmahe tad ekasya nityasyānupapannam iti 
asati viśeṣe nityasya nānekatvam 
kāryāṇāṃ tu bahūnāṃ nānādeśeṣu kriyamāṇānām upapadyate 'nekadeśasaṃbandhaḥ 
tasmād apy anityaḥ 
prakṛtivikṛtyoś ca 
api ca dadhyatrety atrekāraḥ prakṛtiḥ yakāro vikṛtir ity upapadiśanti 
yad vikriyate tad anityam 
ikārasādṛśyaṃ ca yakārasyopalabhyate tenāpi tayoḥ prakṛtivikārabhāvo lakṣyate 
vṛddhiś ca kartṛbhūmnāsya 
api ca bahubhir uccārayadbhir mahān śabdaḥ śrūyate 
sa yady abhivyajyate bahubhir alpaiś coccāryamāṇas tāvān evopalabhyeta 
ato manyāmahe nūnam asyaikaikena kaścid avayavaḥ kriyate yat pracayād ayaṃ mahān upalabhyate 
samaṃ tu tatra darśanam 
tuśabdāt pakṣo viparivartate 
yad uktam  prayatnād uttarakāle darśanāt kṛtako 'yam iti 
yadi vispaṣṭena hetunā śabdasya nityatvaṃ vaktuṃ śakṣyāmaḥ tato nityapratyayasāmarthyāt prayatnenābhivyajyata iti bhaviṣyati 
yadi prāg uccāraṇād anabhivyaktaḥ prayatnenābhivyajyate 
tasmād ubhayoḥ pakṣayoḥ samam etat 
sataḥ param adarśanaṃ viṣayānāgamāt 
yad aparaṃ kāraṇam uktam  uccaritapradhvasta iti 
atrāpi yadi śakṣyāmo nityatām asya vispaṣṭaṃ vaktum tato nityapratyayasāmarthyāt kadācid upalambhaṃ kadācid anupalambhaṃ dṛṣṭvā kiṃcid upalambhasya nimittaṃ kalpayiṣyāmaḥ 
tac ca saṃyogavibhāgasadbhāve sati bhavatīti saṃyogavibhāgāv evābhivyañjakāv iti vakṣyāmaḥ 
uparatayoḥ saṃyogavibhāgayoḥ śrūyata iti cet 
naitad evam 
na nūnam uparamanti saṃyogavibhāgāḥ yata upalabhyate śabda iti 
na hi te pratyakṣā iti 
yadi śabdaṃ saṃyogavibhāgā evābhivyañjanti na kurvanti ākāśaviṣayatvāc chabdasyākāśasyaikatvād ya evāyam atra śrotrākāśaḥ sa eva deśāntareṣv apīti śrughnasthaiḥ saṃyogavibhāgair abhivyaktaḥ pāṭaliputre 'py upalabhyeta 
naitad evam 
abhighātena hi preritā vāyavas timitāni vāyvantarāṇi pratibādhamānāḥ sarvatodikkān saṃyogavibhāgān utpādayanti 
yāvad vegam abhipratiṣṭhante 
te ca vāyor apratyakṣatvāt saṃyogavibhāgā nopalabhyante 
anuparateṣv eva teṣu śabda upalabhyate noparateṣu 
ato na doṣaḥ 
ata eva cānuvātaṃ dūrād upalabhyate śabdaḥ 
prayogasya param 
yad aparaṃ kāraṇam uktam  śabdaṃ kuru mā kārṣīr iti vyavahartāraḥ prayuñjate 
yady asaṃśayaṃ nityaḥ śabdaḥ śabdaprayogaṃ kurv iti bhaviṣyati yathā gomayāt kurv iti saṃhāre 
ādityavad yaugapadyam 
gṛhyate 
vāyavīyāḥ punaḥ saṃyogavibhāgā apratyakṣasya vāyoḥ karṇaśaṣkulīpradeśe prādurbhavanto nopalabhyanta iti nānupapannam 
ata eva vyāmoho yan nānādeśeṣu śabda iti 
ākāśadeśaś ca śabda iti 
ekaṃ ca punar ākāśam 
ato 'pi na nānādeśeṣu 
api caikarūpye sati deśabhedena kāmaṃ deśā eva bhinnāḥ na tu śabdaḥ 
tasmād ayam apy adoṣaḥ 
varṇāntaram avikāraḥ 
na ca dadhyatrety atra prakṛtivikārabhāvaḥ 
śabdāntaram ikārād yakāraḥ 
na hi yakāraṃ prayuñjānā ikāram upādadate yathā kaṭaṃ cikrīrṣanto vīraṇāni 
na ca sādṛśyamātraṃ dṛṣṭvā prakṛtir vikṛtir vocyate 
na hi dādhipiṭakaṃ dṛṣṭvā kundapiṭakaṃ ca prakṛtivikārabhāvo 'vagamyate 
tasmād ayam apy adoṣaḥ 
nādavṛddhiparā 
nityas tu syād darśanasya parārthatvāt 
nityaḥ śabdo bhavitum arhati 
kutaḥ darśanasya parārthatvāt 
darśanam uccāraṇam tat parārthaṃ param arthaṃ pratyāyayitum 
uccaritamātre hi vinaṣṭe śabde na cānyo 'nyān arthaṃ pratyāyayituṃ śaknuyāt 
ato na parārtham uccāryeta 
atha na vinaṣṭaḥ tato bahuśa upalabdhatvād arthāvagama iti yuktam 
arthavat sādṛśyād arthāvagama iti cet 
na kaścid arthavān sarveṣāṃ navatvāt 
kasyacit pūrvasya kṛtrimaḥ saṃbandho bhaviṣyatīti cet 
tad uktaṃ sadṛśa iti cāvagate vyāmohāt pratyayo vyāvarteta mālāśabdān mālāpratyaya iva 
yathā gāvīśabdāt sāsnādim iti pratyayasyānivṛttiḥ tadvad bhaviṣyatīti cet 
na hi gośabdaṃ tatroccārayitum icchā 
nehānyaśabdoccicārayiṣā 
na caikenoccāraṇāyatnena saṃvyavahāraś cārthasaṃbandhaś ca śakyate kartum 
tasmād darśanasya parārthatvāt nityaḥ śabdaḥ 
sarvatra yaugapadyāt 
saṃkhyābhāvāt 
aṣṭakṛtvo gośabda uccarita iti vadanti nāṣṭau gośabdā iti 
kim ato yady evam 
anena vacanenāvagamyate pratyabhijānantīti 
vayaṃ tāvat pratyabhijānīmo na naḥ karaṇadaurbalyam 
evam anye 'pi pratyabhijānanti 
sa evāyam iti 
pratyabhijānānā vayam ivānye 'pi nānya iti vaktum arhanti 
atha matam anyatve sati sādṛśyena vyāmūḍhāḥ sa iti vakṣyanti 
tan na 
na hi te sadṛśa iti pratiyanti kiṃ tarhi sa evāyam iti 
vidite ca sphuṭe 'nyatve vyāmoha iti gamyate 
na cāyam anya iti pratyakṣam anyad vā pramāṇam asti 
anapekṣatvāt 
yeṣām anavagatotpattīnāṃ dravyāṇāṃ bhāva eva lakṣyate teṣām api keṣāṃcid anityatā gamyate yeṣāṃ vināśakāraṇam upalabhyate 
yathābhinavaṃ paṭaṃ dṛṣṭvā na caivaṃ kriyamāṇam upalabdhavān athavānityatvam avagacchati rūpam eva dṛṣṭvā tantuvyatiṣaṅgajanito 'yaṃ tantuvyatiṣaṅgavināśāt tantuvināśād vā vinaśyatīty avagacchati 
naivaṃ śabdasya kiṃcit kāraṇam avagamyate yad vināśād vinaṅkṣyatīty avagamyate 
prakhyābhāvāc ca yogasya 
liṅgadarśanāc ca 
liṅgaṃ caiva bhavati vācā virūpanityayeti 
anyaparaṃ hīdaṃ vākyaṃ vāco nityatām anuvadati 
tasmān nityaḥ śabdaḥ 
utpattau vāvacanāḥ syur arthasyātannimittatvāt 
yady apy autpattiko nityaḥ śabdo arthasaṃbandhaś ca tathāpi na codanālakṣaṇo dharmaḥ 
codanā hi vākyam 
na hy agnihotraṃ juhuyāt svargakāma ity ato vākyād anyatamāt padād agnihotrāt svargo bhavatīti gamyate 
gamyate tu padatraya uccarite 
na cātra caturthaḥ śabdo 'sty anyad ataḥ padatrayasamudāyāt 
na cāyaṃ samudāyo 'sti loke yato 'sya vyavahārād artho 'vagamyate 
padāny amūni prayuktāni teṣāṃ nityo 'rthaḥ 
aprayuktaś ca samudāyaḥ 
tasmāt samudāyasyārthaḥ kṛtrimo vyāmoho vā 
na ca padārthā eva vākyārthaḥ 
sāmānye hi padaṃ pravartate viśeṣe vākyam 
anyac ca sāmānyam anyo viśeṣaḥ 
na ca padārthād vākyārthāvagatiḥ asaṃbandhāt 
asati cet saṃbandhe kasmiṃścit padārthe 'vagate 'rthāntaram avagamyeta ekasminn avagate sarvam avagataṃ syāt 
na caitad evaṃ bhavati 
tasmād anyo vākyārthaḥ 
nīlotpalavaneṣv adya carantaś cārusaṃravāḥ 
nīlakauśeyasaṃvītāḥ praṇaśyantīva kādambāḥ 
ato vaidikā api puruṣakṛtā iti 
tad bhūtānaṃ kriyārthena samāmnāyo 'rthasya tannimittatvāt 
teṣv eva padārtheṣu bhūtānāṃ vartamānānāṃ padānāṃ kriyārthena samuccāraṇam 
nānapekṣya padārthān pārthagarthyena vākyam arthāntaraprasiddham 
kutaḥ 
pramāṇābhāvāt 
na kiṃcana pramāṇam asti yena pramimīmahe 
na hy anapekṣitapadārthasya vākyāntyavarṇasya pūrvavarṇajanitasaṃskārarahitasya śaktir asti padārthebhyo 'rthāntare vartitam iti 
loke sanniyamāt prayogasaṃnikarṣaḥ syāt 
laukikeṣu punar artheṣu pratyakṣeṇārtham upalabhya sanniyamaḥ sannibandhanaṃ śakyaṃ tatra saṃhartum evaṃjātīyakāni vākyāni nīlotpalavaneṣv adya iti 
tasmād agnihotraṃ juhuyāt svargakāma ity etebhya eva padebhyo ye 'rthā avagatāḥ tebhyo evaitad avagamyate agnihotrāt svargo bhavatīti 
padebhya eva padārthapratyayaḥ padārthebhyo vākyārtha iti 
vedāṃś caike saṃnikarṣaṃ puruṣākhyāḥ 
uktam  codanālakṣaṇo 'rtho dharma iti yato na puruṣakṛtaḥ śabdasyārthena saṃbandhaḥ 
tatra padavākyāśraya ākṣepaḥ parihṛtaḥ 
idānīm anyathākṣepsyāmaḥ 
pauruṣeyāś codanā iti vadāmaḥ saṃnikṛṣṭakālāḥ kṛtakā vedā idānīṃ tanāḥ te ca codanānāṃ samūhāḥ tatra pauruṣeyāś ced vedāḥ asaṃśayaṃ pauruṣeyāś codanāḥ 
kathaṃ punaḥ kṛtakā vedā iti kecin manyante 
yataḥ puruṣākhyāḥ puruṣeṇa hi samākhyāyante vedāḥ  kāṭhakaṃ kālāpakam paippalādakaṃ mauhulam iti 
na hi saṃbandhād ṛte samākhyānam na ca puruṣasya śabdenāsti saṃbandhaḥ anyataḥ kartā puruṣaḥ kāryaḥ śabda iti 
nanu pravacanalakṣaṇā samākhyā syāt 
neti brūmaḥ 
asādhāraṇaṃ hi viśeṣaṇaṃ bhavati eka eva hi kartā bahavo 'pi prabrūyuḥ 
ato 'smaryamāṇo 'pi codanāyāḥ kartā syāt 
tasmān na pramāṇaṃ codanālakṣaṇo 'rtho dharma iti 
anityadarśanāc ca 
jananamaraṇavantaś ca vedārthāḥ śrūyante 
babaraḥ prāvāhaṇir akāmayata kusuruvinda auddālakir akāmayata ityevamādyaḥ 
uddālakasyāpatyaṃ gamyata auddālakiḥ yady evam prāg auddālakijanmanaḥ nāyaṃ grantho bhūtapūrvaḥ 
evam apy anityatā 
uktaṃ tu śabdapūrvatvam 
uktam asmābhiḥ śabdapūrvatvam adhyetṝṇām 
kevalam ākṣepaparihāro vaktavyaḥ so 'bhidhīyate 
ākhyā pravacanāt 
yad uktam  kartṛlakṣaṇā samākhyā kāṭhakādyeti 
tad ucyate  neyam arthāpattiḥ akartṛbhir api hy enām ācakṣīran prakarṣeṇa vacanam ananyasādhāraṇaṃ kaṭhādibhir anuṣṭhitaṃ syāt tathāpi hi samākhyātāro bhavanti 
smaryate ca vaiśaṃpāyanaḥ sarvaśākhādhyāyī kaṭhaḥ punar imāṃ kevalāṃ śākhām adhyāpayāṃ babhūveti 
sa bahuśākhādhyāyināṃ saṃnidhāv ekaśākhādhyāyy anyāṃ śākhām anadhīyānaḥ tasyāṃ prakṛṣṭatvād asādhāraṇam upapadyate viśeṣaṇam 
paraṃ tu śrutisāmānyamātram 
yac ca prāvāhaṇir iti 
tan na pravāhaṇasya puruṣasyāsiddhatvān na pravāhaṇasyāpatyaṃ prāvāhāniḥ 
praśabdaḥ prakarṣe siddhaḥ vahatiś ca prāpaṇe 
na tv asya samudāyaḥ kvacit siddhaḥ  ikāras tu yathaivāpatye siddhas tathā kriyāyām api kartari 
tasmād yaḥ pravāhayati sa prāvāhaṇiḥ 
babara iti śabdānukṛtiḥ 
tena yo nityārthas tam evaitau śabdau vadiṣyataḥ 
ata uktam  paraṃ tu śrutisāmānyamātram iti 
kṛte vā viniyogaḥ syāt karmaṇaḥ saṃbandhāt 
nanv anupapannam idaṃ dṛśyate  vanaspatayaḥ satram āsata ityevamādi 
nānupapannam 
na anena agnihotraṃ juhuyāt svargakāma ity evamādayo 'nupapannāḥ syuḥ 
api ca vanaspatayaḥ satram āsata ityevamādayo 'pi nānupapannāḥ stutayo hy etāḥ satrasya vanaspatayo nāmācetanā idaṃ satram upāsitavantaḥ kiṃ punar vṛddhāṃso brāhmaṇāḥ 
tad yathā loke  sandhyāyāṃ mṛgā api na caranti kiṃ punar vidvāṃso brāhmaṇā iti 
api cāvigītaḥ suhṛdupadeśaḥ supratiṣṭhitaḥ katham ivāśaṅketonmattabālavākyasadṛśa iti 
tasmāc codanālakṣaṇo 'rtho dharma iti siddham 
āmnāyasya kriyārthatvād ānarthakyam atadarthānāṃ tasmād anityam ucyate 
śāstradṛṣṭavirodhāc ca 
stenaṃ manaḥ 
anṛtavādinī vāg ityevaṃjātīyakānāṃ dharmaṃ praty aprāmāṇyam bhūtānuvādāt 
vipariṇāmādibhir api kalpyamāne steyaṃ mṛṣodyaṃ ca kartavyam ity āpatati 
tac cāśakyaṃ steyānṛtavādapratiṣedham abādhamānenānuṣṭhātum 
na ca vikalpaḥ vaiṣamyāt 
ekaḥ kalpyo vidhiḥ ekaḥ pratyakṣaḥ 
tathā phalābhāvāt 
gargatrirātrabrāhmaṇaṃ prakṛtyocyate  śobhate 'sya mukhaṃ ya evaṃ veda iti yadi bhūtānuvādaḥ anarthakaḥ 
athādhyayanaphalānuvādaḥ tato 'sadanuvādaḥ 
kālāntare phalaṃ bhaviṣyatīti cet 
na hy atra pramāṇam asti 
vidhiḥ syād iti cet 
naiṣa vidhiparaḥ dravyasaṃskārakarmasv iti cintayiṣyaty etad upariṣṭāt kiṃ phalaviddhir utārthavāda iti 
iha tu kiṃ bhūtānuvādaḥ kriyārtho veti 
āsya prajāyāṃ vājī jāyate ya evaṃ vedeti codāharaṇam 
anyānarthakyāt 
arke cen madhu vindeta kim arthaṃ parvataṃ vrajet 
iṣṭasyārthasya saṃsiddhau ko vidvān yatnam ācaret  iti 
abhāgipratiṣedhāc ca 
na pṛthivyām agniś cetavyo nāntarikṣe na divīty apratiṣedhabhāginam arthaṃ pratiṣedhanti 
vijñāyata evaitat antarikṣe divi cāgnir na cīyata iti 
pṛthivīcayanapratiṣedhārthaṃ ca yad vākyam bhavec cayanapratiṣedhārtham eva tat 
athāpramāṇam naiṣa virodho bhavati 
kathaṃ tat pramāṇam yad vidhyantaram ākulayet svayaṃ cākulaṃ syāt 
na cetavyam hiraṇyaṃ nidhāya cetavyam iti 
anityasaṃyogāt 
anityasaṃyogaś ca vedaprāmāṇye sati paraṃ tu śrutisāmānyamātram iti parihṛtaḥ 
idānīṃ vedaikadeśānām ākṣiptānāṃ punar upodbalaka uttiṣṭhati babaraḥ prāvāhaṇir akāmayateti 
vidhinā tv ekavākyatvāt stutyarthena vidhīnāṃ syuḥ 
kim arthā stutir iti cet 
kathaṃ roceta nonuṣṭhīyeteti 
nanu prāk stutivacanād anuṣṭhānaṃ bhūtikāmāntāt siddham stutivacanam anarthakam 
na hi yadā stutipadāsaṃnidhānaṃ tadā pūrveṇaiva vidhiḥ 
yadā stutipadasaṃbandhaḥ na tadā bhūtikāmasyālambho vidhīyate 
yathā paṭo bhavatīti paṭa utpadyata ity arthaḥ 
nirākāṅkṣaṃ ca padadvayam 
yadā ca tasminn eva rakta ity aparaṃ śrūyate tadā rāgasaṃbandho bhavatīty arthaḥ bhavati ca raktaṃ pratyākāṅkṣā 
evaṃ yadā na stutipadāni vidhiśabdenaiva tadā prarocanā yadā stutivacanam tadā stavanena 
nanv evaṃ sati kiṃ stutivacanena yasmin saty avidhāyakam mā bhūt tat 
tadabhāve 'pi pūrvavidhinaiva prarocayiṣyata iti 
satyam vināpi tena sidhyet prarocanam 
asti tu tat tasmin vidyamāne yo 'rtho vākyasya so 'vagamyate stutiprayojanaṃ tayoḥ 
tasminn avidyamāne vidhinā prarocanam iti 
nanu nirapekṣād api vidhim avagamiṣyām 
bhavatv evam naivaṃ sati kaścid virodhaḥ 
kiṃ tv aśakyaḥ stutipadasaṃbandhe sati vidhyartho vivakṣitum 
vākyaṃ hi saṃbandhasya vidhāyakam dvau cet saṃbandhau vidadhyāt  bhūtikāma ālabheta ālambhena caiṣa guṇo bhaviṣyatīti bhidyeta tarhy evaṃ sati vākyam 
atha yad uktam  na kriyā gamyate na tatsaṃbaddhaṃ vā kiṃcid iti 
stutyarthena vidhīnāṃ syuḥ stutiśabdāḥ stuvantaḥ kriyāṃ prarocayamāṇā anuṣṭhātṝṇām upakariṣyanti kriyāyāḥ 
evam imāni sarvāṇy eva padāni kaṃcid arthaṃ stuvanti vidadhati 
ataḥ pramāṇam evaṃjātīyakāni vāyur vai kṣepiṣṭhā devateti 
tulyaṃ ca sāṃpradāyikam 
athocyeta  prāk stutipadebhyaḥ nirākāṅkṣāṇi vidhāyakāni vidhisvarūpatvāt stutipadāni tu pramādapāṭha iti 
tan na evam arthāvagamāt tulyaṃ ca sāṃpradāyikam saṃpradāyaḥ prayojanaṃ yeṣāṃ dharmāṇāṃ sarve te vidhipadānām arthavādapadānāṃ ca tulyāḥ 
adhyāyānadhyāyate gurumukhāt pratipattiḥ śiṣyopādhyāyatā ca sarvasminn evaṃjātīyake avighnārthe tulyam ādriyante 
smaraṇaṃ ca dṛḍham 
ato na pramādapāṭha iti 
aprāptā cānupapattiḥ prayoge hi virodhaḥ syāt śabdārtas tv aprayogabhūtaḥ tasmād upapadyeta 
api ca yaiṣānupapattir uktā śāstradṛṣṭavirodhād ityevamādyā sā so 'rodīd ityevamādiṣu na prāpnoti 
kutaḥ prayoge hi steyādīnām ucyamāne virodhaḥ syāt śabdārthas tv aprayogabhūtaḥ tasmād upapadyeta  stenaṃ manaḥ anṛtavādinī vāg iti 
guṇavādas tu 
yad uktam  vidheyasya prarocanārthā stutir iti 
tad iha katham avakalpyeta yatrānyad vidheyam anyac ca stūyate 
yathā  vetasaśākhayāvakābhiś cāgniṃ vikarṣatīti vetasāvake vidhīyete āpaś ca stūyante  āpo vai śāntā iti 
tad ucyate  guṇavādas tu 
gauṇa eṣa vādo bhavati yat saṃbandhini stotavye saṃbandhyantaraṃ stūyate 
abhijano hy eṣa vetasāvakayoḥ 
tatas te jāte 
abhijanasaṃstavena cābhijātaḥ stuto bhavati 
yathā  aśmakābhijano devadatto 'śmākeṣu stūyamāneṣu stutam ātmānaṃ manyate 
evam atrāpi draṣṭavyam 
ādityaḥ prāyaṇīyaś carur āditya udapanīyaś carur ity asya vidheḥ śeṣaḥ  devā vai devayajanam adhyavasāya diśo na prājānann iti ākāṅkṣitatvāt 
sarvavyāmohānām ādityaś carur nāśayitā api diṅmohasyeti stutiḥ 
katham asati diṅmohe diṅmohaśabda iti 
ucyate  aprākṛtasya bahoḥ karmasamūhasyopasthitatvād gauṇo mohaśabdo 'vadhāraṇāvakāśadānādibhir jñāpayatīti gauṇatā 
rūpāt prāyāt 
hiraṇyaṃ haste bhavati atha gṛhṇātīti sākāṅkṣatvād asya vidheḥ śeṣaḥ  stenaṃ mano 'nṛtavādinī vāg iti 
nindāvacanaṃ hiraṇyastutyarthena yathā  kim ṛṣiṇā devadatta eva bhojayitavyaḥ 
kathaṃ punar astenaṃ mano ninditum api stenaśabdenocyate vācaṃ cānanṛtavādinīm apy anṛtavādinīti brūyat 
guṇavādas tu rūpāt 
yathā  stenāḥ pracchannarūpāḥ evaṃ ca mana iti gauṇaḥ śabdaḥ 
prāyāc cānṛtavādinī vāg iti 
dūrabhūyastvāt 
dṛṣṭavirodha udāharaṇam  tasmād bhūma evāgner divā dadṛśe nārciḥ 
tasmād arcir evāgner naktaṃ dadṛśe na dhūma iti agnir jyotir jyotir agniḥ svāheti sāyaṃ juhoti sūryo jyotir jyotiḥ sūryaḥ svāheti prātar iti miśraliṅgamantrayor vidhānasyākāṅkṣitatvāc cheṣaḥ 
ubhayor devatayoḥ saṃnidhāne homa iti stuter upapattiḥ 
dūrabhūyastvād dhūmasyāgneś cādarśane gauṇaḥ śabdaḥ 
aparādhāt kartuś ca putradarśanam 
dṛṣṭavirodha evodāharaṇam  na caitad vidma iti 
tat pravare pravriyamāṇe devāḥ pitara iti brūyād ity ākāṅkṣitatvād asya vidheḥ śeṣaḥ 
abrāhmaṇo 'pi brāhmaṇaḥ pravarānumantraṇena syād iti stutiḥ 
durjñānatvād ajñānavacanaṃ gauṇam 
stryaparādhena kartuś ca putradarśanena 
apramatā rakṣata tantum enam ityādinā durjñānam 
ākālikepsā 
śāstradṛṣṭavirodhe udāharaṇam  ko hi tad vedeti dikṣvatī kāśān karotīti sākāṅkṣatvād asya vidheḥ śeṣaḥ 
pratyakṣaphalatvena stutiḥ 
ananvakḷptivacanaṃ viprakṛṣṭakālaphalatvād gauṇam 
vidyāpraśaṃsā 
sarvatvam ādhikārikam 
anyānarthakyavākya udāharaṇam  pūrṇāhutyā sarvān kāmān avāpnotīti pūrṇāhutiṃ juhotīty ākāṅkṣitatvād asya vidheḥ śeṣaḥ 
ya u cainam evaṃ vedeti tarati mṛtyum ity asyākāṅkṣitvāc cheṣaḥ 
phalavacanaṃ stutiḥ 
sarvakāmaphalasya nimitte sarvakāmāv āptivacanaṃ gauṇam 
asarveṣu sarvavacanam adhikṛtāpekṣam 
phalasya karmaniṣpattes teṣāṃ lokavat parimāṇataḥ phalaviśeṣaḥ syāt 
anvāruhya vacanam idaṃ yady api vidhiḥ tathāpy arthavattā parimāṇataḥ sārato vā phalaviśeṣāt 
antyayor yathoktam 
abhāgipratiṣedhād ityādāv udāhṛtam  na pṛthivyām agniś cetavyo nāntarikṣe na divīti hiraṇyaṃ nidhāya cetavyam ity ākāṅkṣitatvād asya vidheḥ śeṣaḥ 
pṛthivyādīnāṃ nindā hiraṇyastutyarthā 
asati prasaṅge pratiṣedho nityānuvādaḥ 
yac cānityadarśanaṃ babaraḥ prāvāhaṇir akāmayata iti 
tatparihṛtam 
arthavādākṣepeṇa punar utthitam idānīm arthavādaprāmāṇye tenaiva parihāreṇa parihariṣyata iti 
vidhir vā syād apūrvatvāt vādamātraṃ hy anarthakam 
iha ye vidhivan nigadā arthavādās te arthavādās te udāharaṇam  audumbaro yūpo bhavaty ūrg vā uduṃbara ūrk paśava ūrjair vāsmā ūrjaṃ paśūn nāpnoti ūrjo 'varuddhyā iti 
kim asya vidhiḥ kāryam utāsyāpi stutir iti 
kiṃ tāvat prāptam vidhir vā syād apūrvatvāt vādamātraṃ hy anarthakam 
vidhivan nigadeṣv evaṃjātīyakeṣu phalavidhiḥ syāt phalaṃ hy avagamyate tathā hy apūrvam arthaṃ vidhāsyati 
itarathā stutivādamātram anarthakaṃ syāt 
stutaś cāstutaś ca tāvān eva so 'rthaḥ 
api ca ūrjo 'varuddhyā iti prayojanaṃ śrūyate 
na ca  praśasto 'yam artha iti kaścic chabdo 'sti 
lakṣaṇayā tu stutir gamyate 
śrutiś ca lakṣaṇāyā jyāyasīti 
lokavad iti cet 
iti cet paśyasi  stutir anarthikā na ca śabdenāvagamyata iti 
laukikāni vākyāni bhavanto vidāṃ kurvantu 
tad yathā  iyaṃ gauḥ kretavyā devadattīyā eṣā hi bahukṣīrā stryapatyā anaṣṭaprajā ceti 
kretavyety apy ukte guṇābhidhānāt pravartantetarāṃ kretāraḥ 
bahukṣīreti ca guṇābhidhānam avagamyate 
tadvad vede 'pi bhaviṣyati 
na pūrvatvāt 
uktaṃ tu vākyaśeṣatvam 
uktam asmābhir vākyaśeṣatvam  vidhinā tv ekavākyatvād iti 
nanūktam  phalavacanam iha gamyate na stutir iti 
yad iha phalavacanam tad audumbarasya yūpasya 
na ca avihita audumbaro yūpo 'sti 
tatra phalavacanam evānarthakam 
stutivacanaḥ śabdo nāstīti cet 
iha phalavacanena phalavattā pratīyate phalavāṃś ca praśasta iti tatra phalavattāyām ānarthakyam iti yo dvitīyo 'rthaḥ praśaṃsā nāma sa gamyate 
lakṣaṇeti cet na lakṣaṇāyām apy arthavattā bhavaty eva 
lakṣaṇāpi hi laukikī 
nanūktam asaṃvādo vede na hy ūrg udumbara iti 
guṇa vādena prarocanārthatāṃ brūmahe  gauṇatvāt saṃvādaḥ 
kiṃ sādṛśyam  yathānnaṃ prīteḥ sādhanam evam idam api prītisādhanaśaktiyuktaṃ praśaṃsituṃ praśaṃsāvācinā śabdenocyate śakyate hi tat pakvaphalasaṃbandhād ūrg iti vaktum 
vidhiś cānarthakaḥ kvacit tasmāt stutiḥ pratīyeta tatsāmānyād itareṣu tathātvam 
apsuyonir vā aśvaḥ apsujo vetasa iti apsuyonir aśvaḥ kartavya iti vidher aśakyatvād ānarthakyam 
tatrāvaśyaṃ stutiḥ kalpayitavyā śamayitrībhir adbhir aśvasyāvakānāṃ ca saṃbandho yajamānasya kaṣṭaṃ śamayatīti 
tatsāmānyād itareṣu tathātvam  tatheti yāvat tāvat tathātvam iti 
kiṃ tat sāmānyam 
vidhyasaṃbhavaḥ stutisaṃbhavaś ca 
prakaraṇe saṃbhavann apakarṣo na kalpyeta vidhyānarthakyaṃ hi taṃ prati 
itaś ca paśyāmaḥ stutir iti 
kutaḥ idaṃ samāmananti  yo vidagdhaḥ sa nairṛtaḥ yo 'śṛtaḥ sa raudraḥ 
yaḥ śṛtaḥ sa daivataḥ 
tasmād avidahatā śrapayitavyaḥ sa daivatatvāyeti 
yadi stutir darśapūrṇamāsayor eva śṛtaḥ stāviṣyate 
tathā saṃbhavann apakarṣo na kalpyeta 
apakṛṣyate ity apakarṣaḥ 
vidhipakṣe tu yatra nairṛtaḥ tatra vidagdhatā nīyeta 
tathā sati prakaraṇaṃ bādhitaṃ bhaved 
darśapūrṇamāsakarma prati nairṛtābhāvād vidagdhānam anarthakaṃ syāt 
tasmāt stutir eva 
vidhau ca vākyabhedaḥ syāt 
audumbaro yūpo bhavatīti vidhāv etasminn āśrīyamāṇe ūrjo 'varuddhyā ity etasmiṃś ca vākyaṃ bhidyeta 
ittham audumbaro yūpaḥ praśastaḥ sa corjo 'viruddhyā iti 
tasmād vidhivan nigadānām api stutir eva kāryam arthavādānām iti 
hetur vā syād arthavattvopapattibhyām 
atha ye hetuvan nigadāḥ  sūrpeṇa juhoti tena hy annaṃ kriyata ityevamādayaḥ 
teṣu saṃdehaḥ  kiṃ stutis teṣāṃ kāryam uta hetur iti 
kiṃ prāptam 
hetuḥ syād annakaraṇaṃ homasya 
nanv aprasiddhe kāryakāraṇabhāve na hetūpadeśaḥ 
satyam evaṃ loke vidhāyiṣyate tu vacanena vede 
sūrpeṇa home kartavye 'nnakaraṇaṃ hetur ity upadiśyate 
kiṃ prayojanam 
anyad api darvipīṭharādy annakaraṇaṃ yat tenāpi nāma kathaṃ homaḥ kriyeteti 
kutaḥ 
tasyāpy annakriyāyām arthavattā śakyate ca tenāpy annaṃ kartum 
etād dhi kriyata ity ucyate 
na hi vartamānakālaḥ kaścid asti yasyāyaṃ pratinirdeśaḥ 
hetau ca śrutiḥ śabdaḥ stutau lakṣaṇā 
yadi ca darvipīṭharādi na sākṣād annaṃ karotīti nānnakaraṇam ity ucyate 
vyarthe tasmin sūrpastutir anarthikā syāt 
sūrpam api hi na sākṣād annaṃ karotīti tena vinārthena sūrpasya stutir nopapadyate 
stutis tu śabdapūrvatvād acodanā ca tasya 
na tv etad asti śabdapūrvako 'yam arthaḥ  annakaraṇaṃ hetur iti śabdaś cānnakaraṇaṃ sūrpahome hetur ity āha 
na ca darvipīṭharahome tena śabdapūrvaṃ sūrpam na ca darvipiṭharādeś codanā 
vyarthe stutir anyāyeti cet 
iti punar yad uktam tat parihartavyam 
arthas tu vidhiśeṣatvāt yathā loke 
asmatpakṣe 'rtho 'sti 
vākyaśeṣo hi sa vidhes tadā bhavati 
saṃvādaś ca stutivacanatvena yathā vayaṃ sūrpeṇānnaṃ kriyamāṇaṃ jānīmaḥ tathā sūrpeṇānnaṃ kriyata ity eva gamyate 
tadā cāvartamānaṃ stautuṃ vartamānam ity upadiśati 
tvatpakṣa eṣa doṣaḥ yasya te hetuvidhiḥ 
vidhau hi na paraḥ śabdārthaḥ pratīyate 
na ca vartamānam upadiśan vedaḥ śakyam arthaṃ vidadhyāt 
āsmatpakṣe tu eṣa paraśabdaḥ paratra vartate 
yathā loke balavān devadatto yajñadattādīn prasahata iti 
prakṛṣṭabale 'pi balavac chabdo vartamāno na siṃhaṃ śārdūlaṃ vāpekṣya prayujyate ye devadattāt tu nikṛṣṭabalāḥ tānapekṣya bhavati 
evaṃ tena hy annaṃ kriyata iti prakṛṣṭānnakaraṇena saṃstavaḥ sūrpasya nikṛṣṭāny anyāny annākaraṇāny apekṣya bhaviṣyati 
yadi ca hetur avatiṣṭheta nirdeśāt sāmānyād iti ced avyavasthā vidhīnāṃ syāt 
tadarthaśāstrāt 
athedānīṃ kim vivakṣitavacanā mantrāḥ utāvivakṣitavacanāḥ 
kim arthaprakāśanena yāgasyopakurvanti utoccāraṇamātreṇeti 
yady uccāraṇamātreṇa tadā na niyogato barhir devasadanaṃ dāmīty eṣa barhirlavane viniyujyeta 
abhidhānena cet prakaraṇena vijñātāṅgabhāvo nānyatropakartuṃ śaknotīty antareṇāpi vacanam barhirlavana eva viniyujyeteti 
tad evam avagacchāmaḥ  uccāraṇamātreṇaivopakurvantīti 
kutaḥ tadarthaśāstrāt 
yad abhidhānasamartho mantraḥ tatraivainaṃ śāstraṃ nibadhnāti 
uruprathā uru prathasveti puroḍāśaṃ prathayatīti vacanam idam anarthakam yady arthābhidhānenopakurvanti 
athoccāraṇamātreṇa tato vaktavyo viniyogaḥ uktaś ca 
ato nārthābhidhānena 
yathā sākṣaḥ puruṣaḥ pareṇa cen nīyate nūnam akṣibhyāṃ na paśyatīti gamyate 
nanv arthavādārthaṃ bhaviṣyatīti cet 
na hi yena vidhīyate tasya vākyaśeṣo 'rthavāda ity uktam 
na ca nirapekṣeṇa vihite 'rthavādena kiṃcid api prayojanaṃ kriyate 
ato nārthavādārthaṃ vacanam 
nanu gardabharasanāṃ parisaṃkhyāsyati 
na śaknoti parisaṃkhyātam 
parisaṃcakṣāṇo hi svārthaṃ ca juhyāt parārthaṃ ca kalpeta prāptaṃ ca bādheta 
tasmān na vivakṣitavacanā mantrāḥ 
ato na pramāṇaṃ barhirdevasadanaṃ dāmīty asya rūpaṃ barhirlavane viniyogasya 
vākyaniyamāt 
niyatapadakramā hi mantrā bhavanti 
agnimūrdhā diva iti na viparyayeṇa 
yady arthapratāyanārthāḥ viparyayeṇāpy arthaḥ pratīyata iti niyamo 'narthakaḥ syāt 
athoccāraṇaviśeṣārthāḥ viparyaye 'nyad uccāraṇam iti niyama āśrīyate 
tena yatarasmin pakṣe niyamo 'rthavān sa nūnaṃ pakṣa iti 
nanv arthavatsv api niyamo dṛśyate 
yathā  indrāgnīti 
yuktaṃ tatra tat viparyaye 'rthapratyayābhāvāt 
buddhaśāstrāt 
buddhe khalv api pāṭhād arthe tadabhidhānasamartho mantro bhavati 
agnīd agnīn vihared iti 
sa buddhe kiṃ bodhayet 
atha nūccāraṇaviśeṣārthāḥ buddhe 'py uccāraṇaviśeṣo 'vakalpyeteti 
nanu punarvacanāt saṃskāraviśeṣo bhaviṣyati 
evam asmatpakṣam evāśrito 'si 
vacanam uccāraṇam 
tad dhi śakyate kartuṃ nārthapratyāyanam 
tat pratīte 'śakyam 
yathā sopānatke pāde dvitīyām upānaham aśakyatvān nopādatte 
avidyamānavacanāt 
yajñe sādhanabhūtaḥ prakāśayitavyaḥ 
na ca tādṛśo 'rtho 'sti yādṛśam abhidadhati 
yathā catvāri śṛṅgā iti 
na hi catuḥśṛṅgaṃ tripādaṃ dviśiraskaṃ saptahastaṃ kiṃcid yajñasādhanam asti 
tad atrābhidhānārthaḥ kim abhidadhyāt 
uccāraṇārthe tv avakalpyate 
tathā mā mā hiṃsīr ity asatyām api hiṃsāyāṃ kim abhidadhyāt 
acetane 'rthabandhanāt 
acetane 'rthe khalv arthaṃ nibadhnanti  oṣadhe trāyasvainam iti 
abhidhānenopakurvanta evaṃjātīyakā oṣadhiṃ paśutrāṇāya pratipādayeyuḥ 
na cāsāv acetanā śakyā pratipādayitum 
uccāraṇārthe tu naiṣa doṣo bhavati 
tasmād uccāraṇārthāḥ 
śṛṇota grāvāṇa iti codāharaṇam 
arthavipratiṣedhāt 
arthavipratiṣedho 'pi bhavati 
aditir dyaur aditir antarikṣam iti saiva dyaus tad evāntarikṣam iti ko jātucid avadhārayet 
anavadhārayaṃś ca kim abhidhānenopakuryāt 
uccāraṇamātre tu naiṣa virodho bhavati 
tasmād uccāraṇārthā mantrāḥ 
eko rudro na dvitīyo 'vatasthe 
asaṃkhyātāḥ sahasrāṇi ye rudrā adhibhūmyām iti codāharaṇam
svādhyāyavad avacanāt 
svādhyāyakāle pūrṇikāvahanti karoti 
māṇavako 'vahanti mantram adhīte 
nāsau tena mantreṇa tadabhidhānam abhyasyaty akṣarānupūrvyā avadhāraṇa eva yatate 
yena ca nāma prayojanam tad abhyasitavyam 
ata uccāraṇābhyāsād uccāraṇena prayojanam ity avagacchāmaḥ 
avijñeyāt 
api ca keṣāñcin mantrāṇām aśakya evārtho veditum 
yathā  amyak sā ta indra ṛṣṭir asma iti 
sṛṇyeva jarbharī turpharītv iti 
indraḥ somasya kāṇuketi ca 
ete kiṃ pratyāyayeyuḥ 
uccāraṇārthe tu na doṣaḥ 
tasmād uccāraṇārthā mantrā iti 
anityasaṃyogān mantrānarthakyam 
anityasaṃyogaḥ khalv api bhaven mantreṣv abhidhānārtheṣu 
yathā  kiṃ te kṛṇvanti kīkaṭeṣu gāva iti 
kīkaṭā nāma janapadā 
naicāśākhaṃ nāma nagaram 
pramaṅgado rājeti 
yady abhidhānārthāḥ prāk pramaṅgadān nāyaṃ mantro 'nubhūtapūrva iti gamyate 
tad etais tadarthaśāstrādibhiḥ kāraṇair mantrāṇām avivakṣitavacanatā 
aviśiṣṭas tu vākyārthaḥ 
tad ucyate  arthapratyāyanārtham eva yajñe mantroccāraṇam 
yad uktam  na devatābhir yajñāṅgaiś ca saṃlape prayojanam astīti yajñe yajñāṅgaprakāśanam eva prayojanam 
katham na hy aprakāśite yajñe yajñāṅge ca yāgaḥ śakyo 'bhinirvartayitum 
tasmāt tannirvṛttyartham arthaprakāśanaṃ mahānupakāraḥ karmaṇaḥ tac ca karotīty avagamyate 
tasmād asatyasya prayojanam 
tac ca dṛṣṭaṃ na śakyam apavaditum  nārthābhidhānaṃ prayojanam iti 
nanv arthābhidhānenopakurvatsu  tāṃ caturbhir ādatta ityevamādy anarthakaṃ bhavatu na jātucid apajānīmahe dṛṣṭam arthābhidhānasyopakārakatvam 
atha kiṃ tacchāstraṃ anarthakam eva 
na hi 
guṇārthena punaḥśrutiḥ 
yad uktam  tāṃ caturbhir ādatta iti samuccayaśabdābhāvān na samuccayārtham iti 
catuḥsaṃkhyāviśiṣṭam ādānaṃ kartavyam iti vākyād avagamyate 
tad ekena mantreṇa gṛhṇan na yathāśrutaṃ gṛhṇīyād iti 
parisaṃkhyā 
arthavādo vā 
uru prathā uru prathasveti puroḍāśaṃ prathayatīty arthavādārthena punaḥśrutiḥ yajñapatim eva tat prathayatīti 
nanu nāyaṃ mantrasya vākyaśeṣaḥ na ca prāptasya stutyā prayojanam 
satyam nāyaṃ mantrasya vidhiḥ na saṃstavaḥ 
prathanam eva tatra stūyate 
mantraḥ punā rūpād eva prāpta ihānūdyate prathanaṃ stotum  itthaṃ prathanaṃ praśastam yat kriyamāṇam evaṃrūpeṇa mantreṇa kriyate 
kas tadā bhavati guṇaḥ 
yajñapatim eva tat prajayā paśubhiḥ prathayati 
kim etad evāsya phalaṃ bhavati 
neti brūmaḥ 
stutiḥ kathaṃ bhaviṣyatīty evam ucyate 
katham asati prathane prathayatīti śabdaḥ 
mantrābhidhānāt  mantreṇa puroḍāśam adhvaryuḥ prathasveti brūte 
yaś caivaṃ prathasveti brūte sa prathayati yathā  yaḥ kurv iti brūte sa kārayati 
aviruddhaṃ param 
yad uktam  padaniyamasyārthavattvād avivakṣitārthā mantrā iti 
kāmam anarthako niyamaḥ na dṛṣṭam apramāṇam 
niyatoccāraṇam adṛṣṭāyeti cet aviruddhā adṛṣṭakalpanāsmatpakṣe 'pi 
evaṃ pratyāyamānam abhyudayakāri bhavatīti 
saṃpraiṣe karmagarhānupālambhaḥ saṃskāratvāt 
atha yad uktam  prokṣaṇīr āsādayeti buddhabodhanam aśakyam ata uccāraṇād adṛṣṭam iti 
tan na 
kartavyam ity api vijñāte 'nuṣṭhānakāle smṛtyā prayojanam 
upāyāntareṇāpi sā prāpnoti ato 'nenopāyena kartavyeti niyamārtham āmnānam saṃskāratvāt 
abhidhāne 'rthavādaḥ 
catvāri śṛṅgā ity asad abhidhāne gauṇaḥ śabdaḥ 
gauṇī kalpanā pramāṇavattvāt 
uccāraṇād adṛṣṭam apramāṇam 
catasro hotrāḥ śṛṅgāṇīvāsya 
trayo 'sya pādā iti savanābhiprāyam 
dve śīrṣa iti patnīyajamānau 
sapta hastāsa iti chandāṃsy abhipretya 
tridhā baddha iti tribhir vedair baddhaḥ 
vṛṣabhaḥ kāmān varṣatīti 
roravīti śabdakarmā 
maho devo martyān āviveśeti manuṣyādhikārābhiprāyam 
tad yathā  cakravākastanī haṃsadantāvalī kāśavastrā śaivālakeśī nadīti nadyāḥ stutiḥ 
yajñasamṛddhaye sādhanānāṃ cetanasādṛśyam upapādayitukāma āmantraṇaśabdena lakṣayati  oṣadhe trāyasvainam iti 
śṛṇota grāvāṇa iti ataḥ paraṃ prātaranuvākānuvacanaṃ bhaviṣyati yatrācetanāḥ santo grāvāṇo 'pi śṛṇuyuḥ kiṃ punar vidvāṃso 'pi brāhmaṇā iti 
itthaṃ cācetanā api grāvāṇa āmantryante 
guṇād avipratiṣedhaḥ syāt 
vidyāvacanam asaṃyogāt 
yat tu  akarmakāle 'vahanti mantreṇa māṇavako na pūrṇikāvahantiṃ prakāśayitum iccatīti 
ayajñasaṃyogāt na yajñopakārāyaitat prakāśayitum icchati 
nanu prakāśanānabhyāso 'kṣarābhyāsaś ca paricoditaḥ 
ucyate  saukaryāt prakāśanānabhyāso durgrahatvāc cākṣarābhyāsaḥ 
sataḥ param avijñānam 
vidyamāno 'py arthaḥ pramādālasyādibhir nopalabhyate 
nigamaniruktavyākaraṇavaśena dhātuto 'rthaḥ kalpayitavyaḥ 
yathā  sṛṇyeva jarbharī turpharītv ityevamādīny aśvinor abhidhānāni dvivacanāntāni lakṣyante 
anenāśvinoḥ kāmam aprā ity āśvinaṃ sūktam avagamyate 
devatābhidhānāni ca ghaṭante jarbharītyevamādīni 
avayavaprasiddhyā ca laukikenārthena viśeṣyante 
evaṃ sarvatra 
uktaś cānityasaṃyogaḥ 
paraṃ tu śrutisāmānyamātram ity atreti 
liṅgopadeśaś ca tadarthavat 
āgneyāgnīdhram upatiṣṭhata iti vidhānād vivakṣitārthānām eva mantrāṇāṃ bhavati liṅgeṇopadeśaḥ 
yadi te 'gniprayojanāḥ tatas ta āgneyā nāgniśabdasaṃnidhānāt 
ūhaḥ 
ūhadarśanaṃ ca vivakṣitārthānām eva bhavati 
kim ūhadarśanam 
na pitā vardhate na māteti 
anye vardhanta iti gamyate 
pratyakṣaṃ kaumārayauvanasthāvirair vardhante mātrādayaḥ 
śabdo na vardhata iti brūte 
kā punaḥ śabdasya vṛddhiḥ 
yad dvivacanabahuvacanasaṃyogaḥ 
vidhiśabdāś ca 
vidhiśabdāś ca vivakṣitārthān eva mantrān anuvadanti  śataṃ himāḥ śataṃ varṣāṇi jīvyāsam ity etad evāheti 
dharmasya śabdamūlatvād aśabdam anapekṣaṃ syāt 
api vā kartṛsāmānyāt pramāṇam anumānaṃ syāt 
api veti pakṣo vyāvartyate 
pramāṇaṃ smṛtiḥ vijñānaṃ hi tat 
kim ity anyathā bhaviṣyati 
pūrvavijñānam asya nāsti kāraṇābhāvād iti cet 
asyā eva smṛter draḍhimnaḥ kāraṇam anumāsyāmahe 
tat tu nānubhavanam anupapattyā 
na hi manuṣyā ihaiva janmany evaṃjātīyakam artham anubhavituṃ śaknuvanti 
janmāntarānubhūtaṃ ca na smaryate 
granthas tv anumīyeta kartṛsāmānyāt smṛtivaidikapadārthayoḥ 
tenopapanno vedasaṃyogas traivarṇikānām 
nanu nopalabhanta evaṃjātīyakaṃ grantham 
anupalabhamānā apy anumimīran vismaraṇam apy upapadyata iti 
tad upapannatvāt pūrvavijñānasya tarivarṇikānāṃ smaratām vismaraṇasya copapannatvād granthānumānam upapadyata iti pramāṇaṃ smṛtiḥ 
virodhe tv anapekṣaṃ syāt asati hy anumānam 
atha yatra śrutivirodhaḥ tatra katham 
yathaudumbaryāḥ sarvaveṣṭanam audumbarīṃ spṛṣṭvodgāyed iti śrutyā viruddham 
aṣṭācatvāriṃśad varṣāṇi vedabrahmacaraṇam jātaputraḥ kṛṣṇakeśo 'gnīn ādadhītety anena viruddham 
krītarājako bhojyān na iti tasmād agnīṣomīye saṃsthite yajamānasya gṛhe 'śitavyam ity anena viruddham 
tat pramāṇam kartṛsāmānyād ityevaṃ prāpte brūmaḥ  aśakyatvād vyamoha ity avagamyate 
katham aśakyatā 
sparśavidhānān na sarvā śakyā veṣṭayitum udgāyatā spraṣṭuṃ ca 
tām udgāyatā spraṣṭavyām avagacchantaḥ kenemaṃ saṃpratyayaṃ bādhemahi sarvaveṣṭanasmaraṇeneti brūmaḥ 
hetudarśanāc ca 
lobhād vāsa āditsamānā audumbarīṃ kṛtsnāṃ veṣṭitavantaḥ kecit 
tat smṛter bījam 
bubhukṣamāṇāḥ kecit krītarājakasya bhojanam ācaritavantaḥ 
apuṃstvaṃ pracchādayantaś cāṣṭācatvāriṃśad varṣāṇi vedabrahmacaryaṃ caritavantaḥ 
tata eṣā smṛtir ity avagamyate 
adhikaraṇāntaraṃ vā 
vaisarjanahomīyaṃ vāso 'dhvaryur gṛhṇātīti yūpahastino dānam ācarantīti 
tatkartṛsāmānyāt pramāṇam iti prāpte 
apramāṇaṃ smṛtiḥ 
atrānyan mūlam 
lobhād ācaritavantaḥ kecit tata eṣā smṛtiḥ 
upapannataraṃ caitad vaidikavacanakalpanāt 
śiṣṭākope 'viruddham iti cet 
na śāstraparimāṇatvāt 
naitad evam 
śāstraparicchinnaṃ hi kramaṃ bādheran 
katham 
vedaṃ kṛtvā vediṃ kurvītetīmāṃ śrutim uparundhyād antarā vedaṃ vediṃ cānuṣṭhīyamānam ācamanādi 
dakṣiṇena caikahastenānuṣṭhīyamāneṣu padārtheṣu kadācit pradhānaṃ svakālam atikrāmeta 
ubhābhyāṃ hastābhyāṃ anutiṣṭhan pradhānakālaṃ saṃbhāvayiṣyati 
api vā kāraṇāgrahaṇe prayuktāni pratīyeran 
teṣv adarśanād virodhasya samā vipratipattiḥ syāt 
yavamayaś caruḥ vārāhī upānahau vaitase kaṭe prājāpatyān saṃcinotīti yavavarāhavetasaśabdān samāmananti 
tatra kecid dīrghaśūkeṣu yavaśabdaṃ prayuñjante kecit priyaṅguṣu 
varāhaśabdaṃ kecit śūkare kecit kṛṣṇaśakunau 
vetasaśabdaṃ kecid vañjulake kecij jambvām 
tatrobhayathā padārthāvagamād vikalpaḥ 
śāstrasthā vā tannimittatvāt 
coditaṃ tu pratīyetāvirodhāt pramāṇena 
atha yāñ chabdān āryā na kasmiṃścid arthe ācaranti mlecchās tu kasmiṃścit prayuñjate yathā pikanemasatatāmarasādiśabdāḥ 
teṣu saṃdehaḥ  kiṃ nigamaniruktavyākaraṇavaśena dhātuto 'rthaḥ kalpayitavya uta yatra mlecchā ācaranti sa śabdārtha iti 
śiṣṭācārasya prāmāṇyam uktaṃ nāśiṣṭasmṛteḥ 
tasmān nigamādivaśenārthakalpanā 
nigamādīnāṃ caivam arthavattā bhaviṣyati 
anabhiyogaś ca śabdārtheṣv aśiṣṭānām abhiyogaś cetareṣām 
tasmād dhātuto 'rthaḥ kalpayitavya ityevaṃ prāpte brūmaḥ  coditam aśiṣṭair api śiṣṭānavagataṃ pratīyeta yat pramāṇenāviruddham tad avagamyamānam na nyāyyaṃ tyaktum 
yat tu śiṣṭācāraḥ pramāṇam iti tat pratyakṣānavagate 'rthe 
yat tv abhiyuktāḥ śabdārtheṣu śiṣṭā iti 
tatrocyate  abhiyuktatarāḥ pakṣiṇāṃ poṣaṇe bandhane ca mlecchāḥ 
yat tu nigamaniruktavyākaraṇānām arthavatteti tatraiṣām arthavattā bhaviṣyati na yatra mlecchair apy avagataḥ śabdārthaḥ 
api ca  nigamādibhir arthe kalpayamāne 'vyavasthitaḥ śabdārtho bhavet tatrāniścayaḥ syāt 
tasmāt pika iti kokilo grāhyaḥ nemo 'rdham tāmarasaṃ padmam sata iti dārumayaṃ pātram parimaṇḍalaṃ śatachidram 
prayogaśāstram iti cet 
iha kalpasūtrāṇy udāharaṇam  māśakam hāstikam kauṇḍinyakam ityevaṃlakṣaṇakāni kiṃ pramāṇam apramāṇaṃ veti saṃdigdhāni 
kiṃ prāptam 
prayogasya śāstraṃ pramāṇam evaṃjātīyakam iti brūmaḥ 
satyavācām etāni vacanāni 
katham avagamyate 
vaidikair eṣāṃ saṃvādo bhavati 
ya eva hi vede grahāḥ ta eveha yā eva vede iṣṭakāḥ tā eveha 
tasmāt satyavāca ācāryāḥ 
ācāryavacaḥ pramāṇam iti ca śrutiḥ 
pratyakṣataḥ prāmāṇyam anavagatam iti yady ucyeta pramāṇāntareṇa vacanenāvagatam iti na doṣaḥ 
vedavākyaiś caiṣāṃ tulya ādaraḥ 
tasmāt pramāṇam 
nāsanniyamāt 
naitad evam asanniyamāt 
naitat samyaṅnibandhanam svarābhāvāt 
avākyaśeṣāc ca 
yac coktam  satyavācām etāni vacanānīti tan na 
sarvatra ca prayogāt saṃnidhānaśāstrāc ca 
ācāryavacanaṃ hi bhavati pūrvapakṣe  sarvāsu tithiṣv amāvāsyeti 
saṃnihitaṃ ca śāstram  paurṇamāsyāṃ paurṇamāsyā yajeta amāvāsyāyām amāvasyayā yajed iti 
tena śrutiviruddhavacanān na satyavācaḥ tasmād apramāṇam 
anumānavyavasthānāt tatsaṃyuktaṃ pramāṇaṃ syāt 
anumānāt smṛter ācārāṇāṃ ca prāmāṇyam iṣyate 
yenaiva hetunā te pramāṇam tenaiva vyavasthitāḥ prāmāṇyam arhanti 
tasmād holākādayaḥ prācyair eva kartavyāḥ āhnīnaibukādayo dākṣiṇātyair eva udvṛṣabhayajñādaya udīcyair eva 
yathā śikhākalpo vyavatiṣṭhate kecit triśikhāḥ kecit pañcaśikhā iti 
api vā sarvadharmaḥ syāt tannyāyatvād vidhānasya 
atha yad uktam yathā śikhākalpo vyavatiṣṭhata iti 
darśanād viniyogaḥ syāt 
gotravyavasthayā śikhākalpavyavasthāyāṃ darśanaṃ spaṣṭam 
liṅgābhāvāc ca nityasya 
idaṃ padebhyaḥ kebhyaścid uttaraṃ sūtram 
kāni tāni padāni 
atha kim arthaṃ na liṅgād vyavasthā 
yathā  śuklo hotā iti 
nāsti tan nityam eṣāṃ liṅgam yad yathādarśanam anuvartate 
ye 'pi śyāmā bṛhanto lohitākṣāḥ te 'pi na sarva ārhnīnaibukādīn kurvate 
anevaṃliṅgā api cānutiṣṭhanti 
tasmān na vyavasthā 
śuklo hoteti pratyakṣā śrutiḥ 
ākhyā hi deśasaṃyogāt 
atha kasmān na samākhyayā niyamaḥ 
ye dākṣiṇātyā iti samākhyātāḥ ta āhnīnaibukādīn kariṣyanti 
ya udīcyā iti samākhyātāḥ ta udvṛṣabhayajñādīn 
ye prācyā iti te holākādīn 
yathā  rājā rājasūyeneti 
naitad evam 
deśasaṃyogād ākhyā bhavati 
dākṣiṇadeśān nirgataḥ prākṣu vodakṣu vāvasthita āhnīnaibukādīn karoty eva 
udīcyāś ca deśāntara udvṛṣabhayajñādīn prācyāś ca holākādīn 
anyadeśaś ca deśāntaragato na niyogataḥ parapadārthān karoti 
tasmān na vyavasthā 
rājā rājasūyeneti tu niyatā jātiḥ 
na syād deśāntareṣv iti cet 
iti cet paśyasi  yadi deśasaṃyogād ākhyā bhavet deśāntarasthasya na bhavet 
bhavati ca deśānatarasthasya māthura ity asaṃbaddhasyāpi mathurayā 
tasmān na deśasaṃyogād ākhyā 
syād yogākhyā hi māthuravat 
deśasaṃyoganimittāyām apy ākhyāyāṃ deśān nirgatasya tadākhyā na viruddhā 
yata eṣā yogākhyā yogamātrāpekṣā na bhūtavartamānabhaviṣyatsaṃbandhāpekṣā 
yato dṛśyate  mathurām abhiprasthito māthura iti mathurāyāṃ vasan mathurāyā nirgataś ca 
yasya tv ato 'nyatamaḥ saṃbandho nāsti na sa māthuraḥ 
tasmān na samākhyayā vyavasthā 
karmadharmo vā pravaṇavat 
atha kasmān na karmāṅgaṃ deśaḥ 
yaḥ kṛṣṇamṛtikāprāyaḥ sa āhnīnaibukādīnām 
yathā  prācīnapravaṇe vaiśvadevena yajeteti 
tulyaṃ tu kartṛdharmeṇa 
yathā kartary avyavasthitaṃ liṅgaṃ śyāmādi na padārthaiḥ saṃvādam upaiti tadvad deśaliṅgam avyavasthitam 
kṛṣṇamṛtikāprāye 'py anye na kurvanti tathānyaliṅge 'pi kurvanti 
tasmān na deśato vyavasthā 
prācīnapravaṇaṃ tu śrutyā niyataṃ vaiśvadevasya 
prayogotpattyaśāstratvāc chabdeṣu na vyavasthā syāt 
gaur gāvī goṇī gopotalikā ityevamādayaḥ śabdā udāharaṇam 
gośabdo yathā sāsnādim iti pramāṇam kiṃ tathā gāvyādayo 'py uta neti saṃdehaḥ 
kim atraikaḥ śabdo 'vicchinnapāramparyo 'rthābhidhāyī itare 'pabhraṃśāḥ uta sarve 'nādayaḥ 
sarva iti brūmaḥ 
kutaḥ 
pratyayāt 
pratīyate hi gāvyādibhyaḥ sāsnādimān arthaḥ 
tasmād ito varṣaśate 'py asyārthasya saṃbandha āsīd eva tataḥ pareṇa tataś ca paratareṇety anāditā 
kartā cāsya saṃbandhasya nāstīti vyavasthitam eva 
tasmāt sarve sādhavaḥ sarvair bhāṣitavyam 
sarve hi sādhayanty artham 
yathā  hastaḥ karaḥ pāṇir iti 
arthāya hy eta uccāryante nādṛṣṭāya 
na hy eṣām uccāraṇe śāstram asti 
tasmān na vyavatiṣṭheta kaścid eka eva sādhur itare 'sādhava iti 
śabde prayatnaniṣpatter aparādhasya bhāgitvam 
mahatā prayatnena śabdam uccaranti  vāyur nābher utthitaḥ urasi vistīrṇaḥ kaṇṭhe vivartitaḥ mūrdhānam āhatya parāvṛttaḥ vaktre vicaran vividhān śabdān abhivyanakti 
tatrāparādhyetāpy uccārayitā yathā  śuṣke patiṣyāmīti kardame patati sakṛd upasprakṣyāmīti dvir upaspṛśati 
tato 'parādhāt pravṛttā gāvyādayo bhaveyuḥ na niyogato 'vicchinnapāramparyā eveti 
anyāyaś cānekaśabdatvam 
na caiṣa nyāyaḥ yat sadṛśāḥ śabdā ekam artham abhiniviśamānāḥ sarve 'vichinnapāramparyā eveti 
pratyayamātradarśanād abhyupagamyate sādṛśyāt sādhuśabde 'py avagate pratyayo 'vakalpyate 
tasmād amīṣām eko 'nādir anye 'pabhraṃśāḥ 
hastaḥ karaḥ pāṇir ityevamādiṣu tv abhiyuktopadeśād anādir amīṣām arthena saṃbandha iti 
tatra tattvam abhiyogaviśeṣāt syāt 
kathaṃ punas tatra tattvaṃ śakyaṃ vijñātum 
śakyam ity āha 
arthino hy abhiyuktā bhavanti 
dṛśyate cābhiyuktānāṃ guṇayatām avismaraṇam upapannam 
pratyakṣaṃ caitad guṇyamānaṃ na bhraśyata iti 
tasmād yam abhiyuktā upadiśanti eṣa eva sādhur ity avagantavyaḥ 
tadaśaktiś cānurūpatvāt 
ekadeśatvāc ca vibhaktivyatyaye syāt 
ata eva hi vibhaktivyatyaye 'pi pratyayo bhavati 
aśmakair āgacchāmīty aśmakaśabdaikadeśa upalabdhe aśmakebhya ity eva śabdaḥ smaryate 
tato 'śmakebhya ity eṣo 'rtha upalabhyata iti 
evaṃ gāvyādidarśanād gośabdasmaraṇam tataḥ sāsnādimān avagamyate 
prayogacodanābhāvād arthaikatvam avibhāgāt 
tad ucyate  vyaktiḥ śabdārtha iti 
kutaḥ prayogacodanābhāvāt 
ālambhanaprokṣaṇaviśasanādīnāṃ prayogacodanā ākṛtyarthe na saṃbhaveyuḥ 
yatroccāraṇānarthakyam tatra vyaktyarthaḥ 
ato 'nyatrākṛtivacana iti cet 
uktam  anyāyaś cānekārthatvam iti 
kathaṃ sāmānyāvagatir iti cet 
vyaktipadārthasyākṛtiś cihnabhūtā bhaviṣyati ya evam ākṛtikaḥ sa gaur iti 
yathā yasya daṇḍo 'sti sa daṇḍīti na ca daṇḍavacano daṇḍiśabdaḥ 
evam ihāpi 
dravyaśabdāt 
dravyāśrayasya śabdo dravyaśabdaḥ na tatra dravyāśrayavacanaḥ śabdo bhavet yady ākṛtiḥ śabdārtho bhavet 
ṣaḍ deyā dvādaśa deyā caturviṃśatir deyā iti 
na hy ākṛtiḥ ṣaḍādibhiḥ saṃkhyābhir yujyate 
tasmān nākṛtivacanaḥ 
anyadarśanāc ca 
yadi paśur upākṛtaḥ palāyeta anyaṃ tadvarṇaṃ tadvayasam ālabheta iti 
yady ākṛtivacanaḥ śabdo bhavet anyasyālambho nopapadyate 
anyasvāpi paśudravyasya saivākṛtiḥ 
tasmād vyaktivacana iti 
ākṛtis tu kriyārthatvāt 
nanu śyenavyaktibhiś cayanam anuṣṭhāsyate 
na sādhakatamaḥ śyenaśabdārthaḥ īpsitatamo hy asau śyenaśabdena nirdiśyate 
ataś cayanena śyeno nivartayitavyaḥ sa ākṛtivacanatve 'vakalpyate 
nanūbhayatra kriyāyā asaṃbhava eva vyapadiśyate 
nākṛtiḥ śabdārthaḥ 
kutaḥ 
kriyā na saṃbhaved ākṛtau śabdārthe vrīhīn prokṣatīti 
tathā na vyaktiḥ śabdārthaḥ kriyaiva na saṃbhaved vyakteḥ śabdārthatve śyenacitaṃ cinvīta iti 
yad apy ucyate  vrīhīn prokṣatīti vyaktilakṣaṇārthākṛtir iti śakyam anyatrāpi śyenacitaṃ cinvīta iti vaditum ākṛtilakṣaṇārthā vyaktir iti 
kiṃ punar atra jyāyaḥ 
ākṛtiḥ śabdārtha iti 
yadi vyaktiḥ śabdārtho bhavet vyaktyantare na prayujyeta 
atha vyaktyantare prayujyate na tarhi vyaktiḥ śabdārthaḥ sarvasāmānyaviśeṣavinirmuktā hi vyaktir iti 
ucyate  naiṣa doṣaḥ 
vyaktyantare sarvasāmānyaviśeṣavinirmukta eva pravartiṣyate 
yadi vyaktyantare sarvasāmānyaviśeṣaviyukte pravartiṣyate sāmānyam eva tarhi tat 
nety ucyate  yo hy arthaḥ sāmānyasya viśeṣāṇāṃ cāśrayaḥ sā vyaktiḥ 
vyaktivacanaś ca śabdo na sāmānye na viśeṣe vartate 
teṣāṃ tv āśrayam evābhidadhāti tena vyaktyantare vṛttir adoṣaḥ 
na hi tat sāmānyam 
nanu guṇabhūtā pratīyata ity uktam 
na guṇabhāvo 'smatpakṣasya bādhakaḥ 
sarvathā tāvat pratīyate 
arthād guṇabhāvaḥ pradhānabhāvo vā 
svārthaṃ ced uccāryate pradhānabhūtā 
atha na svārtham parārtham eva tato guṇabhūtā 
na tatra śabdavyāpāro 'sti 
nanu ca daṇḍīti na tāvad daṇḍiśabdena daṇḍo 'bhidhīyate atha ca daṇḍaviśiṣṭo 'vagamyate 
evam ihāpi na tāvad ākṛtir abhidhīyate atha cākṛtiviśiṣṭā vyaktir gamyeteti 
naitat sādhu ucyate 
satyaṃ daṇḍiśabdena daṇḍo nābhidhīyate 
na tv apratīte daṇḍe daṇḍipratyayo 'sti 
asti tu daṇḍiśabdaikadeśabhūto daṇḍaśabdaḥ yena daṇḍaḥ pratyāyitaḥ 
tasmāt sādhv etad yat  pratīte viśeṣaṇe viśiṣṭaḥ pratīyata iti 
nanu gośabdāvayavaḥ kaścid ākṛteḥ pratyāyakaḥ anyo vyakteḥ yata ucyate tata ākṛtir avagatā na gośabda ākṛtivacana iti 
na ca yathā daṇḍiśabdo na daṇḍe prayuktaḥ evaṃ gośabdo nākṛtau 
tadartham eva nidarśitaṃ kevalākṛtyabhidhānaḥ śyenaśabda iti 
tad evam anvayavyatirekābhyām asati śyenavyaktisaṃbandhe śyenaśabdoccāraṇād ākṛtivacana iti gamyate 
na tu vrīhyākṛtisaṃbandham antareṇa vrīhivyaktau śabdasya prayogo dṛṣṭaḥ 
tasmād ākṛtivacanaḥ śabda ity etaj jyāyaḥ 
na kriyā syād iti ced arthāntare vidhānaṃ na dravyam iti cet 
tadarthatvāt prayogasyāvibhāgaḥ 
ākṛtyarthatvāc chabdasya yasyā vyakter ākṛtyā saṃbandhaḥ tatra prayogaḥ prokṣaṇaṃ hi dravyasya kartavyatayā śrūyate 
katamasya 
yad yajati sādhanam 
apūrvaprayuktatvāt tasya nākṛteḥ aśakyatvāt 
tatra vrīhiśabda ākṛtivacanaḥ prayujyate prokṣaṇāśrayaviśeṣaṇāya 
sa hy ākṛtiṃ pratyāyayiṣyati ākṛtiḥ pratītā satī prokṣaṇāśrayaṃ viśekṣyatīti 
tenākṛtivacanaṃ na virudhyata iti 
evaṃ ṣaḍ deyā gāvo dakṣiṇā iti dakṣiṇādravye saṃkhyāyāḥ prayoktavye gāva ity ākṛtivacano viśeṣakaḥ 
tathā  anyam iti vinaṣṭasya pratinidher anyatvasaṃbandhaḥ 
tatra paśuśabda ākṛtivacana ākṛtyā viśekṣyatīti 
tasmād gaur aśva ityevamādayaḥ śabdā ākṛter abhidhāyakā iti siddham 
uktaṃ samāmnāyaidam arthyaṃ tasmāt sarvaṃ tadarthaṃ syāt 
udbhidā yajeta balabhidā yajeta abhijitā yajeta viśvajitā yajeteti samāmananti 
tatra saṃdehaḥ  kim udbhidādayo guṇavidhayaḥ āhosvit karmanāmadheyānīti 
kutaḥ saṃśayaḥ ubhayathāpi pratibhāto vākyāt  udbhidety eṣa śabdo yajetety anena saṃbadhyate 
sa kiṃ vaiyadhikaraṇyena saṃbandham upaiti  udbhidā dravyeṇa yāgam abhinirvartayed iti uta sāmānādhikaraṇyena  udbhidā yāgena yajeteti 
dvedhāpy etasmin pratibhāti vākye saṃbhavati saṃśayaḥ 
evaṃ prāpte brūmaḥ 
api vā nāmadheyaṃ syād yad utpattāv apūrvam avidhāyakatvāt 
api veti pakṣo viparivartate 
nāmadheyaṃ syād iti pratijānīmahe evam avihitam arthaṃ vidhāsyati  jyotiṣṭomād yāgāntaram 
śrutiś caivaṃ yāgam abhidhāsyati 
itarathā śrutir udbhidādīn vakṣyantī udbhidādimato lakṣayet 
udbhidvatā yāgena kuryād iti 
yāgena kuryād iti yajetety asyārthaḥ 
karaṇaṃ hi yāgaḥ udbhidādy api tṛtīyānirdeśāt karaṇam tatrodbhidā yāgeneti karmanāmadheyatvena sāmānādhikaraṇyasāmañjasyam 
dravyavacanatve matvarthalakṣaṇayā sāmānādhikaraṇyaṃ syāt 
śrutilakṣaṇāviśaye ca śrutir jyāyasī 
tasmāt karmanāmadheyam 
nanu prasiddhaṃ dravyavacanatvam apahnūyeta aprasiddhaṃ karmavacanatvaṃ pratijñāyeta 
ucyate  tṛtīyānirdeśāt karmavacanatā 
kutaḥ karaṇavācino hi prātipādikāt tṛtīyā bhavati karaṇaṃ ca yāgaḥ 
tena yāgavacanam imam anumāsyāmahe 
yasmin guṇopadeśaḥ pradhānato 'bhisaṃbandhaḥ 
evaṃ prāpte brūmaḥ  yasmin guṇavidhir nāmadheyam iti saṃdigdhe guṇo 'para upadiśyate pradhānena karmaṇā tasya saṃbandhaḥ karmanāmadheyam ity arthaḥ 
guṇavidhau hi sati vākyaṃ bhidyeta 
puṃpaśau prāpte strīpaśuḥ paśavaḥ phalam citro guṇa iti na śakyam ekena vākyena vidhātum 
citro guṇo vidhīyamānaḥ striyāṃ vidhīyeta nāsāv agnīṣomīye paśukāme ca vidhīyeta so 'pi nāgnīṣomīye 
tathā pañcadaśāny ājyāni bhavantīty ājyeṣu pañcadaśatā 
na cāvihitāni stotreṣv ājyāni bhavanti na cānyad vidhāyakaṃ vākyam tac caitad ājyāni vidadhyād vihiteṣu ca pañcadaśatām 
gamyate ca pañcadaśatāyā ājyānāṃ ca saṃbandhaḥ 
stotrasaṃbandhaś cājyānām avijñātaḥ pañcadaśatāsaṃbandhaś ca 
dvāv etāv arthāv ekavākyasyāśakyau vidhātum 
atha nu karmanāmadheyam naiṣa virodho bhavati 
kevalaṃ saṃkhyāsaṃbandhas tadānīṃ vidhīyate 
api ca ājyāni stotrāṇīty anena śabdena lakṣaṇayaiva guṇo vidhīyeta 
ataḥ karmaṇāṃ nāmadheyāni vākyāntarair ājyaiḥ stuvate pṛṣṭhaiḥ stuvate ityevamādibhir vihitānām 
yat tv aprasiddhaṃ karmaṇāṃ nāmadheyam iti 
avayavaprasiddhyā ājigamanād ājyāni 
katham ājigamanam iti 
arthavādavacanāt 
yad ājimīyus tad ājyānām ājyatvam iti 
sparśavacanāt pṛṣṭhāni 
pavamānārthamantrakatvād bahiḥsaṃbandhāc ca bahiṣpavamānam 
dadhi madhu payo ghṛtaṃ dhānās taṇḍulā udakam iti nānāvidhadravyatvāc citrā 
tasmād evaṃjātīyakāni karmanāmadheyānīti 
atha kasmān na pañcadaśasaṃkhyāviśiṣṭāny ājyāni stotrakarmasu vidhīyante 
viśiṣṭānāṃ vācakasya śabdasyābhāvāt 
tatprakhyaṃ cānyaśāstram 
agnihotraṃ juhoti svargakāma iti āghāram āghārayatīti ca samāmananti 
tatra saṃśayaḥ  kim agnihotraśabda ādhāraśabdaś ca guṇavidhī uta karmanāmadheya iti 
guṇavidhī iti brūmaḥ 
kutaḥ gamyate hi agnaye hotram asminn iti 
tathā kṣaraṇasamarthaṃ dravyaṃ ghṛtādi āghāram āghārayatīti 
prasiddhir evam anugrahīṣyate 
guṇavidhiś ca darvihome āghāraś copāṃśuyāje 
tatraitayor arthavattā pravṛttiviśeṣakaratvaṃ ca 
na ca guṇavidhipakṣe lakṣaṇā bhavati yathodbhidā yajeta iti 
agnihotre samāsenāvagataṃ guṇavidhānam 
āghāre 'pi āghāraṃ nirvartayatīti śrutyaiva guṇo vidhīyate 
tasmād guṇavidhīty evaṃ prāpte 
tadvyapadeśaṃ ca 
nāmadheye guṇaśruteḥ syād vidhānam iti cet 
vājapeyena svārājyakāmo yajeteti śrūyate 
tatra kiṃ guṇavidhiḥ karmanāmadheyam iti saṃdehaḥ 
evaṃ cet saṃdehaḥ dṛśyate guṇavidhiḥ 
na saṃdehaḥ śrūyate hi guṇaḥ 
so 'vagamyamāno na śakyo nāstīti vaditum 
tasmād guṇavidhiḥ 
tulyatvāt kriyayor na 
ekaśabdye parārthavat 
tadguṇās tu vidhīyerann avibhāgād vidhānārthe na ced anyena śiṣṭāḥ 
yad āgneyo 'ṣṭākapālo 'māvāsyāyāṃ paurṇamāsyāṃ cācyuto bhavatītyevamādayaḥ śrūyante 
tatra saṃdehaḥ  kim āgneyo 'gnīṣomīya ityevamādayo guṇavidhayaḥ karmanāmadheyānīti 
kiṃ tāvat prāptam 
guṇavidhau saty aneko guṇo vidhīyeta  agnipuroḍāśāṣṭākapālā iti 
tasmān na guṇavidhaya iti 
barhirājyor asaṃskāre śabdalābhād atacchabdaḥ 
barhirājyayoḥ puroḍāśe ca saṃdehaḥ  kim ete saṃskāraśabdā uta jātiśabdā iti 
saṃskāraśabdā iti brūmaḥ 
saṃskṛteṣu tṛṇeṣu barhiḥśabdam upacaranti sarvatra nāsaṃskṛteṣu 
saṃskṛte ca ghṛte ājyaśabdam 
tathā saṃskṛte piṣṭe puroḍāśaśabdam 
nanv asaṃskṛte 'pi kasmiṃścid deśa upacaryate 
yathā barhir ādāya gāvo gatā iti bhavanti vaktāraḥ 
tathā  ājyaṃ krayam iti 
puroḍāśena me mātā prahelakaṃ dadātīti 
sādṛśyāt teṣu prayogaḥ 
yathopaśaye yūpaśabdaḥ 
kuta etat yata ekadeśe hi śabdaprayogaḥ tasmāt saṃskāraśabdā ity evaṃ prāptam 
prokṣaṇīṣv arthasaṃyogāt 
prokṣaṇīr āsādaya iti śrūyate 
tatra prokṣaṇīśabdaṃ prati saṃdehaḥ  kiṃ saṃskāranimitta uta jātinimitta uta yaugika iti 
tatra saṃskāreṣu satsu darśanāt saṃskāraśabdatāyām avagamyamānāyām asaṃskṛte śabdalābhāj jātiśabdaḥ 
asaṃskṛtāsv evāpsu prokṣaṇībhir udvejitāḥ sma iti kasmiṃścid deśe bhavanti vaktāraḥ 
tena jātiśabda iti prāpte 
yaugika ity ucyate 
kutaḥ arthasaṃyogāt 
prokṣaṇya ity upasargadhātupratyayasamudāyasya jātinimittatā prayogād anumīyate 
secanasaṃyogāt tūpasargadhātukaraṇapratyayasahito 'psu pravatata iti prasiddhir anugṛhītā bhaviṣyati 
yadānyad api secanaṃ prokṣaṇaśabdenocyate tadā tatsaṃyogād evāpsu bhaviṣyatīti na samudāyārthaḥ kalpayituṃ śakyate 
tasmād yaugikaḥ 
prayojanaṃ ghṛtaṃ prokṣaṇaṃ bhavatīti yadi saṃskāraśabdāḥ prokṣaṇīrāsādayeti praiṣaḥ 
yadi jātiśabdaḥ ghṛtam āsādayeti 
yadi yaugikaḥ prokṣaṇam iti 
tathā nirmanthye 
nirmanthyeneṣṭakāḥ pacantīti 
saṃskṛte darśanāt saṃskāraśabdo nirmanthya iti 
asaṃskāre 'pi dṛśyate 
nirmanthyamānayādainaṃ pakṣyāma iti 
nirmanthanayogāt pūrvavad yaugika iti saṃsthitam 
prayojanaṃ saṃskāranimitte saṃskṛteneṣṭakāḥ paktavyāḥ 
jātiśabde yathopapannena 
yaugike 'ciranirmathite yathā nāvanītena bhuṅkta ity aciranirdagdheneti gamyate 
vaiśvadeve vikalpa iti cet 
cāturmāsyeṣu prathame parvaṇi vaiśvadeve saṃdehaḥ  vaiśvadevena yajeta iti 
kiṃ vaiśvadevaśabdo guṇavidhir uta karmanāmadheyam iti 
yadi saṃdeho na saṃdehaḥ 
vaiśvadeve vikalpaḥ 
guṇavidhir vaiśvadevaśabdaḥ 
gamyate hi guṇavidhānam 
viśvedevā vidhīyanta āgneyādiṣu yāgeṣu 
tatrāgnyādīnāṃ viśvair devair vikalpaḥ 
evaṃ prasiddhir arthavatī bhaviṣyati 
na vā prakaraṇāt pratyakṣavidhānāc ca na hi prakaraṇaṃ dravyasya 
naitad evam 
pratyakṣaśrutivihitā agnyādayas teṣāṃ yāgānām viśvedevā vākyena prakaraṇāt tenaiva nānyeneti gamyate 
na cāyaṃ viṣamaśiṣṭho vikalpo bhavitum arhati 
na hi prakaraṇaṃ śrutasya dravyasya bādhane samartham 
tasmāt karmanāmadheyam 
mithaś cānarthasaṃbandhaḥ 
athocyate vaiśvadeva ity anena śabdena pratyakṣam agnyādiguṇaviśiṣṭo yāgaguṇo lakṣyate 
vaiśvadevī hi tatrāmikṣā samavaiti 
yadi vaiśvadevaśabdena yāgaguṇo lakṣyate na tarhi viśvedevā vidhīyante kathaṃ sakṛd uccarito vaiśvadevaśabdo yāgaguṇaṃ lakṣayiṣyati viśvāṃś ca devān vidhāsyatīti nāyaṃ vaiśvadevaśabdasya viśvair devair mithaḥ saṃbandho ghaṭate 
tasmāt karmanāmadheyam eva guṇavidhir iti 
parārthatvād guṇānām 
parārthāś ca guṇāḥ 
te na śaknuvanti pradhānam āvartayitum 
tena sakṛd yāga kartavyo na guṇānurodhenāvartitum arhati 
saṃpratipannadevatatvāc ca na virodhaḥ 
tatraikasyāṃ pradhānāhutau triṃśadāhutayo hūyanta iti triṃśatsaṃkhyāsaṃpattir āhavanīyāhutīnāṃ nāvakalpate 
tasmāt karmanāmadheyam iti siddham 
pūrvavanto 'vidhānārthās tatsāmarthyaṃ samāmnāye 
guṇasya tu vidhānārthe tadguṇāḥ prayoge syur anarthakā na hi taṃ pratyarthavatāsti 
naitad asti guṇavidhaya iti 
guṇasya vidhānārthā ete santaḥ puroḍāśasya kapāleṣu saṃkhyā vidadhyuḥ 
na śaknuvanti yāgaprayogasya vidhātum 
dvādaśakapālatā hi yāgasya vākyena aṣṭākapālādayaḥ prakareṇa 
tena te yāge na bhaviṣyanti 
api cāṣṭatvādayaḥ puroḍāśenaikavākyabhūtāḥ prakaraṇaṃ bādhitvā na yāgasya bhaviṣyanti 
yāgāsaṃbandhe cānarthakāḥ puroḍāśasaṃbandhe phalābhāvāt 
arthavādatvena tu vaiśvānarayāgasya stutir upapadyate 
tasmād arthavādā iti 
taccheṣo nopapadyate 
iti yad uktaṃ tat parihartavyam ity ābhāṣāntaṃ sūtram 
avibhāgād vidhānārthe stutyarthenopapadyeran 
kāraṇaṃ syād iti cet 
iti ced bhavān paśyaty arthavādā iti kāraṇam aṣṭatvādīnāṃ brahmavarcasādi kasmān na bhavati 
brahmavarcasakāmasyāṣṭākapālaḥ 
evam uttareṣu yathākāmam 
kim evaṃ bhaviṣyati 
puroḍāśasya guṇavidhāne 'py ānarthakyaṃ na bhaviṣyati na ca lakṣaṇayā dvādaśakapālasya stutiḥ kalpitā bhaviṣyati 
tasmāt kāmebhyo vidhayo baviṣyanti 
ānarthakyād akāraṇaṃ kartur hi kāraṇāni guṇārtho hi vidhīyate 
tatsiddhiḥ 
yajamānaḥ prastaraḥ yajamāna ekakapāla ityādi samāmnāyate 
tatra saṃdehaḥ 
kiṃ yajamānaḥ prastara ity eṣa guṇavidhiḥ kim arthavāda iti 
tathā yajamāna ekakapāla iti 
kiṃ tāvat prāptam 
guṇavidhir iti 
kim evaṃ bhaviṣyati evam apūrvam arthaṃ vidhāsyati 
itarathārthavādo 'narthakaḥ syāt 
arthavattvaṃ ca nyāyyam 
tasmād vidhiḥ 
kathaṃ punar anayoḥ sāmānādhikaraṇyaṃ jñāyate 
na hi prastara ekakapālo vā yajamānaḥ 
na ca yajamāna ekasmin kapāle saṃskṛtaḥ puroḍāśaḥ prathamo vā kaśam ṣṭir lūnaḥ 
kathaṃ paraśabdaḥ paratra vartate kim arthaṃ vā jñāyamānasva saṃkīrtanam iti 
ucyate  jñāyamānaḥ saṃkīrtyate stotum 
prastara uttaro barhiṣaḥ sādayitavyo yajamānatvāt 
tathā yajamāna ekakapālaḥ sarvahutaḥ kartavyaḥ svarga āhavanīyas tatra pratiṣṭhāpito bhavatīti 
jātiḥ 
sārūpyam 
yajamāno yūpaḥ āditye yūpa ityādi śrūyate 
tatra guṇavidhiḥ arthavādaḥ iti saṃdehaḥ 
arthavattvād guṇavidhi 
aśakyatvād yūpakāryasādhane yajamānasya yajamānakāryasādhane vā yūpasya vidhyantarabhāvāc ca na vidhiḥ 
vidhistutyarthaṃ saṃvādaḥ 
guṇavādāt sāmānādhikaraṇyam 
ko guṇaḥ sārūpyam 
kiṃ sārūpyam ūrdhvatā tejasvitā ca 
tasmād evaṃjātīyakā arthavādāḥ 
praśaṃsā 
bhūmā 
sṛṣṭīr upadadhātīti śrūyate 
tatra guṇavidhir arthavāda iti saṃdehe apūrvatvād vidhir iti prāpte 
ucyate  yadi vidhiḥ sṛṣṭimantrakā upadadhātīṣṭakā ity arthaḥ 
tatra neṣṭakānāṃ viśeṣaḥ kaścid āśrīyate evaṃrūpāḥ sṛṣṭimantrakā naivaṃrūpā iti 
tatra sarvāsāṃ sṛṣṭiliṅgā mantrāḥ prāpnuyuḥ 
anyeṣām asaṃyuktānāṃ mantrāṇām ānarthakyaṃ syāt 
tasmād anuvādo mantrasamāmnānāt prāptānām upadhāne mantrāṇām 
sṛṣṭīnāṃ saṃkīrtanaṃ sarjanārthavādārtham 
api ca vidhitve lakṣaṇā ekayā stuvata ity atra yā asṛṣṭayas tā lakṣayet 
nanv anuvāde 'pi lakṣaṇā 
nānuvādapakṣe lakṣaṇāyāṃ doṣaḥ 
kathaṃ tv asṛṣṭiṣu sṛṣṭiṣu ca sṛṣṭiśabda iti 
bhūmnā 
bahavas tatra sṛṣṭiliṅgā mantrāḥ alpaśo viliṅgā iti 
liṅgasamavāyaḥ 
prāṇabhṛta upadadhāti ājyānīr upadadhātīti vidhitve prāṇabhṛn mantrakāsūpadhīyamānāsu viliṅgānāṃ mantrāṇām ānarthakyam  tasmād anuvādaḥ  liṅgasamavāyāt paraśabdaḥ paratra vartate 
yathā  chatriṇo gacchantīty ekena chatriṇā sarve lakṣyante 
na cāyaṃ prāṇabhṛc chaśabdaḥ sṛṣṭiśabdaś ca jahatsvārthaṃ mantragaṇaṃ lakṣayet 
yad gaṇe ca sṛṣṭiprāṇabhṛc chabdau samavetau tāv api parigṛhyete 
yathā  chatriśabdena svārthalakṣaṇārthena so 'pi chatrī gṛhyata iti 
saṃdigdheṣu vākyaśeṣāt 
aktāḥ śarkarā upadadhāti tejo vai ghṛtam iti śrūyate 
tatra saṃdehaḥ 
kiṃ ghṛtatailavasānām anyatamena dravyeṇāñjanīyāḥ śarkarā uta ghṛtenaiveti 
kathaṃ saṃdehaḥ 
añjanasāmānyena vākyasyopakramo ghṛtena viśeṣeṇa nigamanam 
yathopakramaṃ nigamayitavyam ekasmin vākye 
tatra yad vā sāmānyam ādau viśeṣopalakṣaṇārthaṃ vivakṣyate 
yad vā nigamane viśeṣaḥ sāmānyalakṣaṇārthaḥ 
tadārambhanigamanayoḥ kiṃ samañjasam iti saṃśayaḥ 
evaṃ saṃdigdheṣūpakrame sāmānyavacane virodhābhāvān na viśeṣaḥ parikalpyaḥ 
nigamane tūpajātaḥ sāmānyapratyaya iti virodhāl lakṣaṇārthaṃ ghṛtavacanam 
yathā sṛṣṭiṣv asṛṣṭiṣu ca sṛṣṭiśabdaḥ evaṃ ghṛtam aghṛtaṃ ca ghṛtam ity ucyate 
arthād vā kalpanaikadeśatvāt 
sruveṇāvadyati svadhitināvadyati hastenāvadyatīti śrūyate tatra saṃdehaḥ 
kiṃ sruveṇāvadātavyaṃ sarvasya dravasya saṃhatasya māṃsasya ca tathā svadhitinā hastena ca uta sarveṣām arthato vyavasthā dravāṇāṃ sruveṇa māṃsānāṃ svadhitinā sahatānāṃ hasteneti 
aviśeṣābhidhānād avyavastheti 
bhāvārthāḥ karmaśabdās tebhyaḥ kriyā pratīyetaiṣa hy artho vidhīyate 
prathame 'dhyāye pramāṇalakṣaṇaṃ vṛttam tatra vidhyarthavādamantrasmṛtayas tattvato nirṇītāḥ guṇavidhir nāmadheyaṃ ca parīkṣitam sandigdhānām arthānāṃ vākyaśeṣād arthādhyavasānam uktam 
tan na prasmartavyam 
anantaraṃ pradhānāpradhānāni parīkṣiṣyante bhinnāny abhinnāni ceti eṣa evārtho varṇanīyo nānyaḥ eṣa eva cādhyāyasaṃbandhaḥ 
tad iha ṣaḍvidhaḥ karmabhedo vakṣyate  śabdāntaram abhyāsaḥ saṃkhyā guṇaḥ prakriyā nāmadheyam iti vakṣyamānam anusaṃkīrtyate 
pradarśitam ucyamānaṃ sukhaṃ grāhayiṣyata iti śrotuś ca buddhiḥ samādhīyate tad etan nānākarmalakṣaṇam ity adhyāyam ācakṣate etat tātparyeṇa ato 'nyad upodghātaprasaktānuprasaktaṃ ceti 
tatra prathamaṃ tāvad idaṃ cintyate  prathame 'dhyāya idam uktam  codanālakṣaṇo 'rtho dharma iti  codanā ca kriyāyā abhidhāyakaṃ vākyam vākye ca padānām arthāḥ tatra kiṃ padena padena dharma ucyate uta sarvair eka eveti 
kiṃ tāvat prāptam prati padaṃ dharma iti 
yadaikam tadā sandehaḥ  kim bhāvaśabdebhyaḥ uta dravyaguṇaśabdebhya iti kaḥ punar bhāvaḥ ke te punar bhāvaśabdā iti yajati dadāti juhotītyevamādayaḥ 
nanu yāgadānahomaśabdā ete na bhāvaśabdāḥ 
naitad evam 
yāgādiśabdāś caite bhāvaśabdāś ca yajyādyarthaś cāto 'vagamyate bhāvayed iti ca 
tathā yateta yathā kiṃcid bhavatīti 
tenaite bhāvaśabdāḥ dravyaguṇaśabdebhyo dravyaguṇapratyayo na bhāvanāyāḥ 
atas te na bhāvaśabdā iti 
kiṃ tāvat prāptam aviśeṣeṇeti 
sarveṣāṃ bhāvo 'rtha iti cet 
evaṃ ced bhāvan paśyati abhāvaśabdatvān na dravyaguṇaśabdā apūrvasya vidhāyakā iti sarveṣāṃ bhāvo 'rthaḥ svargakāmo darśapūrṇamāsābhyām ity etayoḥ saṃbandhaṃ yajeteti vakṣyati śyenenābhicarann ity etayoś ca tathā citrayā paśukāma iti 
tasmād ete 'pi sākāṅkṣatvād bhāvavacanāḥ 
sarveṣu bhāvavacaneṣu nāsti vinigamanāyāṃ hetuḥ karmaśabdā evāpūrvasya vidhāyakāḥ na dravyaguṇaśabdā iti 
yeṣām utpattau sve prayoge rūpopalabdhis tāni nāmāni tasmāt tebhyaḥ parākāṅkṣā bhūtatvāt sve prayoge 
yeṣāṃ tūtpattāv arthe sve prayogo na vidyate tāny ākhyātāni 
tasmāt tebhyaḥ pratīyetāśritatvāt prayogasya 
yeṣāṃ tu śabdānām uccāraṇotpattau sve 'rthe prayogo na vidyate 
prayogakāle yeṣām artho nopalabhyata ity arthaḥ tany ākhyātānīti bhāvaśabdān paryāyaśabdenopadiśati 
kathaṃ paryāyaśabdatā bhāvaśabdānām 
yata eṣāṃ vibhaktaya ākhyātikya ity ucyante 
katamāstāḥ pacati pacataḥ pacantītyevamādyaḥ 
tasmāt tebhyo 'pūrvaṃ pratīyeta 
bhavyārthās te bhūtārthaiḥ samuccaritāḥ 
bhūtasya bhavyārthatāyāṃ dṛṣṭārthatā bhavyārthasya prayojanayata utpattir arthavatī sā ca bhūtena kriyata iti dṛṣṭo 'rthaḥ 
bhavyasya punar bhūtārthatāyāṃ na kiñcid dṛśyate kalpyate cādṛṣṭam 
tasmān na yāgo dravyārthaḥ 
nanu etad uktaṃ bhavati arthinaś ca dravyasya ca saṃbandhaṃ yajeteti vakṣyati dravyeṇa bhāvayed iti 
ato dravyeṇārthasya bhāvanā gamyeta ākāṅkṣā ceti 
satyaṃ gamyate dravyeṇa bhāvayed iti tu vākyena yāgena bhāvayed iti tu śrutyā 
yadā tu yāgena bhāvāyed iti yāgasaṃbandho vidhīyate na tadā dravyeṇa bhāvayed iti dravyasaṃbandhaḥ 
na ca dravyasaṃbandhe vidhīyamāne yajetety anena saṃbandhaḥ 
anūdyamāne tu saṃbhavati na ca yaugapādyena vidhyanuvādau saṃbhavataḥ 
tasmāc chrutivākyayor virodhaḥ virodhe ca śrutibalīyasī tenārthinā na dravyasaṃbandhaḥ 
tatra dravyam asati svargakāmasaṃbandhe svargārthaṃ bhaviṣyatīty anupapannam eṣa vinigamanāyāṃ hetuḥ yena bhāvaśabdā evāpūrvasya codakāḥ na dravyaguṇaśabdā iti yadā yāgena kuryād iti tadā yāgavacanam eva bhavati 
darśapūrṇamāsābhyām iti lakṣaṇayā darśe ca pūrṇamāse ca yāgo vihita iti 
kathaṃ punar idam avagamyate asti tad apūrvam iti 
ucyate 
codanā punar ārambhaḥ 
kiṃ cintāyāḥ prayojanam yadi dravyaguṇaśabdā apy apūrvaṃ codayanti dravyaguṇāpacāre na pratinidhir upādātavyaḥ yathā tarhi pūrvaḥ pakṣaḥ 
yathā tarhi siddhāntaḥ dravyaṃ guṇaṃ vā pratinidhāya prayogo 'nuṣṭhātavya iti
tāni dvaidhaṃ guṇapradhānabhūtāni 
yair dravyaṃ na cikīrṣyate tāni pradhānabhūtāni dravyasya guṇabhūtatvāt 
evaṃ saty alpīyasy adṛṣṭakalpanā nyāyyā na tu vinigamanāyāṃ hetur avagacchāmaḥ kuto 'pūrvam kuto neti 
tad ucyate  yair bhāvakarmabhir na dravyaṃ saṃskartum iṣyate utpādayituṃ vā tāni pradhānabhūtāni pradhānakarmaṇo vācakāni dravyasya guṇabhūtatvāt 
dravyaṃ hi guṇabhūtam karmanirvṛtter īpsitatamatvāt 
yais tu dravyaṃ cikīrṣyate guṇas tatra pratīyeta tasya dravyapradhānatvāt 
dharmamātre tu karma syād anirvṛtteḥ prayājavat 
srucaḥ saṃmārṣṭi agniṃ saṃmārṣṭi paridhiṃ saṃmārṣṭi puroṅāśaṃ paryagni karotīti śrūyate 
tatra sandehaḥ  kiṃ paryagnikaraṇam samārjanaṃ ca pradhānakarma uta guṇakarmeti 
kiṃ tāvat prāptam 
tata ucyate  karmamātram evaṃjātīyakam aparyāptaṃ yat prayojanasya dṛṣṭasya tad dharmamātram iti brūmaḥ tatra pradhānakarmatvaṃ syāt 
kasmāt anirvṛtter upakārasya na hy evaṃjātīyakaṃ dravyasyopakārakam dravyaṃ tv evaṃjātīyakam abhinirvartayad guṇabhūtam 
tasya guṇabhūtatvād idaṃ pradhānabhūtam 
tulyaśrutitvād vetaraiḥ sadharmaḥ syāt 
dravyopadeśa iti cet 
iti cet paśyasi  dvitīyādarśanāt pradhānabhūtam atra dravyam iti 
naitad evam guṇabhūte 'pi dvitīyā bhavati tathā hi dṛśyate  saktūñ juhoti mārutaṃ juhoti ekakapālaṃ juhotīti 
na tadarthatvāl lokavat tasya ca śeṣabhūtatvāt 
stutaśastrayos tu saṃskāro yājyāvad devatābhidhānatvāt 
arthena tv apakṛṣyeta devatānām acodanārthasya guṇabhūtatvāt 
yadi saṃskārakarmaṇī eva stotraśastre arthenāpakṛṣyeta devatānām naś codanārthasya guṇabhūtatvāt devatārthasya guṇabhūto mantra iti tatpradhānabhāve yatra pradhānaṃ tatra nīyeta tatra kramasannidhī uparudhyeyātām 
tasmād eṣa duṣṭaḥ pakṣaḥ  iti paryudasitavyaḥ 
katamaḥ punar asau mantraḥ 
abhi tvā śūrety aindraḥ pragātho māhendrasya grahayajeḥ sannidhāv āmnāto yatrendras tatrāpakṛṣyeta 
vaśāvad vā guṇārthaṃ syāt 
na paryudasiṣyāma imaṃ pakṣam saṃskārakarmaṇī eva stotraśastre devatābhidhānatvād eva yad uktam  pragāthasyotkarṣa iti tan na indraśabdena mahendro 'bhidhāyiṣyate sa evendro mahattvena guṇena mahendra ity ucyate pratyakṣaṃ hīndraśabdaṃ devatāvacanam upalabhāmahe mahattvavacanaṃ ca mahacchabdam yathā rājā mahārājaḥ brāhmaṇo mahābrāhmaṇa iti vaśāvat yathā sā vā eṣā sarvadevatyā yad ajā vaśā vāyavyām ālabhetety ajāvaśāśabdena codite karmaṇi chāgaśabdena nigamā bhavanti tadvat saguṇe codite nirguṇenābhidhānaṃ bhaviṣyati 
tena na bhaviṣyaty utkarṣa iti 
na śrūtisamavāyitvāt 
vyapadeśabhedāc ca 
vyapadeśabhedaś ca bhavati bahu dugdhīndrāya devebhyo havir iti bahu dugdhi mahendrāya devebhyo havir iti ato 'pi devatāntaram ekadevatātve mantravikalpaḥ syāt 
guṇaś cānarthakaḥ syāt 
tathā yājyāpurorucoḥ 
evaṃ sati yājyāpuronuvākyayor bhedena darśanam upapadyate endra sānasiṃ rayim ity aindrayājyāpuronuvākyād vayam mahān indro ya ojasā  iti bhedena māhendraṃ darśayati tadekatve vikalpyeta 
tatra pakṣe bādhaḥ syāt 
vaśāyām arthasamavāyāt 
yad uktam  ajāvaśāśabdena codite karmaṇi chāgaśabdena nigamā bhavantīti tad yuktam vaśāyām arthasamavāyitvaṃ vayaṃ pratyakṣam avagacchāmaḥ chāgasya vapāyā medaso 'nubrūhīti yaiva vaśā saiva chāgeti 
tasmāt pragāthasyotkarṣaḥ saṃskārapakṣe ataḥ pradhānakarmaṇī iti 
yatreti vārthavattvāt syāt 
vāśabdaḥ pakṣaṃ vyāvartayati saṃskārakarmaṇī eva stotraśastre yac caitat praghāthasyotkarṣa iti utkṛṣyatāṃ yatrendras tatra praghāthaḥ liṅgena hi kramasannidhī bādhitavyāv eva 
na tv āmnāteṣu 
dṛśyate 
tad ucyate  sarveṣām arthavattāsti maṇḍūkasūktasyāgnau akṣasūktasya rājasūye mūṣikāsūktasyaikādaśinyām sarveṣāṃ vācastome sarvā ṛcaḥ sarvāṇi yajūṃṣi sarvāṇi sāmāni vācastome pāriplavam aśvamedhe śaṃsatīti tathā yasyāśvine śasyamāne sūryo nodiyād api sarvā dāśatayīr anubrūyād iti tasmād asty arthavattotkṛṣṭānām 
ataḥ saṃskārakarmaṇī stotraśastre iti 
api vā śrutisaṃyogāt prakāraṇe stautiśaṃsatī kriyotpattiṃ vidadhyātām 
api vā pradhānakarmaṇī stotraśastre syātām 
kutaḥ śrutisaṃyogāt saptamī śrutisaṃyogo hi bhavati kavatīṣu stuvate śipiviṣṭavatīṣu stuvate  iti yadi stutiḥ tataḥ kavatyakṣareṣv āhitā 
yadi prakāśanam tato devatāyām tatra karaṇaṃ kavatyas tṛtīyayāśroṣyam na saptamyā 
api ca  śrutisaṃyogo bhavati praugaṃ śaṃsati niṣkevalyaṃ śaṃsatīti 
ataḥ stutir abhinirvartayitavyā tena mantreṇa guṇavacanaḥ śabdaḥ stutinirvartanārtho 'dṛṣṭam arthaṃ kariṣyati 
tasmāt pradhānakarmaṇī 
api ca  stautiśaṃsatīti sākṣād guṇavacanau lakṣaṇayābhidhānārthau syātām tasmāt kriyotpattim apūrvotpattiṃ vidadhyātām iti 
śabdapṛthaktvāc ca 
śabdena pṛthaktvam eva gamyate dvādaśastotraśastro 'gniṣṭomaḥ itarathā hi dvādaśatvaṃ na syāt 
stotrāṇāṃ śastrāṇāṃ ca ekam eva śaṃsanaṃ stavanaṃ ca atha bheda āśrīyate tato na dvādaśatve 'vatiṣṭhate 
anarthakaṃ ca tad vacanam 
agniṣṭuti śrūyate  āgneyā grahā bhavantīti tatra punar ucyate  āgneyīṣu śaṃsantīti tan na vidhātavyam eva yadi saṃskārakarma 
tasmād api pradhānakarmaṇī iti 
anyaś cārthaḥ pratīyate 
saṃbaddhe vai stotraśastre veti yady anyat stotram anyac chastram tatas tayoḥ saṃbandhaḥ 
yadi vāpūrvavacane tato 'nyat stotram anyac chastram itarathā yad eva stotraṃ tad eva śastraṃ syāt 
abhidhānaṃ ca karmavat 
pradhānakarmaṇa iva cābhidhānaṃ bhavati dvitīyāsaṃyogena praugaṃ śaṃsatīti niṣkevalyaṃ śaṃsatīti 
phalanirvṛttiś ca 
phalanirvṛttidarśanaṃ ca bhavati stutasya stutamasītyevamādi indravanto manemahi bhakṣīmahi prajām iṣaṃ sā me saty āśīryajñasya bhūyād iti stotraphalam anūdyate na devatāyāḥ 
tasmāt pradhānakarmaṇī stotraśastre 
anyatra sūtrabaddhaṃ prayojanam daśame 'dhyāye grahāṇāṃ devatānyatve stutaśastrayoḥ pradhānakarmatvād adhikāraḥ syāt 
vidhimantrayor aikārthyam aikaśabdyāt 
api vā prayogasāmarthyān mantro 'bhidhānavācī syāt 
api veti pakṣo vyāvartyate evaṃjātīyako mantro 'bhidhānavacanaḥ syāt prayogasāmarthyāt prayoge kriyamāṇe 'sya sāmarthyaṃ vidyate godānaṃ goyāgaṃ ca pratyāyayitum na vidhātum 
kutaḥ vihitatvād godānasya dakṣiṇāvidhāne goyāgasya tv anubandhyāyām 
karmāntaraṃ bhaviṣyatīti cet 
na asakṛd apy ucyamāne tatpratyayād eva 
stutyarthakalpanāyām apy ānarthakyam parisamāptena sārthavādakena vākyena vihitatvād yāgasya 
tasmān na mantragato bhāvaśabda evaṃjātīyako vidhāyaka iti 
taccodakeṣu mantrākhyā 
śeṣe brāhmaṇaśabdaḥ 
atha kiṃ lakṣaṇaṃ brāhmaṇam mantrāś ca brāhmaṇaṃ ca vedaḥ tatra mantralakṣaṇa ukte pariśeṣasiddhatvād brāhmaṇalakṣaṇam avacanīyam mantralakṣaṇavacanenaiva siddham yasyaital lakṣaṇaṃ na bhavati tad brāhamaṇam iti pariśeṣasiddhaṃ brāhmaṇam 
vṛttikāras tu śiṣyahitārthaṃ prapañcitavān itikaraṇabahulam ity āhopanibaddham ākhyāyikāsvarūpam hetuḥ sūrpeṇa juhoti tena hy annaṃ kriyata iti nirvacanam tad dadhno dadhitvam nindā upavītā vā etasyāgnayaḥ praśaṃsā vāyur vai kṣepiṣṭhā devateti saṃśayaḥ hotavyaṃ gārhapatye na hotavyam iti vidhiḥ yajamānasaṃmitaudambarī bhavati parakṛtiḥ māṣān eva mahyaṃ pacatīti purākalpaḥ ulmukhair ha sma pūrve samājagmur iti vyavadhāraṇakalpanā yāvato 'śvān pratigṛhnīyād iti 
hetur nirvacanaṃ nindā praśaṃsā saṃśayo vidhiḥ 
parakriyā purākalpo vyavadhāraṇakalpanā 
upamānaṃ daśaite tu vidhayo brāhmaṇasya tu 
etad vai sarvavedeṣu niyataṃ vidhilakṣaṇam 
etad api prāyikam itikaraṇabahulo mantro 'pi kaścit iti veti me manaḥ ity āhopanibaddhaś ca bhagaṃ bhakṣīty āha ākhyāyikāsvarūpaṃ cogro ha bhujyam iti hetur idaṃ vo vāmuśanti hi nirvacanaṃ tasmād āpo nu sthanā  iti nindā mogham annaṃ vindata apraceteti praśaṃsā  agnir mūrddheti saṃśayaḥ  adhaḥ khidāsīd upari khidāsīd iti vidhiḥ  pṛṇīyādinn ādhamānāyeti parakṛtiḥ  sahasram ayutādadat purākalpaḥ  yajñena yajñam ayajanta devā iti 
anāmnāteṣv amantratvam āmnāteṣu hi vibhāgaḥ 
ūhapravaranāmadheyeṣu saṃśayaḥ mantrā uta neti 
abhidhāyakatvān mantrā iti prāpte brūmaḥ  anāmnāteṣu mantratvaṃ na syād abhidhāyakeṣv api nābhidhāyakatvaṃ mantratve hetuḥ kiṃ tarhy abhiyuktaprayogaḥ ye abhiyuktair mantrā iti nocyante na te mantrāḥ na caivamādāyo mantrasamāmnāye santi tasmād amantrāḥ 
prayojanam mantre duṣṭe yat prāyaścittam amantreṣu tan na 
teṣāṃ ṛg yatrārthavaśena pādavyavasthā 
ṛca ity asti vede ahe budhniya mantraṃ me gopāya yam ṛṣayas trayīvidā viduḥ ṛco yajūṃṣi sāmānīti 
kathaṃlakṣaṇikā ṛcaḥ teṣām ṛg yatrārthavaśena pādavyavasthā yatra pādakṛtā vyavasthā sa mantra ṛg nāmā yathā  agnim īla iti evaṃjātīyakeṣu mantreṣv abhiyuktā upadiśanti ṛco 'dhīmahe ṛco 'dhyāpayāmaḥ ṛco vartanta iti 
yady arthavaśenety ucyate yatra vṛttavaśena tatra na prāpnoti agniḥ pūrvebhir ṛṣibhir iti yato nārthavaśeneti vṛttādivaśavyāvṛttyartham kiṃ tarhy anuvāda eṣa pradarśanārthaḥ 
avaśyaṃ caitad evaṃ vijñeyam vṛttādinirvṛttyarthe sati vākyaṃ bhidyeta 
tasmād yatra pādakṛtā vyavasthā sā ṛg iti 
gītiṣu sāmākhyā 
atha sāmnaḥ kiṃ lakṣaṇam viśiṣṭā kācid gītiḥ sāmety ucyate pragīte hi mantravākye sāmaśabdam abhiyuktā upadiśanti sāmāny adhīmahi samāny adhyāpayāmaḥ sāmāni vartanta iti abhiyuktopadeśaś ca naḥ pramāṇam 
yathā  amlaṃ dadhi madhuro guḍa iti gītiviśiṣṭe tāvan mantre gītiśabdaḥ gītisaṃbandhān mantre saṃpratyaya ity avagantavyam 
śeṣe yajuḥśabdaḥ 
atha yajuṣaḥ kiṃ lakṣaṇam iti 
yajuṣo lakṣaṇaṃ na vaktavyam ṛglakṣaṇasāmalakṣaṇābhyām eva yajur vijñāsyate vaiparītyena yā na gītir na ca pādabaddham tat praśliṣṭapaṭhitaṃ yajur iti 
atha nigado nāma kiṃ yajūṃṣy uta yajuṣo 'nya iti
nigado vā caturthaṃ syād dharmaviśeṣāt 
vyapadeśāc ca 
vyapadeśo 'pi bhavati yajūṃṣi vartante na nigadāḥ 
nigadā vartante na yajuṃṣīti 
tasmād api mantrāntaram 
yajūṃṣi vā tadrūpatvāt 
yajūṃṣy eva vā nigadāḥ 
kutaḥ tadrūpatvāt tad evaiṣāṃ rūpam yad yajuṣāṃ praśliṣṭapāṭhaḥ ṛksāmalakṣaṇavilakṣaṇatā ca 
vacanād dharmaviśeṣaḥ 
vacanāt pratyāyanasāmarthyāt asti hi puruṣāntarapratyāyanasāmarthyaṃ keṣāṃcid yajuṣām 
arthāc ca 
asti ca taiḥ puruṣāntaraiḥ pratyāyitaiḥ prayojanam nopaṃśūccāryamāṇāḥ puruṣāntaraṃ pratyāyayeyuḥ 
tasmād dharmaviśeṣo 'rthavān 
yāni ca yajaṃṣy uccair uccāryante te nigadāḥ 
kutaḥ niśabda prakarṣasya vaktā yathā prakarṣeṇa raktaṃ nitarāṃ raktam ity ucyate 
gadatir gadanārthaḥ pāṭhavacanaḥ 
eṣa eva hi prakarṣo yad uccais tvāvacchinnatvaṃ 
guṇārtho vyapadeśaḥ 
atha yad uktaṃ vyapadeśa iti sa caikatve 'pi guṇato bhavati yatheto brāhmaṇā bhojyantām itaḥ parivrājakā iti 
evam uccaistvena guṇena tāny eva yajūṃṣi vyapadiśyante nigadā iti 
sarveṣām iti cet 
yadi ya uccair gadyate sa nigadaḥ ṛg api nigadaḥ prāpnoti 
na ṛgvyapadeśāt 
na ṛco nigadā vyapadiśyante ayājyā vai nigadā ṛcaiva yajantīti pṛthaktvanimittā hi vyapadeśā bhavanti 
ucyate vyapadeśo liṅgam prāptir ucyatām iti 
apādabaddhe gadatir vartate apādabaddho hi gadya ity ucyate 
arthaikatvād ekaṃ vākyaṃ sākāṅkṣaṃ ced vibhāge syāt 
sameṣu vākyabhedaḥ syāt 
īṣe tvā ūrje tveti tathā  āyuryajñena kalpatām prāṇo yajñena kalpatām iti 
atra sandehaḥ kim evamādiṣu bhinnaṃ vākyam utaikam iti ekam iti brūmaḥ īṣe tvety evam ukte na kiṃcid dṛṣṭaṃ prayojanam tathā  ūrje tvety api ca vacanasāmarthyād adṛṣṭam tad ubhābhyām ekaṃ kalpayituṃ nyāyyam evam alyīyasy adṛṣṭānumānakalpanā bhaviṣyati 
tasmād ekaṃ vākyam 
anuṣaṅgo vākyasamāptiḥ sarveṣu tulyayogitvat 
api ca sākāṅkṣasya sannidhau paras tātpurastād vā paripūrṇasamarthaḥ śrūyamāṇo vākyaśeṣo bhavati 
kiyāṃs tu kālaḥ sannidhir iti ucyate  yāvati śaknoty ubhāv apy apekṣitum 
kaś cāsau ānantaryaṃ saṃbandhipadavyavāyo vā tāvati hi śaknoty ubhāv apy apekṣitum saṃbandhipadavyavāye hi saṃbandhād eva pūrvasaṃskāro nāpaiti 
yatrāpy apareṇa sākāṅkṣena vyavāyas tatrāpy asti saṃbandhaḥ dvayor api hi kāryaṃ vaktavyam iti paraḥ pūrvam apekṣate anapekṣamāne 'nyataraḥ pramādapāṭhaḥ syāt śakyate cāsāv apekṣitum tasmād yathaivāyam ekasya sannidhāv evam aparasya dvayor apy asaṃbaddhaiḥ padair avyavahitatvāt dvayor apy ākāṅkṣator etāvac ca vākyaśeṣasaṃbandhe kāraṇam nānantaryam avyavadhāne vicchede 'pi bhavati saṃbandhaḥ 
tasmād anuṣaṅgaḥ 
vyavayān nānuṣajyeta 
saṃ te vāryur vātena gacchatām saṃ jayatrair aṅgāni saṃ yajñapatir āśiṣā iti 
vāryur vātena gacchatām ity eṣa saṃ yajatrair aṅgānīti bahuvacanāntana vyavahitatvāt saṃyajñapatir āśiṣety atra nānuṣajyata ekena sākāṅkṣeṇa vyaveto gacchatām iti śeṣaḥ tato bahuvacanāntena saṃ yajatrair aṅgānīty etena saṃbandham anupetya vyavetatvāt pareṇa na saṃbadhyate gamyate hi tadā viśeṣaḥ ekena vyaveta iti gamyamāne viśeṣe na tatra bhāvo vākyaśeṣasyopapadyate 
tasmād bahuvacanāntasya parasya ca tadvyapetasya laukiko vākyaśeṣaḥ kartavya iti 
śabdāntare karmabhedaḥ kṛtānubandhatvāt 
asti jyotiṣṭomas tatra śrūyate  somena yajeta dākṣiṇāni juhoti hiraṇyamātreyāya dadātīti yajati  dadāti  juhotayas te kiṃ saṃhatya kāryaṃ kurvanti uta viyutyeti saṃśayaḥ sādhakāḥ saṃhatyāpi sādhayanto dṛśyante viyutyāpi 
saṃhatya tāvat trayo grāvāṇa ekāmukhāṃ dhārayanto dṛśyante nāgadantakās tu viyutyāpi ekaikasmin hi śakyate śikyam avalambayitum 
ato yajati dadāti juhotavyaḥ saṃhatya sādhayeyur viyutya veti jāyate saṃśayaḥ 
kiṃ tāvat prāptam saṃhatyeti 
kutaḥ adṛṣṭārthānām upakārakalpanālpīyasī nyāyyeti 
katham
adṛṣṭo yo 'śruto vārthaḥ sa nāstīty avagamyate 
tasminn asati dṛṣṭaś cet śruto vā na virudhyate 
virudhyamāne kalpyaḥ syāj jāyate tena so 'rthavān 
viśeṣaś cen na gamyeta tato naiko 'pi kalpyate 
ekasyaivaṃ punaḥśrutir aviśeṣād anarthakaṃ hi syāt 
samidho yajati tanūnapātaṃ yajatītyevamādiḥ pañcakṛtvo 'bhyasto yajatiśabdaḥ kim ekam apūrvaṃ codayati kiṃ pratyabhyāsam apūrvabheda iti 
śabdāntare karmabheda uktaḥ iha sa eva śabdaḥ punaḥ punar uccāryate 
tasmād ekam evātrāpūrvam 
nanv apūrvāntaram avidadhad anarthako bhavati 
satyam evāprayojano bhavati bahukṛtvo 'pi coccāryamāṇo nānyārtho bhavati yat prathame uccāraṇe gamyate śatatame 'pi tad eva gamyate 
tasmāt pañcakṛtvo 'bhyasto yajatiśabda ekam apūrvaṃ codayati 
na cābhyāso 'narthako bhaviṣyati tanūnapādādīr devatā vidhāsyati tasmād ekam apūrvam 
prakaraṇaṃ tu paurṇamāsyāṃ rūpāvacanāt 
viśeṣadarśanāc ca sarveṣāṃ sameṣu hy apravṛttiḥ syāt 
yadi ca sarvāṇi samapradhānāny abhaviṣyan na vikṛtau prayājā dṛṣṭantām dṛśyante tu  prayāje prayāje kṛṣṇalaṃ juhotīti asatyāgneyaguṇatve prayājasya tannopapadyate 
ato na sarvāṇi samapradhānāni 
guṇas tu śrutisaṃyogāt 
codanā vā guṇānāṃ yugapac chāstrāc codite hi tadarthatvāt tasya tasyopadiśyeta 
karmacodanā vāgneyādayaḥ syuḥ 
kutaḥ guṇānāṃ yugapac chāsanāt ekenaiva vākyenātrāneko guṇo vidhātum iṣyate bhavatā na ca śabdāntareṇa codite karmaṇy aneko guṇaḥ parasparasaṃbandhe cāsati śakyate vidhātum 
katham yadi tāvat paurṇamāsyām aṣṭākapālo bhavatīti saṃbandho vivakṣitaḥ na tadāyam artho 'ṣṭākapālaḥ sat tayābhisaṃbadhyata iti kas tarhy aṣṭākapālaḥ paurṇamāsyābhisaṃbandhyata iti tatra tadā bhavatir vartate tadānīm āgneya ity ayam asyāntikād apy upanipatito bhavati saṃbandhābhāvān nānena saṃbandham arhati aṣṭākapāla āgneyo bhavatīti 
athāgneyaḥ paurṇamāsyāṃ bhavatīti vivakṣyate 
tadāgneyapuroṅāśayor asaṃbandha eva syāt 
atha paurṇamāsyām aṣṭākapālasyāgneyatā vidhīyate 
vaktavyam kena tasyām aṣṭākapālo vihita iti 
atha tasyām āgneyasyāṣṭākapālatā 
tathāpy eṣa doṣaḥ 
atha paurṇamāsīty ubhābhyāṃ saṃbadhyeta 
vyapadeśaś ca tadvat 
ugrāṇi ha vaitāni havīṃṣy amāvāsyāyāṃ saṃbhriyante āgneyaṃ prathamam aindra uttara iti samuccayaṃ darśayati āgneyādīnāṃ guṇatve vikalpaḥ syāt 
tatrāgneyaṃ prathamam aindra uttare dva iti vyavadeśo nāvakalpeta vikalpe saṃbhārapaurvāparyānupapattir iti 
liṅgadarśanāc ca 
liṅgaṃ ca dṛśyate  caturdaśa paurṇamāsyām āhutayo hūyante trayodaśāmāvāsyāyām iti 
paurṇamāsīvad upāṃśuyājaḥ syāt 
jāmi vā etad yajñasya kriyate yad anvañcau puroḍāśāv upāṃśuyājam antarā yajatīti viṣṇur upāṃśu yaṣṭavyo 'jāmitvāya prajāpatir upāṃśu yaṣṭavyo 'jāmitvāya agnīṣomāv upāṃśu yaṣṭavyāv ajāmitvāya iti 
tatra sandehaḥ  upāṃśuyājamantarā yajatīti kiṃ viṣṇvādiguṇakānāṃ prakṛtānāṃ yāgānāṃ samudāyasya vācakaḥ atha vāpūrvasya yāgasyeti 
tata ucyate  paurṇamāsīvad upāṃśuyājo bhavitum arhati 
kutaḥ  nāmasaṃbandhāt nāmasaṃbaddho hi viśiṣṭo yāgaḥ śrūyate upāṃśuyājasaṃjñakaḥ na ca dravyadevate rūpam prakṛtāś copāṃśuguṇakā yāgā vidyante 
tasmāt samudāyaśabda iti 
nanūpāṃśuguṇakaṃ yāgāntaram upāṃśutvena rūpeṇa rūpavad vidhīyate 
na evaṃjātīyakaḥ śabda upāṃśuviśiṣṭaṃ yāgaṃ śaknoti vaktum upāṃśuyāga iti hi tasya vaktā cajoḥ ku ghiṇṇyator iti kutvena bhavitavyam avyutpannaḥ punar upāṃśuyājaśabdaḥ 
tasmān na rūpavad yāgāntaram 
athāpi nāmasaṃyuktaṃ yajatisāmānyam eva tathāpy anupadiṣṭadevatādravyarūpaṃ na yāgāntaraṃ pratipadyemahi 
nanv evaṃ sati prakṛtānām apy avācakaḥ prāpnoti 
mā bhūd upāṃśuyājaśabdaḥ yajatiśabdo bhaviṣyati tathā saty upāṃśuyājaśabde 'py anuvādatvād anāñjasye 'pi na doṣaḥ 
codanā vāprakṛtatvāt 
guṇopabandhāt 
yad ucyate na jñāyate katamo 'sāv upāṃśuyājasaṃjñako yāga iti yasyāyaṃ guṇa upabaddhaḥ upāṃśu paurṇamāsyāṃ yajan iti 
tasmān na doṣaḥ 
prāye vacanāc ca 
pradhānakarmaprāye vacanam pradhānakarmatām upodbalayati yathā agryaprāye likhitaṃ dṛṣṭvā bhaved ayam agrya iti matiḥ 
tasmān na samudāyaśabda iti 
āghārāgnihotram arūpatvāt 
saṃjñopabandhāt 
saṃjñopabandhaś ca bhavati agnihotraṃ nāma homaṃ juhotīti āghārasaṃjñakaṃ karma karotīti saṃjñāviśiṣṭāvāghārahomau vidhīyete 
na ca vijñāyate ko 'sāv āghāro nāma karmaviśeṣaḥ kaś āgnihotrasaṃjñaka iti 
nanu vijñāyate āghāraṇam āghāraḥ havanaṃ homaḥ 
yady āghāraṇasāmānyaṃ homasāmānyaṃ ca vidhīyete vijñātapūrvau tarhy āghārahomau tenānuvādau 
athāvyutpannā ubhayor api saṃjñā tathāpi nāghārāgnihotrasāmānyam ucyeta viśeṣāśrayatvāt saṃjñāyāḥ 
na ca sa viśeṣo gamyata ity apūrvāvāghārahomavidhī nāvakalpyete 
api ca kathaṃ kriyā sādhanaśabdenocyeta īpsitatamaṃ hi yat sādhanam tat dvitīyāntenocyate kriyā tiṅantena 
anuvādapakṣe kriyāṇāṃ samudāyo 'rthāntaram tat īpsitatamaṃ sādhanaṃ bhaviṣyati 
aprakṛtatvāc ca 
na ca prakṛtam api dravyadevatam āghāre vidyate 
yena rūpavān syāt 
tasmād etāv api samudāyaśabdāv iti 
codanā vā śabdārthasya prayogabhūtatvāt tatsannidher guṇārthena punaḥśrutiḥ 
na caitad asti samudāyaśabdāv iti karmāntaracodane syātām 
kutaḥ śabdārthasya prayogabhūtatvāt āghārayati juhotīti homāghārau prayoktavyāv iti śabdārthaḥ tena karmāntare vidhīyeta ity avagacchāmaḥ 
āghārāgnihotraśabdau ca havanāghāraṇasāmānyavācinau prajñātau ato nāvijñātārthau 
tena rūpavantau santau vidhīyete 
yad uktam ūrdhvam āghārayati dadhnā juhotītyevamādibhir vihitatvād anuvādāv iti 
naitad evam na hy ete homāghārau vidhātuṃ śaknuvanti 
ūrdhvam āghārayati dadhnā juhotīti ca naitad uktaṃ bhavati āghāraḥ kartavyaḥ homaḥ kartavya iti kiṃ tarhi ūrdhvatāghārasaṃbandhaḥ kartavyaḥ dadhihomasaṃbandhaḥ kartavya iti 
tasmād arāptatvān nānuvādau 
nanu saṃbandhe vihita arthād dhomāghārau bhaviṣyataḥ 
naitad evam asmin hi sati vidhānena saṃbandhaḥ 
tasmān nārthād āpadyete homāghārau ato 'pūrvau vidhīyeta iti brūmaḥ 
kenedānīṃ guṇo vidhīyate dadhiśabdeneti mā vocata 
nanv idānīm eva vākyād guṇavyāpāro gamyata ity uktam 
satyam evam etat avidhīyamānas tu kuto gamyata iti pramāṇam asya nāvagamyeta 
asati pramāṇe vyāmohaḥ syāt 
evaṃ tarhi vidhāyakau juhotyāghārayatiśabdau 
kasya tarhy anuvādaḥ dhātvarthasyeti brūmaḥ 
yadi vidhāyakau pūrvam eva vihite svārthe kim arthaṃ punar uccāryete vākyārtho yas taṃ vidhātum ity adoṣaḥ 
tasmāt karmāntaracodane 
yad uktam  nāsty āghāre prakṛtaṃ dravyadevatam iti 
kim evaṃ sati dravyadevatena yadā prasiddhārthābhidhānān nirjñātam evāsya rūpam 
api ca caturgṛhītaṃ vaitad abhūt tasyāghāram āghāryety ājyamasya dravyam māntravarṇiko devatāvidhiḥ indra ūrdhvo 'dhvaro divi spṛśatu mahato yajño yajñapata indravān svāhetyāghāram āghārayatīti evam asāv indravān yady asyendro devatā tad yadi devatābhidhānam etad āghārasya tato 'nenāghāraḥ kṛto bhavati 
tasmāt karmāntare na samudāyaśabdāv iti siddham 
dravyasaṃyogāc codanā paśusomayoḥ prakaraṇe hy anarthako dravyasaṃyogo na hi tasya guṇārthena 
jyotiṣṭome śrūyate  yo dīkṣito yad agnīṣomīyaṃ paśum ālabhata iti tatredam āmananti hṛdayasyāgre 'vadyati atha jihvāyāḥ atha vakṣasa iti 
tathā somena yajeteti tatrāpi aindravāyavaṃ gṛhṇāti maitrāvaruṇaṃ gṛhṇāti āśvinaṃ gṛhṇātītyevamādi 
tatra saṃśayaḥ kim avadyati gṛhṇāti  coditānāṃ karmaṇām evālabhatiyajatī samudāyasyānuvaditarau athāpūrvayoḥ karmaṇor vidhātārāv iti 
kiṃ tāvat prāptam samudāyasyeti 
kutaḥ ye ime ālabhatiyajatibhyāṃ karmaṇī vidhīyeyātām iti cintyete pūrvam eva ta avadyatigṛhṇātibhyām avagamite 
na cāvagamito 'rtho vidhīyate 
hṛdayādīṃs tu paśuśabdenānuvadati somaśabdena ca rasam 
tasmāt somena yajetety anuvādo yajatiḥ yajeta svargakāma iti phalasambandhārthaḥ 
paśum ālabheteti cālabhatir agnīṣomasaṃbandhārthaḥ 
api ca daśaitān adhvaryuḥ prātaḥsavane grahān gṛhṇātīti samuccayo dṛśyate 
tathāśvino daśamo gṛhyate tṛtīyo hūyata iti ca kramaḥ 
yadi cāpūrvau yāgau vidhīyete tatraindravāyavādibhir devatā vidhīyeran tā ekārthāḥ santyo vikalperan 
yathā khādire badhnāti pālāśe badhnāti rohitake badhnātīti 
tatra kramasamuccayadarśane nopapadyeyātām atha punar asmin samudāyavacane yajatau samyag etad avakḷptaṃ bhavati 
tasmāt samudāyānuvādau 
acodakāś ca saṃskārāḥ 
tadbhedāt karmaṇo 'bhyāso dravyapṛthaktvād anarthakaṃ hi syād bhedo dravyaguṇībhāvāt 
saṃskāras tu na bhidyeta parārthatvād dravyasya guṇabhūtatvāt 
yad apy ucyate  yathā khādire badhnāti pālāśe badhnātīti khādirādayaḥ saṃskāre vikalpante tadvad devatā vikalpayiṣyanta iti tac ca naivaṃ yuktam tatra saṃskāram abhinirvartayituṃ khādirādayaḥ śrūyante 
yadi cendravāyvādyā api grahadevatā yāgam abhinirvartayituṃ śrūyeran tato 'trāpi vikalpaḥ syāt na tv etā yāge śrutāḥ 
tasmāt samuccīyeran 
pṛthaktvaniveśāt saṅkhyayā karmabhedaḥ syāt 
evaṃ prāpte brūmaḥ  saṅkhyayā karmabhedo bhavet pṛthaktve paśūnāṃ sati saptadaśasaṅkhyā niviśeta tac ca paśūnāṃ pṛthaktvaṃ bahuṣu yāgeṣv avakalpate naikasmin 
katham ekādaśabhir avadānair asau yāgo nivartayitavya ity evaṃ codakaḥ pratidiśati tāni caikasmād eva paśor avāpyante tatra dvitīyāder ālambho nāvadānasaṃpādanāya bhavitum arhati ekam ālabhyamānam anvālabhyerann adṛṣṭārthāyāpare tathāsaty atadarthatvān na te prājāpatyā bhaveyuḥ tatra prājāpatyān iti śravaṇam uparudhyeta 
tenaikasmin paśau pṛthaktve niveśinī saptadaśasaṅkhyā nāvakalpyeta bahuṣu yāgeṣu bahubhir evāvadānagaṇaiḥ prayojanam tena saptadaśabhyo yāgebhyaḥ saptadaśa paśūn upādadīraṃs tatra saṅkhyāsāmaṃ jasyaṃ bhaviṣyati tasmāt saptadaśa yāgāḥ 
saṃjñā cotpattisaṃyogāt 
athaiṣa jyotir athaiṣa viśvajyotir athaiṣa sarvajyotir iti 
atra saṃdehaḥ kim ebhir nāmadheyaiḥ prakṛtaṃ jyotiṣṭomaṃ saṅkīrtya tatra sahasradakṣiṇādiguṇo vidhīyate atha vā vakṣyamāṇaviśeṣāṇi karmāntarāṇy upadiśyanta iti 
kiṃ prāptam prakaraṇānugrahāt prakṛtasya guṇavidhānam iti 
nanu vākyasāmarthyāj jyotirādīnām ete guṇā vidhāyiṣyante 
naiṣa doṣaḥ jyotiṣṭomasyaivaitāni vācakāni jyotir iti jyotiṣṭomasya pratīkam upādīyate viśvajyotir iti trivṛdādīny asya jyotīṃṣi vākyaśeṣasaṅkīrtitāni tāni sarvāṇy asya tenāsau viśvajyotiḥ sarvajyotiś ca jyotiṣṭoma iti evaṃ prāptam 
guṇaś cāpūrvasaṃyoge vākyayoḥ samatvāt 
cāturmāsyeṣu vaiśvadeve samāmananti tapte payasi dadhyānayati sā vaiśvadevy āmikṣā vājibhyo vājinam iti 
tatra sandihyate kim āmikṣāguṇake karmaṇi vājinaṃ guṇavidhiḥ uta tasmād vājinaguṇakaṃ karmāntaram kiṃ prāptam guṇavidhir iti 
kutaḥ vājenān nenāmikṣayā vājino viśvedevās tān anūdya vājinaṃ vidhīyate tenobhayaṃ vaiśvadevam āmikṣā vājinaṃ ca 
tasminn eva ca karmaṇi vājinaguṇavidhiḥ 
yathā agnihotraṃ juhotīty ukte dadhnā juhoti payasā juhotīti 
evaṃ prāpte brūmaḥ  guṇaś cāprakṛtena devatābhidhānena saṃbandhyamānaḥ karmāntaraṃ vidadhyāt same hi tadaite vākye bhavataḥ ubhe apy apūrvayor yāgayor vidhātṛṇī 
kathaṃ punar apūrvadevatābhidhānam yadedānīm eva uktam viśveṣāṃ devānām anuvādo vājinam iti 
tad ucyate  iha viśveṣāṃ devānāṃ devatātvaṃ kvacic chrutyā kvacit vākyena 
tad dhitanirdeśe śrutyā caturthīnirdeśe vākyena 
yatra śrutyā devatātvam tatrāmikṣayā sahaikavākyatvam 
yatra caturthī tatra vājinena tatraiṣām ekatra śrutyā devatātvam vākyena dravyaviśeṣasaṃbandhaḥ 
ekatrobhayam api vākyena 
tad iha devatātvaṃ prati śrutivākyayor virodhaḥ virodhe ca śrutir balīyasīty āmikṣāvākye devatātvaṃ viśveṣāṃ devānām na vājinavākya ity adhyavasīyate tenāvagamyate aprakṛtena devatāpadenāsya saṃbandha iti 
tasmāt karmāntaram iti 
aguṇe tu karmaśabde guṇas tatra pratīyeta 
yuktaṃ yat tatra guṇavidhānam na tatrāprakṛtena kenacid guṇena saṃbandhaḥ prakṛtena tv asti yāgena 
tasmād anupavarṇanam etat 
atha vādhikaraṇāntaram dadhnā juhotītyevamādīni karmāntarāṇi vikalpaparijihīrṣayāvakalpyante 
tad eva tu karma juhotītiśabdād avagamyate na karmāntaram 
tasmāt tatraiva guṇavidhiḥ vacanād vikalpaś ceti siddham 
phalaśrutes tu karma syāt phalasya karmayogitvāt 
agnihotraṃ prakṛtya samāmananti dadhnendriyakāmasya juhuyād ityevamādi 
tatra saṃśayaḥ kim agnihotrahomād dhomāntaraṃ dadhyādihomaḥ uta dadhyāder guṇāt phalam iti 
kiṃ prāptam homāntaram iti 
kutaḥ phalaśruteḥ phalam iha śrūyate tac ca karmaṇo nyāyyam 
atulyatvāt tu vākyayor guṇe tasya pratīyeta 
tuśabdāt pakṣo viparivartate na karmāntaram kiṃ tu guṇāt phalam iti 
katham atulye hy ete vākye agnihotraṃ juhuyāt svargakāma ity atra karmasamabhivyāhṛtaṃ phalaṃ svargakāmo homena kuryād iti dadhnendriyakāmasya juhuyād iti guṇasamabhivyāhṛtam 
na hy atra homa indriyāya kartavya iti pratīyate kiṃ tarhi dadhnā homa indriyakāmasyeti homasya dadhisaṃbandha indriyāya na homasyotpattiḥ ya indriyakāmaḥ syāt sa dadhnā homaṃ kuryād iti 
katamo 'tra śabdaḥ puruṣaprayatnasya vakteti 
juhuyād iti brūmaḥ 
sameṣu karmayuktaṃ syāt 
trivṛd agniṣṭud agniṣṭomas tasya vāyavyāsv ekaviṃśam agniṣṭomasāmakṛtvā brahmavarcasakāmo yajeteti etasyaiva revatīṣu vāravantīyam agniṣṭomasāma kṛtvā paśukāmo hy etena yajeteti 
atrāyam arthaḥ sāṃśayikaḥ kiṃ tasyaivāgniṣṭuto 'gniṣṭomasya guṇād vāravantīyāt paśavaḥ phalam etena yajeteti anuvādaḥ atha kim etena yajeteti karmāntaram iti 
kiṃ prāptam na karmāntaraṃ guṇāt phalam iti 
kutaḥ etena yajeteti viditasyaitad vacanam nāviditasya ato na vidhyantaram paśukāma evaṃ yajetety ucyate na yajeteti kathaṃ kṛtvā vāravantīyaṃ kṛtveti 
api ca etasyaiveti vispaṣṭam akarmāntaravacanam 
tasmād guṇāt phalam ity evaṃ prāptam 
atha karmāntare katham avākyabhedaḥ 
revatīṣu ṛkṣu vāravantīyaṃ sāma kṛtvā paśukāmo yajetety apūrvo yāgaḥ sarvair viśeṣaṇair viśiṣṭo vidhīyate tenaikārthatvam vibhāge ca sākāṅkṣatvam ity ekavākyatvam upapadyate 
nanv arthabhedo yāgaś caivaṃ hy apūrvaḥ kartavyaḥ revatīṣu vāravantīyam apūrvam iti 
neti brūmaḥ nirvṛttavāravantīyarevatīguṇako yāgo vidhīyate na vāravantīyanirvṛttiḥ arthād revatīṣu vāravantīyam abhinirvartsyati śakyate ca tan nirvartayitum 
ucyate  revatīnāṃ vāravantī yasya ca saṃbandho na vihitaḥ syāt tatra ca revatīṣv anyāny api sāmāni bhaveyuḥ 
vāravantīyaṃ cānyāsv api ṛkṣu 
naiṣa doṣaḥ kṛtvety abhinirvṛttaḥ saṃbandho yāgāyocyate tena saṃbandho gamyate dvāv apy etāv arthau kṛtvety eṣa śabdaḥ śaknoti vaditum abhinirvṛttiṃ pūrvakālatāṃ ca yathā śoṇamānaya  iti raktaguṇasaṃbaddho 'śvaḥ śabdenaivānayato vidhīyata iti na vākyabhedo bhavati evam atrāpi draṣṭavyam 
atha punar viśiṣṭe yāge vidhīyamāne tad revatīṣu vāravantīyaṃ katham agniṣṭomasāma bhavatīti ucyate  vacanād agniṣṭomasāmnaḥ kārye bhaviṣyatīti kim iva hi vacanaṃ na kuryāt nāsti vacanasyātibhāraḥ 
atha yad uktam etasyaiveti anantarāpekṣaṃ vacanam iti tatrāpy avirodhād etaddharmakasyeti lakṣaṇāśabdo bhaviṣyati 
tasmān na guṇāt phalam karmāntaram evaṃ dharmakam iti siddhaṃ sameṣv evaṃjātīyakeṣu karmayuktaṃ phalam iti 
saubhare puruṣaśruter nidhanaṃ kāmasaṃyogaḥ 
kiṃ tāvat prāptam saubhare nidhane 'paraḥ kāmo vidhīyata iti 
kutaḥ puruṣaśruteḥ puruṣaprayatnasyātra śravaṇaṃ bhavati kuryād iti tad vṛṣṭikāmasya hīṣaś ca saṃbandhe kartavye vaktavyaṃ bhavati na tu saubharanidhanasaṃbandhe tatra hi sāṅgaṃ saubharaṃ kuryād iti prayogavacanasāmarthyād eva siddham 
tasmāt kuryād iti puruṣaprayatnavacanād avagacchāmaḥ yatarasmin pakṣe puruṣaprayatnavacanam arthavat tataro 'yaṃ pakṣa iti tatra asmin pakṣe 'rthavat nidhanād aparaṃ phalam iti 
tasmāt saubhara ekaḥ kāmaḥ bhedena nidhanād api dvitīyaḥ kāma iti 
atha vā vṛṣṭikāmāyeti puruṣaśrutiḥ vṛṣṭiṃ yaḥ kāmayate sa puruṣo vṛṣṭikāmaśabdenocyate tad asmin pakṣe śrutir viniyoktrī itarasmin pakṣe punar vṛṣṭikāmaśabdena puruṣavacanena satā saubharaṃ lakṣyeta tathā lakṣaṇāśabdaḥ syāt 
śrutilakṣaṇāviṣaye ca śrutir nyāyyā na lakṣaṇā 
tasmāt paśyāmo nidhane dvitīyaḥ kāma iti 
evaṃ ca phalabhūyastvaṃ bhaviṣyati tasmān nidhane 'paraḥ kāmaḥ 
sarvasyoktakāmatvāt tasmin kāmaśrutiḥ syāt nidhanārthā punaḥśrutiḥ 
atha hīṣo nidhanasaṃbandhe katham avākyabheda iti 
ucyate vṛṣṭikāmāya saubharam asty eva saubharasya nidhanaṃ saubharaprāptir asty eva tatra hīṣ iti kuryād ity eṣa evārtho vidhīyate 
tasmād avākyabheda iti ato nidhanavyavastheti gamyate 
evam eva ūrg iti ū  iti ca vaditavyam sarvasya saubharasya ūrgvṛṣṭisvargakāmatvāc chakyate kāmavacanaiḥ saubharaṃ lakṣayitum 
kim arthaṃ lakṣyata iti 
nidhanārthā punaḥśrutir nidhanavyavasthāṃ kariṣyatīty arthaḥ 
guṇas tu kratusaṃyogāt karmāntaraṃ prayojayet saṃyogasyāśeṣabhūtvāt 
asti jyotiṣṭomaḥ jyotiṣṭomena svargakāmo yajeteti taṃ prakṛtya śrūyate yadi rathantarasāmā somaḥ syāt aindravāyavāgrān grahān gṛhṇīyāt yadi bṛhatsāmā śukrāgrān yadi gajatsāmā āgrayaṇāgrān iti 
tatra sandihyate  kiṃ grahāgratāviśeṣo jyotiṣṭomasya vidhīyate uta karmāntarasya rathantarasāmno bṛhatsāmnaś ceti 
yadi rathantarasāmagrahaṇena bṛhatsāmagrahaṇena ca jyotiṣṭomo 'bhidhīyate tatas tasya grahāgratāviśeṣaḥ atha nābhidhīyate tataḥ karmāntarasyeti 
nanu yathā jyotiṣṭomo na rathantarasāmā evam anyo 'pi na rathantarasāmā kaścid asti 
ucyate  karmāntaraṃ rathantarasāmakaṃ kalpayiṣyaty etad vākyam yadi rathantarasāmā somaḥ syād iti 
nanu nāsty atra vidhāyakaḥ śabdaḥ 
ucyate  asti ya eṣaḥ syād iti 
āha  naiṣa vidhātuṃ śaknoti yadiśabdasaṃbandhād vidyamānasya nimittārthenaivaṃjātīyakaḥ śabdo bhavati na vidhānārtheneti 
atra brūmaḥ  yad etat sayadikaṃ vākyam yadi rathanatarasāmā somaḥ syād iti atrāvāntaravākyam asti rathantarasāmā somaḥ syād iti yad avāntaravākyaṃ tasyānyo 'rthaḥ anyaś ca sayadikasya sayadiko na śaknoti vidhātum yata avāntaravākyam tadvidhāsyati 
na ca rathantarasāmno bṛhatsāmno vā bhāvo nimittatvena śrūyamāṇo 'py arthavān bhavati 
tasmād avivakṣito yadisaṃbandhaḥ tasmiṃś cāvivakṣite padadvayam idaṃ rathantarasāmā somaḥ syād iti śaknoti rathantarasāmānaṃ kratuṃ vidhātum yadīty anarthakam 
nanu na khalv icchateḥ parāṃ liṅvibhaktim upalabhāmahe siñcater hi tāṃ parāṃ samāmnantīti 
siñcateḥ khalu sā parā samuccarantī kamer arthaṃ gamayati kāmapravedane hi tāṃ manyāmaha iti evam ihāpi yady aindravāyavāgrān grahān gṛhṇīyād iti grahītum icched ity arthaḥ tato rathanatarasāmānaṃ kratuṃ kuryād iti 
nanv evaṃ saty icchāmātraṃ bhavet na grahāgratviśeṣavidhānam 
ucyate  yathāsmin laukike vākye yadi dadhyupasecanam icchet śāliṃ bhuñjīteti dadhyupasecanasaṃkīrtanād dadhyupasiktaṃ śāliṃ bhuñjīteti tenaikavākyatvād gamyate evam atrāpi grahāgratāviśeṣasaṅkīrtanāt tenaikavākyatvād grahāgratāviśiṣṭo rathantarasāmā gamyate 
atha vātra hetuhetumator liṅ rathantarasāmā soma aindravāyavāgrāṇāṃ grahāṇāṃ hetuḥ kartavya iti 
tasmāt kṛtsnakratusaṃyogād guṇaḥ karmāntaraṃ prayojayet evaṃ kṛtsnakratusaṃyogo 'rthavān bhaviṣyati 
api ca pūrveṇa nimittena bhavitavyam pareṇa naimittikena 
katham sati hi nimitte naimittikaṃ bhavitum arhati nāsati yac ca bhaviṣyat tan na sat bhaviṣyac ca rathantarasāma tat kathaṃ pūrvakālasya grahāgratāviśeṣasya nimittaṃ bhaviṣyatīti 
api ca niḥsandigdhaṃ jagatsāmā karmāntaram tatsāmānyād itarad api karmāntaram iti gamyate 
tasmān na jyotiṣṭomasya guṇavidhānam iti 
ekasya tu liṅgabhedāt prayojanārtham ucyetaikatvaṃ guṇavākyatvāt 
tuśabdāt pakṣo 'nyathā bhavati naitad asti yad uktam kratvantaram iti 
kathaṃ tarhi jyotiṣṭomasyaiva grahāgratāviśeṣa iti 
kutaḥ prakaraṇasāmarthyāt 
nanv etad uktam  vākyasāmarthyāt kratvantarasya rathantarasāmno bṛhatsāmnaś ceti 
parihṛtam etaj jyotiṣṭoma eva rathantarasāmā bṛhatsāmā ceti 
punar dūṣitam anekasāmatvāj jyotiṣṭomasya viśeṣaṇaṃ rathantareṇa bṛhatā vā na prakalpata iti 
tad ucyate  prakalpate viśeṣaṇam bṛhadrathantarayor vaikalpikatvāt bhavati sa prayogaḥ yatra rathantaraṃ nāsti 
bhavati ca sa prayogaḥ vidyamānarathantarasāmakaḥ tad etat rathantaraṃ sattayaivāsādhāraṇatvād viśeṣakam 
tasmāj jyotiṣṭoma eva rathanatarasāmā bṛhatsāmā ceti 
atha yad uktam  pūrveṇa nimittena bhavitavyam uttareṇa naimittikeneti 
naitat niyogato bhavati hi bhaviṣyad api nimittam yathā varṣiṣyatīti kṛṣigṛhakarmānuṣṭhānam api ca tad dṛṣṭam idaṃ ca vācanikaṃ nimittam tad yathāvacanaṃ bhavitum arhati 
syād iti ceyaṃ liṅ triṣv api kāleṣu bhavati 
tasmād bhaviṣyad api nimittam 
yat tu jagatsāmeti karmāntaram tatsāmānyād rathantarasāmāpi karmāntaram iti 
jagatsāma asaṃbhavāt karmāntaraṃ saṃbhavati rathantarasāmno bṛhatsāmnaś ca jyotiṣṭomasyābhidhānam tasmān na karmāntaram iti 
aveṣṭāv yajñasaṃyogāt kratupradhānam ucyate 
sati rājasūyaḥ rājā rājasūyena svārājyakāmo yajeteti 
taṃ prakṛtyāmananty aveṣṭiṃ nāmeṣṭim āgneyo 'ṣṭākapālo hiraṇyaṃ dakṣiṇetyevamādi 
tāṃ prakṛtya vidhīyate yadi brāhmaṇo yajeta bārhaspatyaṃ madhye nidhāyāhutim āhutiṃ hutvābhighārayet yadi rājanya aindram yadi vaiśyo vaiśvadevam iti 
tatra sandihyate kiṃ brāhmaṇādīnāṃ prāptānāṃ nimittārthena śravaṇam uta brāhmaṇādīnām ayaṃ yāgo vidhīyata iti 
kathaṃ nimittārthatā bhavet kathaṃ vā yāgavidhānam iti 
yadi rājaśabdo brāhmaṇādiṣv api kenacit prakāreṇa tato nimittārthatā 
atha kṣatriya eva tataḥ prāpakāṇy evaṃjātīyakāni śravaṇāni 
kiṃ tāvat prāptam nimittārthateti tata evaṃ tāvad upavarṇyate yaugiko rājaśabda iti rājyaṃ yasya karma sa rājā 
kiṃ punā rājakarma janapadapuraparirakṣaṇe tataś coddharaṇe rājyaśabdam āryāvartanivāsinaḥ prayuñjante 
rājñaḥ karma rājyam iti cābhiyuktā upadiśanti 
tena manyāmahe yasyaitat karma sa rājeti yathā ya udameghaṃ nāma kaṃcit puruṣaṃ nāvediṣuḥ tasya tu putram audameghir ity evaṃ viduḥ śaknuyus te yas tasya pitā sa udamegha iti kalpayitum udameghaputrasyaivaṃ samabhivyāhāro bhavatīti 
evaṃ rājyayogād rājaśabda iti vijñāyate 
atha vāsārvalaukikasya prayogasya sārvalaukikena prayogeṇa virudhyamānasyāprāmāṇyaṃ syāt abhyupagacchanti hi te janapadinaḥ sārvabhaumaṃ prayogam 
api cāvipragītā laukikā arthā vipragītebhyaḥ pratyayitatarā bhavanti tathāryāvartanivāsināṃ śabdārthopāyeṣv abhiyuktānām abhivyāharatāṃ karmāṇi cānutiṣṭhatām antyajanapadavāsibhyo mlecchebhyaḥ samīcīnatara ācāro bhavati 
tasmād yaugiko rājaśabdaḥ nimittārthāni śravaṇāni rājasūyasya guṇavidhir na karmāntaram iti 
nanu yo yo janapadapuraparirakṣaṇaṃ karoti taṃ tu loko rājaśabdenābhivadati 
ucyate  yogāl lokaḥ prayuṅkte paripālane rājyaśabdaḥ prasiddha iti sa tu paripālane rājyaśabdo rājayogād ity asmābhir uktam tasmād rājaśabdaḥ prasiddher mūlam tadyogād rājyaśabdaḥ tadayogād api brāhmaṇavaiśyayo rājaśabdaḥ prayujyate 
na tv evaṃ smaranti rājyayogād rājeti 
yat tūktam  anumānād rājyasya kartā yaḥ sa rājā yathā audamegheḥ pitodamegha iti 
ucyate  anumānāt prayogo balavān rājyasya kartāraṃ rājety anumimīmahe kṣatriye tu pratyakṣaṃ prayuñjānān upalabhāmahe 
tathā yogam apy anumimīmahe rājyasya kartā rājeti 
rājñaḥ karma rājyam iti tu smaranti 
anumimānāś ca smṛtiṃ anumimate sma smarantas tu pratyakṣam upalabhante tena tatra smṛtir balīyasīti 
āha  yo yo rājyaṃ karoti tatra rājaśabdaṃ prayuñjate na yad rājñaḥ karma tad rājyam iti tena manyāmahe rājyayogo rājaśadapravṛttau nimittam na tu rājayogo rājyaśabdapravṛttāv iti 
na brūmaḥ prayogād vayaṃ rājayogaṃ rājyaśabdapravṛttau nimittam avagacchāma iti 
kathaṃ tarhi smaraṇāt prayogāc ca smṛtir balīyasī prayogād dhi smṛtir anumīyeta 
ādhāne sarvaśeṣatvāt 
idaṃ samāmananti vasante brāhmaṇo agnīn ādadhīta grīṣme rājyanyaḥ śaradi vaiśya iti 
tatra sandihyate  kiṃ brāhmaṇādiśravaṇaṃ nimittārtham brāhmaṇādaya ādadhānā vasantādiṣv ādadhīrann iti uta brāhmaṇādīnām ādhānaṃ vidhīyata iti 
kathaṃ nimittārthatā syāt kathaṃ cādhānavidhānam iti 
yadi brāhmaṇo vasanta iti padadvayaṃ parasparaṃ saṃbaddham tato nimittārthaṃ śravaṇam 
atha brāhmaṇa ādadhīteti ādhānavidhānaṃ brāhmaṇasya 
evaṃ rājanyādiṣv api 
api ca satīṣv etāsv ādhānaśrutiṣu na kāmaśrutayaḥ śaknuvanty aparām ādhānaśrutiṃ kalpayitum yathā prāptasyādhānasya punaḥśrutayaḥ etā bhaveyuḥ asatīṣv etāsv ādhānaśrutim aparigṛhṇantaḥ kāmaśrutayo 'śakyān agnihotrādīn vadantīti parigṛhṇīyur ādhānaśrutim 
satīṣv etāsu yeṣām ādhānam uktam tān adhikṛtyottarakālāḥ kāmaśrutayo bhavantīti gamyate 
atrāha  asti kevalasyādhānasya vidhāyikā śrutiḥ evaṃ sapatnaṃ bhrātṛvyam avarti sahate ya evaṃ vidvān agnim ādhatta iti tayā prāptasya nimittārthāni brāhmaṇādīnāṃ śravaṇāni bhaviṣyanti 
ucyate  saṃbhāravidhānārthā punaḥśrutir eṣā 
neti brūmaḥ bhinnaṃ hīdaṃ vākyam saṃbhāravidhānavākyāt anyo hy artha ādhatta iti anya apa upasṛjatīti ekārthavidhāne hy ekaṃ vākyaṃ bhavati bhinnau cemāv arthau tasmād atra vākyabheda iti 
nanv idam api vākyam brāhmaṇo 'gnīn ādadhīteti 
ucyate  svapadārtham atra śrutir vidadhāty ādhānam brāhmaṇādisaṃbandhena parapadārthaṃ praśaṃsati ya evaṃ sapatnaṃ bhrātṛvyam avarti sahata iti 
nanv anekaguṇavidhānaṃ tvayā vākyenādhyavasitaṃ bhavati 
naiṣa doṣaḥ aguṇavidhipare hi vākye bhavaty anekaguṇavidhānam ity uktam tadguṇās tu vidhīyerann avibhāgād vidhārthe na ced anyena śiṣṭā iti 
tasmād brāhmaṇādisaṃyuktā vidhāyikā śrutiḥ iyam api kevalasyādhānasya punaḥśrutiḥ saṃbhāravidhānam upakramitum iti siddham 
ayaneṣu codanāntaraṃ saṃjñopabandhāt 
darśapūṇamāsau prakṛtyāmananti dākṣāyaṇayajñena yajeta prajākāmaḥ sākaṃprasthāpyena yajeta paśukāmaḥ saṃkramayajñena yajetānnādyakāma iti 
tatra saṃdehaḥ  kiṃ darśapūrṇamāsayor eva guṇāt phalam uta karmāntaram evaṃjātīyakam iti kiṃ prāptam karmāntaram iti 
kutaḥ saṃjñopabandhāt yady api prakaraṇād yajatiśabdāc ca sa eva pūrvaprakṛto yāga iti gamyate tathāpi nāsāv evaṃsaṃjñaka iti yāgāntaraṃ vidheyaṃ gamyate 
aguṇāc ca karmacodanā 
na ca atra guṇa uparudhyate kaścit yad vidhānārthā codanā bhavet yadi ca na yāgāntaram ānarthakyam eva 
api ca yadi guṇa upabadhyeta tato yāgaguṇasaṃbandho gamyata iti tad anuṣṭhānaṃ vidhīyetety ananubadhyamāne yāgamātraṃ gamyata iti tad anuṣṭhānaṃ vihitaṃ gamyate 
samāptaṃ ca phale vākyam 
itaś ca karmāntaram 
katham phale samāptaṃ vākyam prājākāmo yajeteti prajākāmasya yāga upayo vidhīyate 
vidhīyate cet karmāntaram 
vikāro vā prakaraṇāt 
darśapūrṇamāsayor evādhikāra evaṃjātīyakaḥ syād dākṣāyaṇayajñādiḥ evaṃ prakaraṇam anugṛhītaṃ bhavati 
liṅgadarśanāc ca 
liṅgam apy etam arthaṃ darśayati triṃśataṃ varṣāṇi darśapūrṇamāsābhyāṃ yajeta yadi dākṣāyaṇayājī syāt atho api pañcadaśaiva varṣāṇi yajeta atra hy eva sā saṃpadyate dve hi paurṇamāsyau yajeta dve amāvasye atra hi eva khalu sā saṃpad bhavatīti 
yadi dākṣāyaṇayajño darśapūrṇamāsāv eva evaṃ tarhi triṃśatsaṃpadā prayojanam tatas tasya triṃśatsaṃpadanugraho yujyate tasmād api na karmāntaram 
guṇāt saṃjñopabandhaḥ 
yad uktaṃ saṃjñopabandhāt karmāntaram iti yadi dākṣāyaṇaśabdo na kenacid api prakāreṇa darśapūrṇamāsavacanaḥ śakyate kalpayitum tata ucyeta karmāntaram iti 
śaknoti tv āvṛttiguṇasaṃbandhād viditum ayanam ity āvṛttir ucyate dakṣasya ime dākṣāḥ teṣām ayanaṃ dākṣāyaṇam 
kaḥ punar dakṣaḥ utsāhī 
tathā sākaṃprasthāpye 'pi sahaprasthānaṃ guṇasaṃbandhaḥ evaṃ sarvatra 
śakyate ced darśapūrṇamāsayor guṇasaṃbandho vaditum kim iti sa eva yāgaḥ pratīyamāno 'nya ity ucyate kim iti vā prakaraṇaṃ bādhyate 
samāptir aviśiṣṭā 
saṃskāraś cāprakaraṇe 'karmaśabdatvāt 
anārabhyādhīyate kiṃcit vākyaṃ śvetam ālabheta bhūtikāmaḥ sauryaṃ caruṃ nirvaped brahmavarcasakāmaḥ darśapūrṇamāsayor apy āmananti  īṣām ālabheta caturo muṣṭīn nirvapatīti 
tatrāyam arthaḥ sāṃśayikaḥ kiṃ darśapūrṇamāsike ālambhe ālambho guṇavidhir darśapūrṇamāsike ca nirvāpe nirvāpo guṇavidhir uta na prakṛtim apekṣate itaraś cetavaraś ceti yadā na prakṛtim apekṣate tadāpi kiṃ yāvad ukte uta yajimaty ete karmaṇīti
yāvad uktaṃ vā karmaṇaḥ śrutimūlatvāt 
na caitad asti prākṛtayor guṇavidhīti kiṃ tarhy ālambhāntaraṃ vidhīyata iti nirvāpāntaraṃ ca yady ālambhanirvāpau vidhīyete tato na prākṛtau tau vihitau 
yadi na vidhīyete tataḥ prākṛtau lakṣyete yāv ālambhanirvāpau kartavyāv iti tataḥ tau lakṣayitvā śveto vidhātavyo bhavati caruś ca tau ca bhūtikāmasya brahmavarcasakāmasya ceti dvāv apy athā vidheyau syātām tatra vākyam bhidyeta 
atha vā yo 'sau vidhāyakaḥ śabdaḥ sa lakṣayitavyopayukta iti vidhāyakābhāvād eko 'py artho na śakyate vidhātum 
atha sa eva lakṣayiṣyati tenaiva ca vidhāyiṣyate guṇa iti 
na mitho vidhānalakṣaṇasaṃbandho 'vakalpate 
atha dhātvartho 'nuvādaḥ pratyayo vidhātum iṣyata ity ucyate ya ālambhaḥ sa etadguṇaḥ kartavya iti 
tathāpi na prākṛto lakṣyeta laukiko 'pi hy ālambho 'sti pratyayārthe 'nūdyamāne prākṛto 'nūdyeteti sa hi kartavyo nirjñāto na laukikaḥ ato na prākṛtānuvādo ghaṭa iti yāvad uktam ālambhamātraṃ nirvāpamātraṃ cāpūrvaṃ kartavyam karmaṇaḥ śrutimūlatvāt śrutimūlaṃ hi karmety uktam codanālakṣaṇo 'rtho dharma iti 
tasmāt karmāntare 
yajatis tu dravyaphalabhoktṛsaṃyogād eteṣāṃ karmasaṃbandhāt 
yad uktam na prākṛtayor guṇavidhīti etad gṛhṇīmaḥ 
yat tūktam ālambhamātraṃ vidhīyate nirvāpamātram iti etad apajānīmahe yajimatī ete karmaṇīti 
kutaḥ dravyaphalabhoktṛsaṃyogād dravyadevatāsaṃyogāt dravyadevatāsaṃyogo 'tra vidhīyate bhūtikāmasya brahmavarcaskāmasya ca 
katham na hi idam evocyate tataḥ śvetam ālabheteti yadi hy etāvad evocyeta tataḥ śvetālambhasaṃbandho 'vagamyate iha hi śvetaṃ vāyavyam ālabhetety ucyate tena śvetavāyavyasaṃbandho vidhīyate yathā paṭaṃ vayeti paṭavayanasaṃbandho vidheyo 'vagamyate paṭaṃ dīrghaṃ vayeti paṭasya dīrghatā vidhīyate dīrghaśabdaprayogāt evam ihāpi sauryavāyavyaśabdaprayogād dravyadevatābhisaṃbandho vidheya iti gamyate itarathā devatāśabdaḥ pramādasamāmnāta iti gamyate 
liṅgādarśanāc ca 
liṅgaṃ khalv apy etam arthaṃ darśayati saumāraudraṃ caruṃ nirvaped iti prakṛtya pariśrite yājayed iti pariśrayaṇavidhiḥ etasya vākye yajatiśabdena saṅkīrtanam avakalpate yadi yajimatī ete karmaṇī 
atha prakṛtau guṇavidhānaṃ yāvad uktaṃ vā yajatiśabdenānuvādo nāvakalpeta 
tasmād avagacchāmo yajimatīti 
viśaye prāyadarśanāt 
evaṃ prāpte brūmaḥ  asmin saṃśaye ālambhamātraṃ saṃskāraḥ 
kutaḥ prāyadarśanāt yatrānyāny api saṃskārakarmāṇi prāyabhūtānīty ucyante tatraitad api śrūyate 
prāyād api cārthaniścayo bhavati yathā agryaprāye likhito 'grya iti gamyate 
nanu liṅgaṃ prāyadarśanam katham anena siddhir iti 
ucyate  yathā prāyadarśanena sidhyati tathā varṇayitavyam 
kathaṃ ca prāyadarśanaṃ hetuḥ nyāyataḥ prāptau satyām 
kaḥ punar nyāyaḥ devatāsaṃbandhābhāvān na yāgavacano 'dṛṣṭārthatvāc ca vatsa ālabhyamāno gāṃ prastāvayiṣyatīti 
tasmād evaṃ nyāyaprāpte prāyadarśanaṃ dyotakaṃ bhavati 
tasmād ālambhamātraṃ saṃskāraḥ 
arthavādopapatteś ca 
saṃyuktas tv arthaśabdena tadarthaḥ śrutisaṃyogāt 
asty agniḥ tatra naivāraś carur bhavati ity uktvā yad enaṃ carum upadadhātīti samāmananti 
tatra sandihyate kiṃ carur yāgārtho yāgaṃ kṛtvāvaśiṣṭa upadhātavyaḥ utopadhānārtha eveti 
yāgārtha iti brūmaḥ caror hi prasiddhaṃ kāryaṃ yāgo nopadhānam 
ucyate  yady api yāgārthatā caroḥ prasiddhā tathāpi devatāvacanasaṃbandhābhāvād yajatiśabdāsaṃbandhāc ca na yāgārthateti gamyate 
tad ucyate  tasyaiva vākyaśeṣe śrūyate bṛhaspater vā etad annaṃ yan nīvārā iti tena devatāvacanena sannihitenaikavākyatā bhaviṣyatīti bṛhaspatidevatāka upadhātavya iti 
tasmād yāgārthaś carur ity evaṃ prāptam 
evaṃ prāpte brūmaḥ  saṃyuktas tv arthaśabdena kāryaśabdenopadadhātīti tad arthaḥ eva syād upadhānārthaḥ 
upadadhātinā cāsya pratyakṣam ekavākyatvam parokṣaṃ devatāvacanenānumeyam carum upadadhātīti hi pratyakṣaṃ vākyam 
bārhaspatyam upadadhātīty ānumānikam 
tasmāt kṛtsnaś carur upadhātavyaḥ tataś ccet kiṃcid ijyāyāṃ viniyujyeta tad anyatra śrutam anyatra kṛtaṃ bhavet 
yat tu bārhaspatyā nīvārā iti arthavādaḥ sa iti 
yat tūktam  prasiddhā caror yāgārthateti prasiddhir vākyena bādhyate 
tasmād upadhānārtha iti siddham 
pātnīvate tu pūrvatvād avacchedaḥ 
tvāṣṭraṃ pātnīvataṃ vidhāyedam ucyate yat paryagnikṛtaṃ pātnīvatam utsṛjantīti 
tatra sandehaḥ kiṃ tvāṣṭrasya paryagnikṛtasyaiṣa utsargo vidhīyate uta tasmād yāgāntaram iti 
yadi paryagnikṛtam utsṛjantīti padadvayaṃ paraspareṇa saṃbaddham tatas tvāṣṭrasyotsargaḥ atha pātnīvataśabda utsṛjatinā saṃbadhyeta tato yāgāntaram 
kiṃ tāvat prāptam yāgāntaram iti 
kutaḥ pūrvas tvāṣṭraḥ pātnīvataś ca ubhayaviśeṣaṇaviśiṣṭaḥ kathaṃ pātnīvataśabdenānūdyeta 
api ca tvāṣṭrasyotsarge vidhīyamāne paryagnikṛtam iti viśeṣaṇaṃ nāvakalpeta 
ato brūmaḥ  paryagnikṛtasya pātnīvatatā vidhīyate sa eva yāga iti 
evaṃ prāpte brūmaḥ  na karmāntaram pūrvasyaivotsṛjatiśabdenāvacchedo vidhīyate 
kim evaṃ bhaviṣyati 
yajimattā tāvat kalpayitavyā na bhaviṣyati utsṛjatiśabdaś ca śrutyotsargaṃ vidadhad vākyena na bādhito bhaviṣyati karmāntarapakṣe vākyena pātnīvatatāyāṃ vidhīyamānāyām arthāt prāpta utsargo dhātunānūdyeta 
api ca paryagnikṛtasya pātnīvatatā pūrvasya viditaiva sā vidhātum na śakyate 
tasmāt pūrvasya karmaṇo 'vacchedaḥ 
yat tūktam tvāṣṭrasyotsargo vidhīyamāne paryagnikṛtam iti viśeṣaṇaṃ tāvan nāvakalpeteti naiṣa doṣaḥ atantram evātra pātnīvataśabdo
nāsau viśeṣyate ata eva tvāṣṭraḥ pātnīvata ubhayaviśeṣaṇaviśiṣṭaḥ kevalena pātnīvataśabdena lakṣaṇayānūdyeteti na doṣaḥ 
tasmād avaccheda iti siddham 
adravyatvāt kevale karmaśeṣaḥ syāt 
na kasyacid api prakaraṇe śrūyate eṣa vai haviṣā havir yajate yo 'dābhyaṃ gṛhītvā somāya yajata iti tathā parā vaitasyāyuḥ prāṇa eti yo 'ṃśuṃ gṛhṇātīti 
tatra sandehaḥ kiṃ yāgāntaram etad grahaṇakam uta jyotiṣṭomayāge grahavidhir iti 
kiṃ prāptam yāgāntaram iti 
kutaḥ apūrvanāmadheyasaṃyogāt na prakṛtāv etan nāmadheyako yāgo 'sti na grahaḥ kaścid yo 'bhyasyeta 
tasmād yāgāntaram 
nanu dravyadevataṃ na śrūyate 
mā bhūd dravyadevatam sākṣād eva yajatiśabdo vidyate 
tasmāt karmāntaram adābhyasaṃjñakam aṃśusaṃjñakaṃ ca yāgaṃ karotīty evaṃ prāptam 
evaṃ prāpte brūmaḥ  adravyadevatāke kevale nāmadheye śrūyamāṇe brūmaḥ jyotiṣṭome eva grahābhyāsaviśeṣavidhānam iti 
kutaḥ etat tāvad grahasya nāmadheyaṃ na yāgasya grahaṇena sākṣāt saṃbandhāt vyavahitatvād yāgasya 
aṃśur iti ca muktasaṃśayam eva grahanāmadheyam na ca grahabhede yāgabhedo bhavati na ca dravyadevataṃ śrūyate 
yato gṛhṇātir yajimadvacano bhavet yad apy uktam sākṣād atra yajatiśabdo vidhāyaka iti naivaṃ śakyaṃ karmāntaraṃ vidhātum vihitayāgavacano hi saḥ viśeṣābhāvāt 
tasmād yajatinā jyotiṣṭoma evocyate aṃśvadābhyaśabdābhyām apy aparau grahābhyāsau vidhīyeta iti siddham 
agnis tu liṅgadarśanāt kratuśabdaḥ pratīyeta 
asty agniḥ ya evaṃ vidvān agniṃ cinuta iti evaṃ vidhāya śrūyate athāto 'gnim agniṣṭomenaivānuyajati tam ukthena tam atirātreṇa taṃ ṣoḍaśinetyevamādi 
tatra sandehaḥ kim ayam agniśabdo yāgavacano jyotiṣṭomādibhyaḥ karmāntaraṃ cinuta ity ākhyātena vidhīyate uta dravyavacano jyotiṣṭomādiṣu guṇavidhānam iti 
kiṃ prāptam yāgavacana iti 
kutaḥ liṅgadarśanāt liṅgaṃ hi dṛśyate agneḥ stotram agneḥ śastram iti tathā ṣaḍupasado 'gneḥ cityasya bhavantīti yasya stotraṃ śastram upasadaś ca tasyāgniśabdo vācaka iti gamyate yāgasyaitat sarvam tasmāt yāgavacana iti 
nanu liṅgam asādhakam prāptir ucyatām iti 
atrocyate  athāto 'gnim agniṣṭomenaivānuyajatīti yāgam abhinivartayatīty ucyate tam agnim iti viśinaṣṭi 
tasmād agnisaṃjñaka iti gamyate 
anuśabdo 'py upasargo yajater viśeṣaka evam upapadyate yady agnir yāgaḥ 
tasmāt kratuśabdaḥ pratīyeta 
dravyaṃ vā syāc codanāyās tadarthatvāt 
dravyaṃ vāgniśabdenocyeta 
katamad dravyam yad etaj jvalanaḥ atra hy eṣa prasiddhaḥ 
cinuta ity eṣā hi codanā cayanārthā na yajaty arthaṃ śaknoti vaditum cayanenainaṃ saṃskurute citau sthāpayatīti 
anuśabdaś ca paścād artho bhaviṣyati cayane nirvṛtte paścād agniṣṭomena yāgena yajatīti 
tatsaṃyogāt kratus tadākhyaḥ syāt tena dharmavidhānāni 
yat tu liṅgadarśanam uktam yāgavacano 'gniśabda iti tat teṣv eva liṅgasaṃyukteṣu vacaneṣu na sarvatra teṣu cityāgnisaṃyogāt yāge lakṣaṇaśabdaḥ tena kratuvacanāni taddharmavidhānānīty adoṣaḥ 
prakaraṇāntare prayojanānyatvam 
kuṇḍapāyinām ayane śrūyate māsam agnihotraṃ juhoti māsaṃ darśapūrṇamāsābhyāṃ yajata ityevamādi 
tatra sandihyate kiṃ niyate 'gnihotre niyatayoś ca darśapūrṇamāsayor māso vidhīyate kālaḥ atha kiṃ niyatāgnihotrān niyatābhyāṃ ca darśapūrṇamāsābhyāṃ karmāntaravidhānam iti 
kiṃ tāvat prāptam niyateṣu kālavidhir iti 
kutaḥ kālavidhisarūpa eṣa śabdo māsam iti 
kathaṃ kālavidhisarūpatā yad agnihotraṃ juhotīti viditam māsam ity aviditam 
evaṃ cāgnihotraśabdo darśapūrṇamāsaśabdaś ca nārthāntaravṛttau bhaviṣyataḥ tasmāt kālavidhiḥ 
nanu kuṇḍapāyinām ayanaprakaraṇaṃ bādhyetaivam 
kāmaṃ bādhyatām vākyaṃ hi balavattaram 
phalaṃ cākarmasannidhau 
anārabhya kiṃcic chrūyata āgneyam aṣṭākapālaṃ nirvaped rukkāmaḥ agnīṣomīyam ekādaśakapālaṃ nirvaped brahmavarcasakāmaḥ aindrāgnam ekādaśakapālaṃ nirvapet prajākāma iti 
atra sandihyate kiṃ prākṛteṣv āgneyādiṣu phalaṃ vidhīyate uta prākṛtebhyaḥ karmāntarāṇy etāni
kiṃ prāptam prākṛteṣu phalavidhir iti 
kutaḥ viditā āgneyādayaḥ pratyabhijñāyante tasmāt teṣām anuvādaḥ phalasaṃbandhārtha iti 
sannidhau tv avibhāgāt phalārthena punaḥśrutiḥ 
asty aveṣṭiḥ āgneyo 'ṣṭākapālaḥ puroḍāśo bhavatītyevamādiḥ tāṃ prakṛtyocyate etayānnādyakāmaṃ yājayeteti 
tatra sandehaḥ  kiṃ karmāntaram aveṣṭer utāveṣṭir eveti kiṃ prāptam karmāntaram iti uktena nyāyena 
evaṃ prāpte brūmaḥ  sannidhau phalārthena punaḥśrutir aveṣṭer eva na karmāntaram iti 
kutaḥ avibhāgāt etayety eṣa śabdo na śaknoty aveṣṭyā vibhaktaṃ yāgam anyaṃ vaktum sannihitasya pratinirdeśaka eṣa śabdaḥ 
tasmād aveṣṭir evānnādyakāmasya vidhīyata iti 
kiṃ prayojanam yady aveṣṭiḥ āgneyādīni havīṃṣi 
atha karmāntaram anyahaviṣko yāga iti 
āgneyasūktahetutvād abhyāsena pratīyeta 
darśapūrṇamāsayor āgneyo 'ṣṭākapālo 'māvāsyābhyāṃ paurṇamāsyāṃ cācyuto bhavatīti vidhāya punar ucyate āgneyo 'ṣṭākapālo 'māvāsyāyāṃ bhavatīti 
tatra sandehaḥ  kim amāvāsyāyāṃ dvir āgneyena yaṣṭavyam uta sakṛd iti 
kiṃ prāptam āgneyasūktahetutvād abhyāsena pratīyate ekasyaivaṃ punaḥśrutir aviśeṣād anarthakaṃ hi syād iti 
avibhāgāt tu karmaṇā dvir ukter na vidhīyate 
naitad asti punar abhyasitavya āgneya iti 
kutaḥ na abhyāsasya vācakaḥ śabdo 'stīti 
nanv āgneyaḥ punaruccaritaḥ paraṃ karma vidhāsyati 
neti brūmaḥ śabdaḥ punaruccarito na punar arthaḥ kartavya iti śaknoti vaditum yo 'sya prathamam uccaritasyārthaḥ śatakṛtvo 'py uccaritasya sa evārtho bhaviṣyati nānyaḥ 
nanu vihitam eva punar viśiṣṭaṃ vidadhad anarthako bhavati 
bhavatu kāmam anarthakatvam na tv anyaṃ śaknoti vaditum bhaved upapannam anarthakatvam na tv arthāntaravacanatā 
tasmān na dvir abhyasyeteti 
anyārthā vā punaḥśrutiḥ 
atha vā nānarthikā punaḥśrutiḥ arthavādārthā bhaviṣyatīty ucyate 
kim arthavādena prayojanam yadā pūrvenaiva vākyena sārthavādakena vihitaḥ āgneyaḥ kamanyam arthaṃ vidhātum śrutiḥ prayujyeta śrutimātraṃ yan na kasyacid vidhānārtham tad anarthakam ity uktam āmnāyasya kriyārthatvād ānarthakyam atadarthānām iti śrutaś cāśrutaś ca tāvān eva so 'rthaḥ yathā śrutā cāśrutā ca devatā aṅgabhāvaṃ sādhayati evam etad iti 
tad ucyate  anyārthā vā punaḥśrutiḥ na āgneyaṃ vidhātum aindrāgnavidhānārthā āgneyo 'ṣṭākapālo 'māvāsyāyāṃ bhavaty eva na kevalenāgninā sa sādhur bhavatītīndrasahito 'gniḥ samīcīnataraḥ tasmād aindrāgnaḥ kartavya iti 
yāvajjīviko 'bhyāsaḥ karmadharmaḥ prakaraṇāt 
bahvṛcabrāhmaṇe śrūyate  yāvajjīvam agnihotraṃ juhotīti yāvajjīvaṃ darśapūrṇamāsābhyām yajeteti 
atra sandeheḥ  kiṃ karmadharmo 'bhyāso yāvajjīvikatā uta kartṛdharmo niyamaś codyate yāvajjīvikateti 
kathaṃ karmadharmo 'bhyāsaḥ kathaṃ vā kartṛdharmo niyama iti 
yadi juhotir anuvādaḥ yāvajjīvam iti vidhiḥ 
tataḥ karmadharmo 'bhyāsaḥ yadi viparītam tataḥ kartṛdharmo niyama iti 
kiṃ tāvat prāptam karmadharmo 'bhyāsaḥ 
kutaḥ prakaraṇāt yadīyaṃ vacanavyaktiḥ juhotiyajatiśabdāv anuvādau yāvajjīvam iti ca vidhiḥ tataḥ prakaraṇam anugṛhyate tasmād abhyāsaḥ 
evaṃ kṛtvā satrasaṃstavo yukto bhaviṣyati jarāmaryaṃ vā etat satraṃ yad agnihotram darśapūrṇamāsau ceti dīrghakālasāmānyāt 
tasmād abhyāsaḥ 
kartur vā śrutisaṃyogāt 
liṅgadarśanāc ca karmadharme hi prakrameṇa niyamyeta tatrānarthakam anyat syāt 
liṅgaṃ ca bhavaty api ha vā eṣa svargāl lokāc chidyate yo darśapūrṇamāsayājī paurṇamāsīm amāvāsyāṃ vātipātayeteti 
kathaṃ liṅgam karmadharme hi prakrāntaṃ satraṃ yāvajjīvanakālena parisamāpyeta na tatra kālātipātaḥ syāt 
tatra cānarthakam anyat syāt prāyaścittādi vidhīyamānam 
vyapavargaṃ ca darśayati kālaś cet karmabhedaḥ syāt 
anityatvāt tu naivaṃ syāt 
tuśabdo 'nvācaye itaraś ca paśyāmaḥ kartur dharmo niyamaś codyata iti 
yadi pūrvasya homasya guṇavidhir bhavet sa ekaikaḥ pūrvo 'gnihotrahomo 'nityaḥ syāt kāmasaṃyogena śruto nānyaḥ kaścin nityaḥ tatra liṅgaṃ virudhyeta jarāmaryaṃ vaitat satraṃ yad agnihotraṃ darśapūrṇamāsau jarayā vaitābhyāṃ nirmucyate mṛtyunā ceti 
kathaṃ virudhyate jarāmaraṇanirmocanādhāraṇavacanaṃ niyamapakṣa upapadyate kāmyapakṣe 'prayogād api mucyeta 
virodhaś cāpi pūrvavat 
itaś ca paśyāmo na pūrvābhyāso guṇaś codyata iti 
kutaḥ virodhāt virodho bhavati darśapūrṇamāsavikārāḥ sauryādayo 'pi yāvajjīvam abhyasitavyā bhaveyuḥ 
so 'nārabhyārthaḥ pratijñātaḥ syāt 
ato 'pi paśyāmo niyama iti satrasaṃstavaś ca santatabhāvam upapatsyate 
kartus tu dharmaniyamāt kālaśāstraṃ nimittaṃ syāt 
yadi kartur dharmo niyamaś codyeta tato jīvanaṃ nimittam jīvane nimitte karma vidhīyate 
tatra prayoge parisamāptaṃ karma tathā vyapavargasya darśanam akḷptaṃ bhavati tasmāt kartṛdharmo niyamaś codyata iti siddhaṃ bhavati 
nāmarūpadharmaviśeṣapunaruktinindāśaktisamāptivacanaprāyaścittānyārthadarśanāc chākhāntareṣu karmabhedaḥ syāt 
iha śākhāntarāṇy udāharaṇam kāṭhakaṃ kālāpakaṃ paippalādakam ityevamādīni 
tatra sandehaḥ kim ekasyāṃ śākhāyāṃ yat karmāgnihotrādi śrūyate tac chākhāntare punaḥ śrūyamāṇam bhidyeta tasmāt uta na bhidyeta bhidyeteti paśyāmaḥ 
kutaḥ nāmabhedāt ekaṃ kāṭhakaṃ nāma anyat kālāpakaṃ nāma evaṃ nāmabhedād bhedaḥ 
nanu granthanāmaitat 
satyam karmaṇām apīti brūmaḥ karmabhir apy evamādīnāṃ sāmānādhikaraṇyam ekavibhaktitvaṃ ceti 
rūpabhedāc ca ekasyāṃ śākhāyām agnīṣomīyam ekādaśakapālam āmananti ekasyāṃ dvādaśakapālam evaṃ bhinnaṃ rūpam katham iva na karmāntaraṃ bhaviṣyati 
nindāvacanāc ca prātaḥ prātaranṛtaṃ te vadanti purodayā juhvati ye 'gnihotraṃ divākīrtyam ādivā kīrtayantaḥ sūryo jyotir na tadā jyotir eṣām iti kecic chākhino 'nuditahomaṃ nindanti apare punar uditahomaṃ nindanti yathātithaye pradrutāyānnam āhareyus tādṛk tad yady udite juhvatīti sarvaśākhyāpratyaye viruddham na tu karmabhede tasmād api bheda iti 
aśakteś ca na śaknuyuḥ khalv api sarvaśākhāpratyayam upasaṃhartum tatrānārabhyo 'rtho vidhīyata iti pratijñātaṃ bhavet śakyaṃ tu karmabhede ataḥ karmabheda iti 
samāptivacanāc ca asamāpte 'pi samāpter vacanaṃ bhavati kecid āhuḥ atrāsmākam agniḥ parisamāpyata iti apare 'nyaparisamāptiṃ vyapadiśanti tad ekakarmatve nopapadyate na hi tatra ca parisamāpyeta anyatra na 
bhede tu yuktam tasmād bheda iti 
prāyaścittavidhānāc ca kecid anuditahomavyatikrame prāyaścittam āmananti kecid uditahomavyatikrame vṛddhe ca prāyaścittam na ca karmaikatva ubhayathā vṛddhiḥ saṃbhavati karmabhede tu yad anudite homakarma tad udite vṛddham itarad apy udite tasmād api bhedaḥ 
athāparaṃ liṅgadarśanam yat pakṣasamitāṃ pinuyāt kanīyāṃsaṃ yajñakratum upeyāt kanīyasīṃ prajñāṃ kanīyasaḥ paśūn kanīyo 'nnādyaṃ pāpīyān syāt atha yadi vedisaṃmityā minotīti pakṣasamāne pratiṣiddhe vedisaṃmānasya darśanaṃ bhavati tat tu karmabheda upapadyate pākṣikasya vedisaṃmānasya darśanam ekakarmatve nopapadyate 
katham eke hi samāmananti rathākṣamātrāṇi yūpāntarālāni bhavantīti tat sarvatra syāt tatra ca no pakṣasaṃmānaṃ no vedisaṃmānaṃ syāt vedisaṃmānadarśanaṃ nopapadyate tasmād api karmabhedaḥ 
aparaṃ ca liṅgadarśanam keṣāṃcij jyotiṣṭome śrūyate dve saṃstutānāṃ virājam atiricyeta iti pareṣāṃ tisraḥ saṃstutānāṃ virājam atiricyanta ity ekakarmatve virodhaḥ nānākarmatve kasmiṃścij jyotiṣṭome dve kasmiṃścit tisraḥ tasmāt karmabheda iti 
api ca sārasvate śrūyate ye puroḍāśinas te upaviśanti ye sānnāyinas te vatsān vārayanti 
sānnāyina iṣṭaprathamayajñāḥ puroḍāśino viparītāḥ ubhayeṣāṃ sārasvate darśanam avakalpate karmabhede ekakarmatve sarveṣāṃ jyotiṣṭomapūrvatvaṃ syāt tatra darśanaṃ nopapadyate 
ekaṃ vā saṃyogarūpacodanākhyāviśeṣāt 
na caitad asti yad uktam  śākhāntareṣu karmabheda iti sarvaśākhāpratyayaṃ sarvabrāhmaṇapratyayaṃ caikaṃ karma arthasaṃyogasyāviśeṣāt tad eva prayojanam uddiśya tad eva vidhīyamānaṃ pratyabhijānīmaḥ 
rūpam apy asya tad eva dravyadevatam puruṣaprayatnaś ca tādṛśa eva codyate nāmadheyaṃ cāviśiṣṭam tena tad eva karma sarvaśākhādiṣv iti pratyayaḥ 
na nāmnā syād acodanābhidhānatvāt 
yad uktam  nāmabheda iti parihṛtaṃ tad granthanām ata iti 
atha yad uktam  karmaṇo 'pi nāmasāmānādhikaraṇyadarśanād iti 
naiṣa doṣaḥ granthasaṃyogāt karma kāṭhakādi na karmasaṃyogād granthaḥ kāṭhakaḥ 
kathaṃ gamyate yat karma kāṭhakādisaṃyuktam tat kāṭhakādiśabdenocyate 
kim ato 'pi yad granthasaṃyogāt kāṭhakaṃ kālāpakaṃ karmocyate 
ekatve 'pi kāṭhakagranthasaṃyogāt kāṭhakam kālāpakagranthasaṃyogāt tu kālāpakaṃ bhaviṣyati 
sarveṣāṃ caikakarmyaṃ syāt 
yadi śabdabhedād bhedo bhavet śabdaikyāt tarhi karmaikyaṃ bhavet 
tatra kāṭhakaśabdābhidhānād aikyaṃ bhaved agnihotrasya darśapūrṇamāsayor jyotiṣṭomasya ca tacchabdatvāt na caitad evam 
tasmād apy abhedaḥ 
kṛtakaṃ cābhidhānam 
idānīṃtanaṃ caitad abhidhānaṃ bhavet asya na pūrvam āsīt yataḥ prabhṛti kaṭhasya prakṛṣṭaṃ vacanam tataḥ prabhṛti pravṛttam pūrvaṃ nāsīd bhedaḥ idānīṃ bheda iti viruddham 
ekatve 'pi param 
ekakarmatve 'pi rūpabhedo bhavati vacanāt na ca vācanike rūpabhede asatyām api bhedabuddhau karmaṇo bhedo 'bhyavasīyeta 
vidyāyāṃ dharmaśāstram 
atha yo dharmaviśeṣa uktaḥ vidyāgrahaṇārthaḥ saḥ na karmaṇa upakārakaḥ 
kathaṃ gamyate śrutyādīnām abhāvāt vidyāsaṃyogāc ca na karmaprayukta iti 
āgneyavat punarvacanam 
atha yad uktam  yathāmāvāsyāyām āgneyasya punaruktadoṣān madhyamaḥ pakṣo nirastaḥ evam ayam api tasmād eva doṣāt karmaikatvapakṣo nirasitavya iti etat parihartavyam 
ity ābhāṣāntaṃ sūtram 
advirvacanaṃ vā śrutisaṃyogāviśeṣāt 
naiva khalv etat dvirvacanam sa evāyam arthaḥ punaḥ śrāvito 'gnihotrādir bahukṛtvo bahubhis tu puruṣaiḥ na caiko 'rtho bahubhir ucyamānaḥ punarukto bhavati 
yadi bhavet ekasminn eva vede bahubhir ucyamāne bhavet tasmān na bahukarmasamavāyo 'yam ekam evedaṃ karmeti 
vākyāsamavāyāt 
arthāsannidheś ca 
arthāsannidheś ca śākhāśabda upapanno bhaviṣyati śākhā iva homāḥ śākhāḥ tad yathā vṛkṣasya śākhāḥ evam ihāpi vṛkṣasthānīyasya vedasya śākhāḥ 
kiṃ śākhāsārūpyam yathā nānāvasthānam na caikaikasyāṃ kṛtsnaṃ puṣpaṃ phalaṃ sannihitam evam ihāpi naikaikasyāṃ kṛtsaṃ guṇakāṇḍaṃ sannihitam ity arthāsannidheḥ śākhāśabdopapattiḥ 
tasmād apy ekaṃ karmeti 
na caikaṃ prati śiṣyate 
na ca yat kāṭhake 'gnihotram tat kāṭhakam evaikaṃ puruṣaṃ prati vidhīyate 
taittirīyasyāpi tadvihitam eva puruṣaviśeṣavacanābhāvāt yac cāgnihotrasya kiṃcid aṅgaṃ vidhīyate sarvāvasthasya tad agnihotrasya yac ca kāṭhakasyāgnihotraṃ tac ca taittirīyakasyeti viśeṣavacanābhāvāt tasmāt sarvaśākhyābhir ekaṃ samāptaṃ karmocyata iti 
samāptivac ca saṃprekṣā 
atrāsmākam agniḥ parisamāpyata ity utprekṣitāro bhavanti anvāroheṣu maitrāyaṇīyānām agniḥ parisamāpyate asmākaṃ teṣu na parisamāpyata iti yady anyad eva maitrāyaṇīyānām anyac ca teṣām kathaṃ te brūyur eṣv asmākaṃ na parisamāpyata iti ekatvam upapannam teṣām api hi te santi 
ekatve 'pi parāṇi nindāśaktisamāptivacanāni 
na hi nindā nindyaṃ nindituṃ prayujyate 
kiṃ tarhi ninditād itarat praśaṃsitum tatra na ninditasya pratiṣedho gamyate 
kiṃ tarhi ninditāditarat praśaṃsitum tatra na ninditasya pratiṣedho gamyate 
kiṃ tv itarasya vidhiḥ tatraikasminn agnihotre dvau kālau vihitau vikalpyete ato na kaścid virodhaḥ 
tathāsamarthānām ekasminn api vede vihitaṃ kṛtsnam aṅgajātam upasaṃhartum aśaktiḥ samarthānāṃ tu sarvaśākhābhyo 'py āgamitam adhikaṃ vidhim upasaṃhartum śaktir astīti tenaikakarmatve 'pi na viruddham iti 
tathaikasminn api karmaṇi kiṃcid vastu samāptam iti kṛtvā samāptiśabdaḥ prayujyate yathā ādhvaryave samāpte jyotiṣṭomasya samāpto jyotiṣṭoma iti bhavati 
prāyaścittaṃ nimittena 
prakramād vā niyogena 
vāśabdaḥ pakṣaṃ vyāvartayati 
naiṣa doṣaḥ udite hoṣyāmīti prakānte 'nyathā kriyamāṇe bhavati doṣaḥ tatra prāyaścittasya viṣayo bhaviṣyatīti karmaikatve 'pi na doṣaḥ 
samāptiḥ pūrvattvād yathājñāte pratīyeta 
pūrvavati samāptivacanaṃ bhavati yat prārabdhaṃ tat parisamāpyate tatrāsmākaṃ parisamāpto 'gnir iti yo 'smābhir jñāyate prārabdhaś ca parisamāpyata ity abhiprāyaḥ 
liṅgam aviśiṣṭaṃ sarvaśeṣatvān na hi tatra karmacodanā tasmād dvādaśāhasyāhāravyapadeśaḥ syāt 
yad uktam  yadi purā didīksāṇā iti dvādaśāha iṣṭaprathamayajñānām aniṣṭaprathamayajñānāṃ ca darśanaṃ karmabheda upapadyate na sarvaśākhāpratyayaikakarmaṇīti 
naiṣa doṣaḥ yadi didīkṣāṇā dvādaśāhena adidīkṣāṇā dvādaśaśāhenety evaṃ tat na hi sāmavede jyotiṣṭomasya vidhānam 
kim ato 'pi yatra vihitas tatrānūdyate tena karmabhede 'pi sarvajyotiṣṭomānām eṣa dharmaḥ prāthamyaṃ nāma 
ato nānākarmapakṣe 'py avaśyaṃ dvādaśāhasyāhāravyapadeśaḥ kalpanīyas tasmād adoṣaḥ 
dravye cācoditatvād vidhīnām avyavasthā syān nirdeśād vyavatiṣṭheta tasmān nityānuvādaḥ syāt 
dravye cāgnāv acoditatvād ekādaśinyāḥ saṃmānaparimāṇaṃ parti naiṣā vyavasthā syāt naivāgnāv ekādaśinī codyate kutaḥ pakṣasaṃmānaṃ vedisaṃmānaṃ vā syāt dvayam apy etat parārthaṃ kīrtyate paśvekādaśinīvidhānārtham yadi pakṣasaṃmitā syād ayaṃ doṣaḥ syāt vedisaṃmāne na doṣo bhavet ka etat saṅkaṭamadhyavasānam arhati ekasmin yūpa ekādaśa paśavo niyoktavā iti vācastomādiṣu tu yūpaikādaśinyām asya nityānuvādatvād rathākṣamātrāṇy eva yūpāntarālāni bhaviṣyanti nityānuvādatvāc cāsaty api pakṣasaṃmāne vedisaṃmāne vaikādaśinīvidhānārthaṃ vacanam upapadyata eveti na doṣaḥ 
vihitapratiṣedhāt pakṣe 'tirekaḥ syāt 
sārasvate vipratiṣedhād yadeti syāt 
yad uktam  puroḍāśināṃ sānnāyināṃ ca sārasvate darśanaṃ bhavatīti jyotiṣṭomapūrvakatvāt sarvakarmaṇām vipratiṣiddham etad iti tena yadā sānnāyinaḥ puroḍāśina iti kalpyate 
upahavye 'pratiprasavaḥ 
atham yad uktam  upahavye bṛhadrathantaravidhānaṃ prakṛtiprāptam eva ekakarmatve pratiprasavatayāpy asaṃbhavād vidhīyamānam anarthakaṃ syād iti tat parihartavyam 
ābhāṣāntaṃ sūtram 
guṇārthā vā punaḥśrutiḥ 
yadā rathantarasāmā tadāśvaḥ śveto dakṣiṇā yadā bṛhatsāmā tadā rukmalalāṭa iti 
pratyayaṃ cāpi darśayati 
yadā na sarvaśākhāpratyayam ekaṃ karmeti katham ekasyāṃ śākhāyāṃ samāmnāyate 'nyasyāṃ guṇo vidhīyate yathā maitrāyaṇīyānāṃ samidādayaḥ prayājā na samāmnāyante atha ca guṇāḥ śrūyante ṛtavo vai prayājāḥ samānīya hotavyā iti 
tathā yeṣāṃ śākhināṃ kuṭarur asīty aśmādānamantro nāmnātaḥ teṣām api hi dṛśyate kukkuṭo 'sīty aśmānam upapādatte kuṭarur asīti veti 
tasmād ekaṃ karmeti pratīmaḥ 
api vā kramasaṃyogād vidhipṛthaktvam ekasyāṃ vyavatiṣṭheta 
yo hy anyaśākhāvasthitān vidhīn upasaṃharati sa svaśākhāvihitaṃ kramam uparuṇaddhīti tena śākhāntareṣu karmabheda iti 
virodhinā tv asaṃyogād aikakarmye tatsaṃyogād vidhīnāṃ sarvakarmapratyayaḥ syāt 
ucyate  naiṣa śākhāntaravihitānām aikakarmye sati virodhinā saṃyogaḥ 
na hi kramo vākyena virudhyate durbalo hi kramaḥ balavad vākyam vākyena ca śākhāntarīyāṇām upasaṃhāraḥ 
tasmāt sarvaśākhāpratyayaṃ sarvabrāhmaṇapratyayaṃ caikaṃ karma codyata iti siddhaṃ bhavati 
athātaḥ śeṣalakṣaṇam 
nānākarmalakṣaṇaṃ vṛttam anantaraṃ śeṣalakṣaṇaṃ vartayiṣyāmaḥ 
kaḥ śeṣaḥ kena hetunā śeṣaḥ kathaṃ ca viniyujyate iti śrutyādīni ca viniyoge kāraṇānīti vakṣyate teṣāṃ ca balavadabalavattā etat tātparyeṇānyad apy upoddhātādinā 
śeṣaḥ parārthatvāt 
atha tatra kiṃ vṛttam yais tu dravyaṃ cikīrṣyate guṇas tatra pratīyeta iti 
tatrāpūrvārthatā vyāvartitā dṛṣṭaprayojanānāmākhyātānām 
iha tu sarveṣām eva śeṣāṇāṃ lakṣaṇam ucyate 
dravyaguṇasaṃskāreṣu vādariḥ 
vādarir ācāryo 'tra dravyaguṇasaṃskāreṣv eva śeṣaśabda iti mane na yāgaphalapuruṣeṣu 
dravyaṃ kriyārtham yadi prayojanavatī kriyā vyaktaṃ sā dravyeṇa nirvartayitavyā tasyā nirvṛttir dravyādṛte na bhavatīti tannirvṛttaye dravyam eṣitavyaṃ bhavati 
tasmāt kriyārthaṃ dravyam 
guṇaḥ śaknoti viśiṣṭaṃ dravyaṃ coditaṃ lakṣayitum lakṣitena ca tena prayojanam viśiṣṭasya kriyāsādhanatvāt 
tasmāt so 'pi dravyadvāreṇa kriyāyā upakarotīti kriyārtha eva 
saṃskāro nāma sa bhavati yasmin jāte padārtho bhavati yogyaḥ kasyacid arthasya tenāpi kriyāyāṃ kartavyāyāṃ prayojanam iti so 'pi parārthaḥ 
tasmād dravyaguṇasaṃskārāḥ parārthatvāc cheṣabhūtāḥ 
karmāṇy api jaiminiḥ phalārthatvāt 
jaiminis tu khalv ācāryaḥ karmāṇy api śeṣabhūtāni manyate sma na vādarir ivāvadhāraṇām anumene 
sa hi dadarśa na yāgaḥ kartavyatayā codyate phalakāmasya tu tatsādhanopāyatveneti 
evaṃ śruto 'rthaḥ parigṛhīto bhaviṣyati 
arthavāṃś copadeśaḥ 
enam evārthaṃ ṣaṣṭhe 'dhyāye sūtrair eva sādhayiṣyati 
iha tu tatsiddhenaiva phalārthatvena śeṣabhāvaṃ yāgasyāpādayati sma 
tasmād anavadhāraṇā dravyaguṇasaṃkārāḥ śeṣabhūtāḥ yāgo 'pi śeṣabhūtaḥ phalaṃ pratīti 
phalaṃ ca puruṣārthatvāt 
phalam api puruṣaṃ pratyupadiśyate 
yaḥ svargo me bhaved ity evaṃ kāmayate tasya yāgaḥ 
na yaḥ svargaḥ sa ātmānaṃ labheteti 
kutaḥ 
ātmanepadaprayogāt kartrabhiprāya etad bhavati 
kriyāphalam anubhavet kathaṃ puruṣa iti yāgaḥ prayujyate 
tasmāt phalaṃ puruṣārthaṃ yāgāc chrūyate nātmanirvṛttyartham 
tasmāc cheṣabhūtam iti 
puruṣaś ca karmārthatvāt 
puruṣo 'py audumbarīsaṃmānādiṣu guṇabhūtaḥ śrūyate 
tasmād anavadhāraṇaiṣā dravyaguṇasaṃskāreṣu śeṣatvaṃ vādarir mena iti 
athedānīm atra bhagavān vṛttikāraḥ pariniścikāya  dravyaguṇasaṃskāreṣv eva niyato yajiṃ prati śeṣabhāvaḥ āpekṣika itareṣām 
yāgasya dravyaṃ prati pradhānabhāvaḥ phalam prati guṇabhāvaḥ phalasya yāgaṃ prati prādhānyam puruṣaṃ prati guṇatā puruṣasya phalaṃ prati pradhānatā audumbarīsaṃmānādi prati guṇatvam 
tasmāt saṃmatāvadhāraṇā dravyaguṇasaṃskārā yāgaṃ prati niyogato guṇabhūtaiveti 
teṣām arthena saṃbandhaḥ 
sto darśapūrṇamāsau darśapūrṇamāsābhyāṃ svargakāmo yajeteti 
tatra śrūyante dharmāḥ nirvapaṇam prokṣaṇam avahananam ityevamādaya auṣadhadharmāḥ 
tathā utpavanavilāpanayahaṇāsādanādaya ājyadharmāḥ 
tathā śākhāharaṇam gavāṃ prasthāpanam gavāṃ prastāvanam ityevamādayo 'pi sāntāyyasya 
teṣu saṃdehaḥ  kiṃ sarve auṣadhe ājye sānnāyye ca kartavyāḥ uta ye yatra kriyamāṇā arthavantaḥ te tatra kartavyā iti 
vihitas tu sarvadharmaḥ syāt saṃyogato 'viśeṣāt prakaraṇāviśeṣāc ca 
ucyate  yo 'rthāt prāptaḥ syāt sa yatra prayojanaṃ tatraiva kriyeta 
śabdena tu sarve 'mī padārthā vihitāḥ tena na yatra kevalaṃ prayojanaṃ pratyakṣaṃ dṛśyate tatraiva kartavyāḥ 
kva tarhi yatra yatra vihitāḥ te cāmī sarvatra vihitāḥ gamyante 
kutaḥ saṃyogato 'viśeṣāt prakaraṇāviśeṣāc ca 
sarveṣāṃ tāvad ājyauṣadhasānnāyyānām apūrveṇa sādhyasādhanasaṃyogo 'viśiṣṭaḥ yatra kriyamāṇā apūrvasya kṛtā bhavatīti vijñāyate 
tathā prakaraṇam aviśiṣṭam yasmin vihitāḥ sarveṣāṃ vihitā bhavantīti gamyate 
ataḥ sarve sarvatra kartavyāḥ yat tv amī na sarvatropakurvantīti vidhānasāmarthyāt sarvatropakārakā iti gamyate 
sa cāyam adṛṣṭa upakāro bhaviṣyati 
arthalopād akarma syāt 
naitat sarve sarvatra karaṇīyā iti ye yatra nopakurvanti na te tatra kriyām arhantīty uktam eva 
nanu vidhānasāmarthyāt sarve sarvatropkariṣyanti 
neti brūmaḥ 
phalaṃ tu saha ceṣṭayā śabdārtho 'bhāvād viprayoge syāt 
nāsti vidhānam yena sarve sarvatropakurvanti 
na ca pratyakṣādibhir upakāram avagacchāmaḥ 
arthāpattir api niyogatas tatraiva bhavet yatraiva śabena codanā bhavati nānyathā 
yadi ca prathanādīnām ājyasānnāyyayor anupakurvatām api tatprakaraṇe samāmnāyo 'nupapanno bhavet tato 'rthād adṛṣṭa upakāraḥ kalpyeta te tv avaśyaṃ samāmnānīyā auṣadhārtham 
phalaṃ hi saha ceṣṭayāvahananādikayāvagamyate tuṣavimocanādi prayojanaṃ ca tena na tasmād ṛte puroḍāśaḥ sidhyati sati cāsminn arthavān prakaraṇe samāmnāyaḥ 
arthavati ca tasmin nādṛṣṭakalpanāyāṃ pramāṇam astīty ato na śakyaṃ kalpayitum 
yadi ca tatra taṇḍulādiniṣpādanaṃ dṛṣṭaṃ nābhaviṣyat tato viprayoge taṇḍulādīnām abhāvād upakārasya śabdārthamātraṃ dṛṣṭopakārānapekṣaṃ kartavyam ity ājyasānnāyyayor api kriyamāṇānām adṛṣṭam abhaviṣyat 
tasmān na prathanādayaḥ sarvatra 
evam utpavanādayaḥ śākhāharaṇādayaś ca 
tasmān na sarve sarvatra kartavyāḥ prathanādayo nājyasānnāyayyoḥ auṣadhe eva te utpavanādaya ājyasya nauṣadhasānnāyyayoḥ śākhāharaṇādayaś ca sānnāyyasya nājyauṣadhayor iti siddham 
dravyaṃ cotpattisaṃyogāt tadartham eva codyeta 
evaṃ prāpte brūmaḥ  dravyaṃ cotpattisaṃyogāt tadartham eva codyeta yo yena padārthena sahotpattivākyena saṃyuktaḥ sa padārthaḥ tenaiva kartavyaḥ yathā sphyenoddhantīty uddhanārthatā sphyasya vākyena tad uddhaṇanaṃ na sphyād anyena kartavyam 
yadā caivam tadā prāpta eva sphyaḥ tasyāyam anuvādo bhavitum arhati etāni vai daśayajñāyudhānīti 
evam ekaisyānuvādaḥ tena tena vacanena prāptasya 
yathā  kapāleṣu śrapayati agnihotrahavaṇyā havīṃṣi nirvapati śūrpeṇa vivinakti kṛṣṇājinam adhastād ulūkhalasyāvastṛṇāti śamyāyāṃ dṛṣady upadadhāti ulūkhalamusalābhyām avahanti dṛṣad upalābhyāṃ pinaṣṭīti 
prakaraṇāt sarvāṇi sarvatra prāpnuyuḥ vacanāt tu yathāvacanam yajñāyudhaśabdo 'pi sāmānyena prayojanaṃ vidadhat tad vādhyetaiva parokṣaṃ hi sāmānyavacanena viśeṣavidhānaṃ bhavati pratyakṣaṃ tu viśeṣavacanena viśeṣavidhānam 
tasmād yad yenotpattyā saṃyuktam tat tatraiva viniyujyata iti siddham 
arthaikatve dravyaguṇayor aikakarmyān niyamaḥ syāt 
jyotiṣṭome krayaṃ prakṛtya śrūyate  aruṇayā piṅgākṣyaikahāyanyā somaṃ krīṇātīti 
tatra saṃdehaḥ  kim aruṇimā kṛtsnaprakaraṇe niviśete uta kraya evaikahāyanyām iti 
kathaṃ punaḥ aruṇayā krīṇātīty evaṃ vispaṣṭe krayasaṃbandhe gamyamāne saṃśaya iti 
ucyate  iha hi guṇam aruṇimānam amūrtaṃ santaṃ kriyāyāḥ karaṇam iti śabda upadiśati yat karaṇābhidhāyinyā tṛtīyāvibhaktyā saṃyujya nirdiśati  aruṇayeti na cāmūrto 'rthaḥ kriyāyāḥ sādhanaṃ bhavitum arhati ato 'saṃbandhaṃ krīṇātināruṇaguṇasyāvagacchāmaḥ 
na cāśaṅkanīyam arthaṃ pramāṇabhūtaḥ śabdo 'bhidhāsyatīty evaṃ prakalpanā kadācid upapadyetāpi 
kenacit prakāreṇa saṃbandha iti vacanaprāmāṇyaprakārānveṣaṇe buddhir bhavati tad yadi param vicārayantaḥ kriyāsaṃbandhasāmarthyam avagamiṣyāmaḥ ekavākyatayā kraya evāruṇimānaṃ niveśayiṣyāmaḥ 
atha tv apramādyadbhir anviṣyamāṇo na kathaṃcana saṃbandha upapatsyate tato vākyabhedam abhyupagamya prakaraṇadharmam enam adhyavasāsyāmaḥ 
tasmād avaśyaṃ vicāraṇīyam etad iti 
nanu naivāyaṃ guṇavacanaḥ kiṃ tarhi dravyavacanaḥ 
kutaḥ strīliṅgasaṃbandhāt 
dravyaviśeṣā hy ete strī pumān napuṃsakam iti strīyāṃ yat prātipadikaṃ vartate tasmāt strīpratyayo bhavatīti strīpratyayaṃ cāruṇayety upalabhāmahe 
tasmād dravyavacanaḥ aruṇaśabda iti 
tad etad apeśalam tad eva hi dravyam aruṇimnā parichidyamānam aruṇaśabdābhidhānīyatāṃ labhate tad evānyaguṇakaṃ nāruṇaśabdaḥ śaknoty abhivaditum aruṇimānam eṣa śabdo na vyabhicarati vyabhicarati punar dravyam avyabhicāri ca kāraṇaṃ kāraṇavatām iṣṭam 
ato 'sya guṇaḥ svārtha iti gamyate tad asya pratyakṣato guṇavacanatā gamyate strīpratyayadarśanāt tu nūnam aruṇāprātipadikaṃ dravyavacanam ity anumānam 
pratyakṣaṃ cānumānād balīyaḥ tasmād guṇavacanaḥ 
kathaṃ tarhi strīpratyayasaṃbandhaḥ bhavati hi guṇavacanasyāpi strīliṅgatā yathā cāruṇā buddhiḥ evam aruṇeti 
guṇavacanaś cet krīṇātinā na saṃbadhyate 
tasmād vākyabhedaṃ kṛtvā prakaraṇe sarvasminn eva saṃniveśa iti 
tatrocyate  yadā kevalaguṇavacanatāyāṃ śabdaḥ pravartamāno nānyena saṃbandhaṃ labhate tadānupadeśakatvād ānarthakyaṃ mā bhūd iti dravyaparatām āpadyate tasyām avasthāyām ekavibhaktiyuktenaikahāyanīśabdena saṃnihitenaikavākyatām āpadyamānaḥ samānādhikaraṇo bhavati tathā ca kṛtvā nīlam utpalam ity upapadyate 
sa cāyam aruṇāśabdas tasyām avasthāyāṃ vartate na hy asya svārtham abhidadhata ito vicchinnasya prakaraṇe 'py arthavattā 
kutaḥ yenaiva hetunā saṃbadhyate krīṇātinā na nāmūrto 'rthaḥ kriyāyāḥ sādhanaṃ bhavatīti 
na ca kriyāsādhanair dravyaiḥ na hi kevalaguṇavacanaḥ śaknoti dravyam abhidhātum iti sa eva hetuḥ prakaraṇasaṃbandhābhāve 'pi tatrāpi saṃbadhyamānaḥ kriyābhir vā saṃbadhyeta tatsādhanair vā dravyaiḥ tac cobhayam apy anupapannam 
ato 'narthakatvaparijihīrṣayā saṃnihitenaikahāyanīśabdenāruṇāśabdaḥ saṃbadhyate 
nāsti vākyabhedaḥ 
naitad evam na hy ayam aruṇāśabda ekahāyanīviśeṣaṇaṃ bhavitum arhati 
kiṃ kāraṇam karaṇavibhaktyā tṛtīyayā samuccarito 'yam tenaitena tṛtīyāśrutisāmarthyāt kriyāviśeṣaṇena bhavitavyam kārakāṇāṃ hi kriyayā saṃbandho na dravyeṇeti 
sa eṣa śrutisāmarthyāt kriyāviśeṣaṇam ekavākyatvād ekahāyanīviśeṣaṇam 
śrutiś ca vākyād balīyasī tasmān nāsyaikahāyanīsaṃbandha iti 
kathaṃ tarhi bhavaty atra saṃbandhaḥ nīlam utapalam iti 
ucyate  bhavati na tu śrutilakṣaṇaḥ kiṃ tu vākyalakṣaṇaḥ utpalaśabdasaṃnidhāne tadapekṣī nīlaśabdas tenaikavākyatām abhyupagacchan nājahat svārthavṛttir upalaviśeṣābhidhānapara uccāryamāṇaḥ saṃbandham abhyupaiti 
nanv ihāpi vākyalakṣaṇas tadvad evāruṇimnā samaṃ saṃbandha ekahāyanyā yujyate 
neti brūmaḥ śrutir hi vākyād balīyasī śrutiś cāsyāḥ kriyāsaṃbandham āha na guṇasaṃbandham 
yadi punaḥ śrutisāmarthyāt kriyāsaṃbandho 'bhyupagamyeta ekavākyatavad api guṇasaṃbandhaḥ 
naivaṃ śakyam yo hy anyena saha saṃbandhum uccāryate na tatsamīpagato 'py anyas tena saha saṃbanddhum arhati 
yathā bhāryā rājñaḥ puruṣo devadattasyeti bhāryāviśeṣaṇārtham uccāryamāṇo rājaśabdo na puruṣeṇa saṃbadhyate tadvad iha krayāviśeṣaṇārtham uccāryamāṇa ekahāyanīśabdo nāruṇāśabdena saṃbandham arhati 
āha  aruṇāśabdasyānarthakyaparihārāyobhayasaṃbandhārtha iti vadāmaḥ anyārtham api kṛtam anyārtham api śaknoti kartum tad yathā śālyarthaṃ kulyāḥ praṇīyante tābhyaś ca pānīyaṃ pīyata upaspṛśyate ca 
evam ihāpi krayasaṃbandhārtham ekahāyanīśabda uccāryamāṇo 'ruṇāśabdena saha saṃbhantyate na kiṃcid duṣyati 
tasmān na vākyabheda iti 
naitad asti yady apy ayam aruṇāśabdo 'narthako mā bhūd ity ekahāyanyā saṃbadhyeta tathāpi sarvasmin prakaraṇe niveṣṭum arhati 
na cainaṃ somaṃ krīṇātīty eṣa śabdaḥ śaknoti viśeṣṭum 
na hy ayaṃ viśeṣaṇatvenocāryate kiṃ tarhi apūrvo 'yaṃ vidhīyate 
nanv etad uktam  prakaraṇe 'py asya saṃbandho 'nupapanna iti 
nānupapannaḥ ekasmin vākye 'nyo 'rtho vidhīyamāno nānyena saṃbadhyate vacanavyaktibhedāt anyā hi vacanavyaktir vidhīyamānasya anyā guṇena saṃbadhyamānasya 
ajñātavaj jñāpyate vidhīyamāno 'rthaḥ jñātavad anūdyate guṇasaṃbandhārtham na ca sakṛd uccāryamāṇo jñātavad ajñātavac ca bhavitum arhati ekahāyanīśabdaḥ kraye vidhīyamāno 'jñātavat syāt aruṇāśabdena saṃbadhyamānaś ca jñatavat 
vākyabhede punar na doṣo bhavati prakaraṇe tu vākyāntaraiḥ kriyādravyāntarāṇī ca prāptāni 
tair idaṃ vākyāntaravihitaṃ saṃbadhyate tatrānyasmin vidhīyate anyasmin vākye 'nūdyata ity upapannaṃ bhavati 
tasmāt saṃyogato 'viśeṣāt prakaraṇāviśeṣāc ca sarvasmin prakaraṇe dravyeṣu niveśa iti 
nanv idānīm evoktam  ekaṃ kāryam iti tac cāpi viruddham evaṃ hi pūrvam abhihitam amūrtatvād guṇo na kriyayā saṃbadhyata iti idānīṃ viparītam abhidhīyate  ubhāv api dravyaguṇāv ekārthau krayam abhinirvartayata iti 
ucyate naitad viruddham na ca vikalpaḥ ekaṃ kāryam sāmarthyabhedas tu sākṣād dhi dravyaṃ kriyāṃ pratyupakaroti 
guṇas tu viśiṣṭānāṃ sādhanam 
yady evam na tarhi guṇaḥ kriyām abhinirvartayati sādhanasyāsau viśeṣaka iti 
naitad evam guṇasya kriyām abhinirvartayata etad eva sāmarthyam yat sādhanaṃ viśiṣyāt 
ākāṅkṣati ca kriyā sādhanaviśeṣaṇam cihnabhūto hi guṇaḥ sādhanaṃ lakṣayati 
asati cihne na lakṣyeta katamat sādhanaṃ kriyāyā iti 
tataḥ kriyā nādhyavasyema kartum iti bhavati kriyāsādhanaṃ gunaḥ 
na caiva sati vikalpo bhavati yathādhikaraṇasya kartrādīnāṃ ca adhikaraṇaṃ hi kartrādīni dhārayati tāny adhāryamāṇāni na śaknuvanti kriyām abhinirvartayitum tathā kartā karaṇādīni samādhatte tāny asamāhitāni na śaknuvanti svaṃ svam artham abhinirvartayitum 
yasmiṃs tu sādhanopakāre kārye tasminn evopakāre 'nyat sādhanaṃ vidhīyate tatra vikalpaḥ yathā vrīhim iryajeta yavair yajeteti ubhaye 'pi taṇḍulanirvṛtyarthāḥ 
nanv evam api vākyaṃ bhidyeta 
katham pratyekaṃ vākyaparisamāptir dṛṣṭeti yathā devadattayajñadattaviṣṇumitrā bhojyantām iti pratyekaṃ bhujiḥ samāpyate yathā ca yasya pitā pitāmahaḥ somaṃ na pived iti 
evam ihāpy aruṇayā krīṇāti ekahāyanyā krīṇātīti 
naitad asmatpakṣasya bādhakam evam api kraya evāruṇimā nivekṣyati na sarvasmin prakaraṇa iti 
satyam eṣa doṣo na bhavati kiṃ tv anaruṇayāpy ekahāyanyā krayaḥ prāpnoti aruṇayā cānekahāyanyā tatra yad uktaṃ dravyaguṇayor niyama iti sā pratijñā hīyate 
na tarhi brūmaḥ  vākyabheda iti 
katham krayasya hi dravyāruṇimānāv upadiśyete na krayas tayoḥ 
na ca pradhānaṃ pratiguṇaṃ bhidyate pratipradhānaṃ hi guṇo bhidyata iti asti cāyaṃ dṛṣṭāntaḥ  samudāye vākyaparisamāptir iti yathā gargāḥ śataṃ daṇḍyantām iti tathā abhiṣutya hutvā bhakṣāyantīti 
tasmād ubhayaviśeṣaṇaviśiṣṭaḥ krayo vidhīyate 
atra vadāmaḥ  yadi krayasya sādhane guṇo 'bhisaṃbandhum upaiti tadā vākye bhinne 'pi krayasādhanatvād aruṇimāsmin dravye na nivekṣyate kim artham ekavākyatā prayatnena sādhyata iti 
tad etad abhidhīyate  bhinne hi vākya ekāhāyanīsādhanakaḥ krayo 'vabuddho bhavati aruṇāsādhanam api krayāntaram na tasminn evaikahāyanīsādhane kraye 'ruṇimā vihito bhavati tatra yat krayāntaram aruṇaguṇaviśiṣṭam tatrārthāt prāptam anyad api sādhanaṃ bhavati 
tad api viśiṃṣan aruṇo guṇas tena saṃbadhyeta 
ekavākyatve tu tat parihṛtaṃ bhavati 
tasmāt sādhv abhidhīyate  arthaikatve dravyaguṇayor aikakarmyān niyamaḥ syād iti 
ekatvayuktam ekasya śrutisaṃyogāt 
sarveṣāṃ vā lakṣaṇatvād aviśiṣṭaṃ hi lakṣaṇam 
tatraitat syāt ekavacanam iha śrūyamāṇaṃ prāpta evaikasmin dravye dvitīyādiṣu ca kim anyat kuryād anyataḥ parisaṃkhyāyāḥ na ced ekavacanaṃ parisaṃcakṣīta dvitīyādīn anarthakam eva syāt śaknoti ca dvitīyādīn nivartayitum yathāśvābhidhānīm ādatta iti gardabhābhidhānaṃ parisaṃcaṣṭe evam atrāpi draṣṭavyam iti 
naitad evam tatra mantrasyābhidhānyāś ca yaḥ saṃbandhaḥ tad abhidhānaparaṃ vacanam imām agṛbhṇān ity aśvābhidhānīm iti nānena mantreṇa ādatta iti liṅgenaivādāne prāptatvān mantrasya parisaṃkhyā yuktā 
iha punar yad ekavacanaṃ dravye śrūyate tac chrūyamāṇam apy avidhīyamānatvena na nivartakaṃ bhavitum arhati yathā kaścid odanaṃ nirdiśya brūyāt  ya enaṃ bhakṣayet kaścic chvā mārjāro vā sa nivārayitavya iti tatra yadi bhakṣaṇaṃ nimittatvena vidhīyate na śvamārjārasaṃbandhaḥ tataḥ kāko 'py āgacchan nivāryate 
śrūyamāṇe 'pi śuni mārjāre vā śvamārjārasaṃbandhasya nimittatvenāvidhīyamānatvāt 
evam ihāpy ekatvasaṃbandhasyāvidhīyamānatvāc chrūyamāṇe 'py ekatve grahamātraṃ saṃmṛjyeteti 
ayaṃ cāparo doṣaḥ na tad ekatvaṃ dravyasya saṃmārgādau viṣaye niyamyeta na hi saṃmārgādiḥ yasmin dravya ekatvaṃ niyamyeta tasya viśeṣaṇatvena bhavati vidhīyate hy atra saṃmārgādiḥ na prāpto lakṣaṇatvena dravyasyāmnāyate na hi yaugapadyena vidhātuṃ śakyate lakṣaṇatvena coccārayitum 
prasiddhasaṃbandho hi śaknoti lakṣayitum na cāvihita evaṃjātīyakaḥ śabdāvagamyaḥ prasiddhasaṃbandho bhavati 
vidhīyate ca saṃmārgādiḥ tasmān na viśeṣakaḥ na ced viśeṣakaḥ na dravya ekatvaṃ niyamyata iti śakyam āśrayitum 
athaikatvaṃ saṃmārga ucyate 
tatrāpi dvayī gatiḥ syāt ekatvaṃ pradhānam saṃmārgo vā tac cobhayam apy anupapannam 
na tāvad ekatvasya saṃmārgaḥ śākyate kartum 
na ca dravye kriyamāṇa ekatvasyopakaroti kenacit prakaraṇam 
na caikatvasyopakṛtena kiṃcit prayojanam asti na hi tad guṇabhūtaṃ śrutam 
athaikatvaṃ saṃmārgaṃ prati guṇabhūtam iti 
tad api na 
katham amūrtatvāt na hi tat saṃmārgaṃ niṣpādayati 
yady apy anyad amūrtaṃ kriyāṃ niṣpādayati sādhanaṃ viśiṃṣat tathāpy etan na bhavitum arhati na hy atra grahaḥ saṃmārgārthaḥ saṃmārgo 'tra grahāya codyate sa hi prayojanavān kalpyaprayojanaḥ saṃmārgaḥ 
yadi grahaḥ saṃmārgasyopakuryāt tad upakāriṇa upakarotīti saṃmārgasyopakārakam ekatvaṃ bhavet 
na tv etad evam 
tasmād ekatvasaṃmārgayor asaṃbandhaḥ 
yady avivakṣitam ekatvam kathaṃ trahy ekavacanam uccāryate nanu bahuṣu vivakṣiteṣu bahuvacanena bhavitavyam 
ucyate  na vayam etad vicārayāmaḥ ekavacanam uccārayitavyam noccārayitavyam iti uccāryamāṇe sati kiṃ pratipattavyam ekasminn eva saṃmārgādi uta sarveṣv iti tac ca sarveṣv iti sthāpitam 
api ca na vibhakter vacanam evaikaṃ prayojanam 
kiṃ tarhi kārakasaṃbandho 'pi avivakṣita ekatve kārakasaṃbandhārtham asyoccāraṇaṃ bhaviṣyati 
tasmān nānarthakam 
codite tu parārthatvād yathāśruti patīyeta 
atha yad uktam  yathā paśum ālabhetety eka eva paśuḥ puṃpaśuś cālabhyate evam idam apīti asty atra vaiparītyam iha grahārthaḥ saṃmārgaḥ tatra punar yāgārthaḥ paśuḥ 
kim evaṃ sati bhavati yo yāgārthaṃ paricchinati sa yāgasyopakaroti aparicchinnena na śakyo yāgaḥ kartum iti 
na tu graheṇa kenacid viśiṣṭena saṃmārgaḥ kartavyaḥ yad grahaṃ viśiṃṣat saṃmārgasyopkuryāt paśoś caitad ekatvaṃ yāgaṃ pratyupadiśyate 
nanūktam  prātipadikārthagataṃ svam arthaṃ vibhaktiḥ śrutyaivābhivadatīti yāga etad vākyena vidhāsyati tatra vākyāc chrutir balīyasīty uktam 
satyam yatra śrauto 'bhisaṃbandho vivakṣyate avivakṣyamāṇe ca vākyāvagataḥ san aparyudasitavyo bhavati tasmād ekaḥ puṃpaśuś cālabhyata iti grahaikatvaṃ na saṃmārgasyopakarotīti na grahaṃ śaknoti viśeṣṭum 
tasmād avivakṣitam iti 
saṃskārād vā guṇānām avyavasthā syāt 
asti jyotiṣṭomaḥ tatra śrūyate  daśāpavitreṇa grahaṃ saṃmārṣṭīti 
tatraiṣo 'rtho 'dhigataḥ  sarve grahāḥ saṃmārjitavyā iti 
idam idānīṃ saṃdihyate  kiṃ camasāpi saṃmārṣṭavyā uta neti 
kiṃ tāvat prāptam camasādy api sarvaṃ saṃmārjyam iti 
kutaḥ saṃyogato 'viśeṣāt prakaraṇāviśeṣāc ceti yathaiva hi grahāṇām apūrvasaṃbandhaḥ evaṃ camasānām api yathaiva ca grahā asmin prakaraṇe evaṃ camasāpi 
tasmāt sarvatra saṃmārgaḥ 
nanu grahāḥ śrūyante te camasānāṃ nirvartakā bhaviṣyanti 
ucyate  pradarśanārthaṃ grahagrahaṇaṃ bhaviṣyati grahādi somapātram yasmin gṛhyamāṇaḥ somo vyavasicyeta ity evam āśaṅkyate tat sarvaṃ saṃmārjitavyam 
yathā bhojanakālo vartate sthālāni saṃmṛjyantām ity ukte yāni yāni bhojana upayogam arhanti tāni tāni sarvāṇi saṃmṛjyante sthālagrahaṇaṃ lakṣaṇārtham iti gamyate 
evam ihāpi draṣṭavyam iti 
ucyate  loke 'rthalakṣaṇaḥ saṃvyavahāraḥ yena yenārthaḥ saṃmṛṣṭena ukto 'nukto vā sa sa saṃmṛjyetaiva 
iha tu vede śabdalakṣaṇaḥ śabdaś ca grahasya saṃmārgam āha tatra kim arthaṃ śrutau saṃbhavantyāṃ grahaśabdo lakṣaṇayā kalpyate 
ucyate  saṃmārṣṭīti saṃmārge puruṣaprayatnaṃ vidhātum eṣa śabdaḥ śaknoti śravaṇenaiva grahasaṃbandhe tu vākyena śrutiś ca vākyād balīyasī 
tasmāl lakṣaṇayā grahaśabdo varṇyate na yathāśruta iti tena yo yaḥ saṃmārjanasaṃskārārhaḥ sa sa saṃmārjitavyaḥ neti graheṣv eva vyavatiṣṭhetaivaṃjātīyako guṇa iti 
vyavasthā vārthasya śrutisaṃyogāt tasya śabdapramāṇatvāt 
vyavatiṣṭheta vā graheṣv eva saṃmārgaḥ na camaseṣv api prasajyeteti 
kutaḥ arthasya śrutisaṃyogāt śrūyamāṇo hi graho notsraṣṭavyaḥ utsṛjyamāne śrutir eva bādhyate graham iti pramattagītaṃ tatra bhavatām ity avagamyate na caitan nyāyyam 
tasmād grahaśabdena grahaṃ lakṣayitvā tasya saṃmārgasaṃbandho vidhīyate 
na cāvidadhat saṃmārgam śaknoti tatsaṃbandhaṃ vidhātum ato vidadhāty evaiṣa śabdaḥ saṃmārgam 
na ca śrutir bādhiṣyate 
kutaḥ saṃmārṣṭīti saṃmṛjigataṃ puruṣaprayatnaṃ śrutyā śaknoti vidhātum 
na tatra kaścid viśeṣaḥ utpādyamāne vā saṃmṛjau pareṇa vā saṃbadhyamāna iti 
tena na grahasaṃbandhe 'pi śrutir bādhitā bhavati ato graheṣv eva saṃmārgo vyavasthātum arhatīti 
nanv apūrvasaṃyogāviśeṣāt prakaraṇāviśeṣāc ca camaseṣv api prasajyate na graheṣv evāsya vidhānam ity uktam 
atrocyate  prakaraṇavadbhir ekavākyatāṃ kṛtvā śaknoti tatra vidhātum nākṛtvaikavākyatām 
sā ca prakaraṇād anumīyate iyaṃ punar grahaśabdena saha pratyakṣā tasmān na prakaraṇe vidhānam grahaikatvasaṃbandhe punar utsṛjya svārtham na śaknoti vidhātum 
tasmād vaiṣamyam asya grahaikatvavidhānena 
yad uktam  yathā sthālāni saṃmṛjyantām iti lakṣaṇā tadvad ihāpīti parihṛtam etal loke karmārthaṃ lakṣaṇam śabdalakṣaṇaṃ punar veda iti 
ānarthakyāt tadaṅgeṣu 
vājapeye śrūyate  saptadaśāratnir vājapeyasya yūpo bhavatīti 
tatra saṃdehaḥ  kiṃ saptadaśāratnitā vājapeyasyordhvapātre niviśate uta paśor yūpe niviśata iti 
kiṃ tāvat prāptam ūrdhvapātra iti 
kutaḥ vājapeyasya yūpābhāvāt yad vājapeyasyāsti pātraṃ yūpasadṛśam tatra bhavitum arhati asti ca ṣoḍaśipātram tac ca khādiratvād ūrdhvatvāc ca yūpasadṛśam tatra niveśe sati vājapeyaśabda āñjasyena bhavati itarathā vājapeyāṅgapaśuyāge lakṣaṇayā vājapeyaśabdo vṛtta iti gamyate 
nanu tvatpakṣe 'pi yūpaśabdo lakṣaṇayordhvapātre 
ucyate sarvathā vayaṃ lakṣaṇāśabdān na mucyāmahe 
matpakṣe tu vājapeyaprakaraṇam anugṛhyate tasmād ūrdhvapātre niveśa iti 
kartṛguṇe tu karmāsamavāyād vākyabhedaḥ syāt 
darśapūrṇamāsayoḥ prayājavākye śrūyate  abhikrāmaṃ juhoty abhijityeti 
tatra saṃdehaḥ  kim abhikramaṇaṃ prayājeṣv eva niviśata uta kṛtsne prakaraṇa iti 
kiṃ tāvat prāptam kartṛguṇe 'bhikramaṇe brūmaḥ  vākyabhedaḥ syād iti karmaṇā karmaṇo 'samavāyāt 
abhikramaṇaṃ karmāmūrtam na tat karma havanaṃ sādhayituṃ śaknoti tasmān na tenaikavākyatāṃ yāti 
ataḥ sarvasmin prakaraṇe niviśate saṃyogato 'viśeṣāt prakaraṇāviśeṣāc ceti 
nanv anenaiva hetunānyasminn api na nivekṣyate 
ucyate  anyatra puruṣaiḥ saṃbhantsyate 
nanu prayājeṣv api puruṣaiḥ saṃbadhyeta 
naitad evam juhotīti havana eṣa śabdaḥ puruṣaprayatnaṃ vidhātuṃ śaknoti na puruṣābhikramaṇāsaṃbandham 
nanv anyatrāpi puruṣābhikramaṇasaṃbandhasyāvidhānam 
naiṣa doṣaḥ anyatra prakaraṇāmnānād aṅgabhāve nirjñāte prayogavacano 'sya kartavyatāṃ vakṣyati 
tasmāt sarvasmin prakaraṇe 'bhikramaṇasya niveśa iti 
sākāṅkṣaṃ tv ekavākyaṃ syād asamāptaṃ hi pūrveṇa 
saṃdigdhe tu vyavāyād vākyabhedaḥ syāt 
darśapūrṇamāsayoḥ saptamāṣṭamayor brāhmaṇānuvākayoḥ sāmidhenya uktāḥ navame nividaḥ daśame kāmyāḥ sāmidhenīkalpāḥ idaṃ kāmasyaitāvatīr anubrūyāt idaṃ kāmasyaitāvatīr iti ekādaśe ca yajñopavītam āmnātam  upavyayate devalakṣmam eva tat kuruta iti 
tatra saṃdehaḥ  kiṃ sāmidhenīr evānubruvāṇa upavyayeta uta prakaraṇe sarvān eva padārthān anutiṣṭhatā upavyātavyam iti 
kutaḥ saṃśayaḥ upavītaṃ sāmidhenīnāṃ prakaraṇe samāmnātam atha nivṛtte vā tāsāṃ prakaraṇa iti na jñāyate 
dvādaśopasattāhīnadharmo jyotiṣṭomaprakaraṇa iti 
tena bhavati saṃdehaḥ 
asmin saṃdehe kiṃ tāvat prāptam sāmidhenīprakaraṇam anivṛttam tatropavītaṃ samāmnātam iti 
kutaḥ kāmyānāṃ sāmidhenīkalpānām ānantaryavacanāt hṛdayam anuviparivartamānāsu sāmidhenīṣu upavītam āmananti kartuś ca vāsovinyāsamātraṃ guṇo bhavaty upavītaṃ nāma 
kiṃ kurvatā tat kartavyam iti bhavati tatra padārthākāṅkṣā tatra buddhau saṃnihitenāviprakṛṣṭena sāmidhenīvākyenaikavākyatāṃ upagamya sāmidhenīṣūpavītaṃ upavyayata ity eṣa śabdo vidadhātīti gamyate 
athānyena prakāreṇa dhyānādinā pūrvapadārtham avagamya vākyārthaṃ saṃjanayet 
avaidikaḥ sa puruṣabuddhir pūrvako vākyārtho bhavet yathā anyasmād anuvākād ākhyātapadaṃ gṛhītvā anyasmāc ca nāmapadaṃ yo vākyārthaḥ saṃjanyate tādṛśaṃ tad bhavet yatrānyena dhyānādinā pūrvapadārtham avagamya vākyārthaṃ saṃjanayet 
tasmān nāsaṃbaddhārthavyavadhānaikavākyatā bhavatīti niścīyate 
tasmān na sāmidhenībhir ekavākyatopavītasyeti 
nanu sāmidhenīkalpānām anantarabuddhānāṃ saṃnidhāv upavītam āmnāyate tena sāmidhenībhiḥ saṃbhantsyata iti 
neti brūmaḥ  ativṛttam eva hi sāmidhenīnāṃ prakaraṇaṃ nivitpadair vyavadhānāt 
vākyena hi
sāmidhenīkalpāḥ kāmyāḥ saṃbandham upagacchanti na prakaraṇam anuvartate na ca punaḥ kalpavacanena sāmidhenyaḥ prakṛtā bhavanti 
na hi tatra tāsāṃ vacanaṃ kartavyā iti 
kiṃ tarhi saṃkhyābhiḥ saṃbandhayitavyā iti tad api vākyena na prakaraṇena 
tatrāprakṛtāsu samidhenīṣu yasyaikavākyatā guṇasya sāmidhenībhir nāsti na tasya tābhiḥ saṃbandhaḥ 
tasmāt prakaraṇe yad anuṣṭheyaṃ tad yajñopavītineti siddham 
guṇānāṃ ca parārthatvād asaṃbandhaḥ samatvāt syāt 
evaṃ prāpte brūmaḥ  guṇānāṃ samatvāt pavamānahaviṣām agnyādheyasya ca na paraspareṇa saṃbandhaḥ 
yathādhānam agner guṇaḥ saṃskārārthaḥ evaṃ pavamānahavīṃṣy apy agner eva guṇabhūtāni 
kas tatra paraspareṇa saṃbandha iti 
yad uktam  ādhānasya prakaraṇe samāmnāyanta iti yady api samāmnāyante tathāpi prakaraṇaṃ bādhitvā vākyenāgner bhavanti 
kim iha vākyam yad āhavanīye juhoti tena so 'syābhīṣṭaḥ prīto bhavatīti 
mithaś cānarthasaṃbandhāt 
darśapūrṇamāsayoḥ śrūyate  vārtraghnī paurṇamāsyām anūcyete vṛdhanvaty amāv asyāyām iti 
tatra saṃdehaḥ  kim anuvākyādvitvasya pradhāne niveśaḥ utājyabhāgayor iti 
kiṃ tāvat prāptam pradhāna iti 
kutaḥ paurṇamāsīsamabhivyāhārāt amāv asyāsamabhivyāhārāc ca 
pradhānaṃ paurṇamāsī cāmāv asyā ca nājyabhāgau 
tasmāt sākṣād vākyāt pradhānasyeti prāptam 
ānantaryam acodanā 
jyotiṣṭome śrūyate  muṣṭīkaroti vācaṃ yacchati dīkṣitam āvedayatīti tathā hastāv avanenikte ulaparājiṃ stṛṇātīti 
tatra saṃdehaḥ  kiṃ muṣṭīkaraṇaṃ vāgyamaś cāvedanārtham uta kṛtsnaprakaraṇe niveśa iti tathā hastāv anejanaṃ kim ulaparājiṃ staritum uta prakaraṇe sarvapadārthān kartum iti 
kiṃ tāvat prāptam hastāv anejanaṃ hastasaṃskārārtham vāgyamaḥ puruṣasaṃskārārthaḥ āmantrayamāṇa ekāgro bhavati padārthān anutiṣṭhati tena keṣāṃ keṣāṃ padārthānām ime saṃskārāv ity ākāṅkṣāsti satyām ākāṅkṣāyām ānantaryeṇa nirākāṅkṣīkaraṇam 
tasmād ānantaryād āvedanārtho vāgyamo muṣṭīkaraṇaṃ ca hastāv anejanaṃ colaparājiṃ staritum 
vākyānāṃ ca samāptatvāt 
svena svena padasamūhena paripūrṇam ekaṃ vākyam tathāparam tathā sarvāṇi yāny udāhṛtāni 
tasmād vispaṣṭam arthadvayam vibhāge ca nirākāṅkṣatā tena vākyabhedaḥ 
ataḥ saṃyogato 'viśeṣāt prakaraṇāviśeṣāc ca kṛtsne parkaraṇe niveśa iti 
śeṣas tu guṇasaṃyuktaḥ sādhāraṇaḥ pratīyeta mithas teṣām asaṃbandhāt 
vyavasthā vārthasaṃyogāl liṅgasyārthena saṃbandhāl lakṣaṇārthā guṇaśrutiḥ 
vāśabdaḥ pakṣaṃ vyāvartayati vyavatiṣṭheta vā caturdhākaraṇam āgneya eva na sādhāraṇaṃ bhavitum arhati 
kutaḥ arthasaṃyogāt agninā devatayārthenaikadevatyasya saṃyogaḥ na dvidaivatyasyāgnīṣomīyasyaindrāgnasya ceti 
kutaḥ yasya hy agnīṣomau devatā ubhayaviśeṣaṇaviśiṣṭaḥ saṃkalpaḥ kriyate tasyāgniḥ somam apekṣamāṇo devatā na nirapekṣaḥ yasya cāgniḥ somam apekṣamāṇo devatā na tasmāt taddhita utpadyate samarthānāṃ hi sa ucyate sāpekṣaṃ cāsamartham 
tasmān na taddhitāntena nirapekṣāgnidaivatyena dvidevatyasyābhidhānam 
ato yatra nirapekṣo 'gnir devatā tatraiva caturdhākaraṇam iti devatāliṅgasya hi sāmartyena saṃyogo bhavati taddhitārthasya nāsati sāmarthye 
atha yad uktam yathā prāśitrāv adānaṃ sarvebhyaḥ kriyate evaṃ caturdhākaraṇam apīti yuktaṃ prāśitrāv adānena tatraiva saṃbandhaḥ kriyate āgneyasya prāśitram avadyatīti 
kathaṃ tarhi āgneyasya mastakaṃ vibhajyeti 
ekaṃ hy etad vākyaṃ prāśitram avadyatīti dvitīyam āgneyasya mastakaṃ vibhajyeti tatrāgneyasya mastakād avadyatīti gamyate anyasya mastakāt anyasmād vety aniyamaḥ 
yadi tu tatra kevalāgnidaivatyo nābhaviṣyat tadānarthakyaparihārāya dvidaivatyo 'py agrahiṣyata 
arthabhidhānasāmarthyān mantreṣu śeṣabhāvaḥ syāt tasmād utpattisaṃbandho 'rthena nityasaṃyogāt 
iha mantrā udāharaṇam  bahirdevasadanaṃ dāmītyevamādayaḥ 
kiṃ mukhya evābhidheye mantrāṇāṃ viniyogaḥ uta gauṇe 'pīti 
kaḥ punar mukhyaḥ ko vā gauṇa iti 
ucyate  yaḥ śabdād evāvagamyate sa prathamo 'rtho mukhyaḥ mukham iva bhavatīti mukhya ity ucyate 
yas tu khalu pratītād arthāt kenacit saṃbandhena gamyate sa paścād bhāvāj jaghanam iva bhavatīti jaghanyaḥ guṇasaṃbandhāc ca gauṇa iti 
atrocyate  asty atra viśeṣaḥ māṇavako nāgniśabdāt pratīyate 
katham avagamyate uktam  anyāyaś cānekārthatvam iti 
kathaṃ na viparyayaḥ ucyate  anādṛtyaiva māṇavakapratyayaṃ jvalanam agniśabdāt pratiyanto dṛśyante 
na tv anādṛtya jvalanam mānavakam agniśabdāt pratiyanti 
kuta etat yo yo 'gnisadṛśo vivakṣyate tatra tatrāgniśabdo niyata iti 
ata eva vigatasādṛśyād ayaṃ tu dṛśyate 
ato 'gnisādṛśyam asya pravṛttau nimittaṃ na ca jvalane 'pratīte tatsādrṛśyaṃ pratīyate 
tasmāj jvalanasyāgniśabdo nimittam na māṇavakasya 
tasmāj jvalane mukhyo na māṇavake 
evam eva tṛṇapratyayasya barhiḥśabdo nimittam na tṛṇasadṛśapratyayasya 
tad evaṃ dvaite sati mukhyaparatā śabdasya uta gauṇaparatāpīti yukto vicāraḥ 
kiṃ tāvat prāptam mukhye gauṇe ca viniyogaḥ 
kutaḥ ubhayasya śakyatvād ubhayam api barhiḥśabdena śakyate pratyāyayitum tṛṇaṃ ca tṛṇasadṛśaṃ ca tṛṇaṃ sākṣāt tṛṇasadṛśaṃ tṛṇapratyayena 
yac ca nāma darśapūrṇamāsayoḥ sādhanabhūtena barhiḥśabdena śakyate pratyāyayitum tat sarvaṃ pratyāyayitavyam vinigamanāyāṃ hetvabhāvāt 
evaṃ prāpte brūmaḥ  mukhya eva viniyoktavyo mantro na gauṇa iti 
kutaḥ ubhayāśakyatvāt prakaraṇe hi samāmnānāt pradhānenaikavākyatām upaiti 
tatraitad āpatati yac chaknuyād anena mantreṇa sādhayitum tathā sādhayed iti 
sa cāsāv arthābhidhānasaṃyogāc chaknoty upakartum na gauṇam arthaṃ śakyoty abhidhātum tasmān na gauṇe viniyogaḥ 
nanu mukhyapratyayāc chakyate gauṇaḥ pratyāyayitum 
satyam etat mukhyapratyāyanenaivāsya prayojanavattā nirvṛtteti na gauṇaṃ prati viniyoge kiṃcit pramāṇam asti 
mukhye viniyogena tv ānarthakyaṃ parihriyate parihṛta ānarthakye na gauṇābhidhānam āpatati 
na hy anabhidhāya mukhyam gauṇam abhivadati śabdaḥ 
ataḥ pramāṇābhāvān na gauṇe viniyujyeta 
saṃskārakatvād acodite na syāt 
atha yad uktam  pūṣādyanumantraṇādīnām utkarṣo na bhaviṣyatīti yuktas teṣām utkarṣaḥ saṃskārako hi mantraḥ so 'sati saṃskārye 'narthaka iti yatrārthavāṃs tatra nāyayiṣyate 
na ca kaścid doṣo bhaviṣyati 
vacanāt tv ayathārtham aindrī syāt 
kiṃ tāvat prāptam sāmarthyād indropasthānam aśakyatvāc ca gārhaptyopasthānasya 
kathaṃ dvitīyā vibhaktir iti cet 
avivaksitepsitārthā vā saṃbandhamātrapradhānā 
yad vopasthānaviśeṣaṇaṃ saṃbandhād gārhapatyaśabdaḥ 
tasmād gārhapatyaviśiṣṭam upasthānam indrārthaṃ kartavyam iti 
gārhapatyaś ca deśena viśiṃṣyān mukhyam eva kāryaṃ mantrāṇām 
evaṃ prāpte brūmaḥ  vacanāt tv ayathārtham aindrī syāt 
naitad astīndrārtham upasthānam iti ayathārtham aindrī syāt 
kutaḥ vacanasāmarthyāt vacanam idaṃ bhavati aindryā gārhapatyam upatiṣṭhata iti gārhapatye dvitīyā vibhaktiḥ prādhānyam āha kim iva vacanaṃ na kuryāt nāsti vacanasyātibhāraḥ 
tasmād gārhapatyārtham upasthānam 
guṇād vāpy abhidhānaṃ syāt saṃbandhasyāśāstrahetutvāt 
atrocyate  guṇād vāpy abhidhānaṃ syāt saṃbandhasyāśāstrahetutvād iti yady api nedaṃ vākyaṃ śabdārthasaṃbandhasya vidhāne hetubhūtam tathāpy anenendraśabdena śakyaṃ kartum  gārhapatyābhidhānam 
kutaḥ guṇasaṃyogād gauṇam idam abhidhānaṃ bhaviṣyati bhavati hi guṇād apy abhidhānam yathā siṃho devadattaḥ agnir māṇavaka iti 
evam ihāpy anindre gārhapatya indraśabdo bhaviṣyati asti cāsyendrasādṛśyam yathaivendro yajñasādhanam evaṃ gārhapatye 'pīti 
athavā indrater aiśvaryakarmaṇa indro bhavati bhavati ca gārhapatyasyāpi svasmin kārya īśvaratvam 
tasmād indraśabdena yaḥ pratyāyate 'rthaḥ sa pratītaḥ sādṛśyād gārhapatyaṃ pratyāyayiṣyati aiśvaryād vā pratyāyayiṣyatīti na doṣaḥ 
tathāhvānam apīti cet 
na kālavidhiś coditatvāt 
naitad asti  hantiṃ pratyupadiśyata iti 
kiṃ tarhi kālalakṣaṇā syāt 
kutaḥ trir āhvayatīti tritvam atra vidhīyate yady asminn eva vākye mantro vidhīyeta anekaguṇavidhānād vākyaṃ bhidyeta 
tasmān naivam abhisaṃbandha evam avaghnann iti 
kathaṃ tarhi avaghnann āhvayatīti 
nanv asminn api pakṣe mantro vidhīyate kālaś ca tatra sa eva doṣo bhavet 
neti brūmaḥ avahananakāla evārthena haviṣkṛd āhvātavyā tatrāyam eva saṃbandho 'nūdyate 
kevalā tu trir āvṛttir vidhīyate 
yat tu kālalakṣaṇārthaḥ śabda iti 
naiṣa doṣaḥ laukikī hi lakṣaṇā 
mantro 'pi ca rūpād evāhvāne prāptaḥ so 'py anūdyata eva coditaś ca vākyāntareṇāvaghātaḥ śaknoti kālaṃ lakṣayitum 
tasmād āhvāne viniyoktavya iti 
guṇābhāvāt 
idaṃ padottaraṃ sūtram 
atha kasmān na guṇād avahantiṃ brūte haviṣkaroti hy avahantiḥ tasmād dhaviṣkṛt 
kim evaṃ bhaviṣyati rūpād evāvahantau mantre prāpte kevalaṃ trir āvṛttim eva vakṣyati na bhaviṣyati vākyabheda iti 
atrocyate  guṇābhāvād gauṇam abhidhānam avahantau na saṃbhavatīti 
na hy asāv āhūto 'smīty avagacchati tatrādṛṣṭārtham āhvānaṃ syāt 
yajamānasya patnyāṃ haviṣkṛti dṛṣṭārtham āhvānam 
tasmān na hantimantra iti 
liṅgāc ca 
liṅgaṃ ca bhavati  vāg vai haviṣkṛd vācam evaitad āhvayatīti na ca vāco 'vahantinā sādṛśyam asti asti tu yajamānasya patnyā sā hi strī vāg iti ca strīliṅgaḥ śabdaḥ avahantis tu na strī na pumān na napuṃsakam iti 
nanv avahanter api strīliṅgaḥ śabdo 'sti kriyeti 
atra brūmaḥ  na niyogato 'vahanteḥ strīliṅgaḥ śabdaḥ puṃliṅgo 'pi tasyāsti avaghāta iti 
napuṃsakasiṅgo 'pi karmeti 
api ca patnyāḥ svarūpeṇa sādṛśyam avahanteḥ pararūpeṇa śabdena 
tasmāt patnyāṃ haviṣkṛti liṅgam anurūpataraṃ bhavati 
vidhikopaś copadeśe syāt 
tathotthānavisarjane 
jyotiṣṭome śrūyate  uttiṣṭhann anvāha agnīd agnīn vihara iti 
tathā  vrataṃ kṛṇuteti vācaṃ visṛjatīti 
tatra saṃdehaḥ  kim utthānaṃ vāgvisarjanaṃ ca prati mantrayor upadeśaḥ uta kālārthaḥ saṃyoga iti 
atra pūrvādhikaraṇyāyo 'tidiśyate 
yas tatra pūrvaḥ pakṣaḥ sa iha pūrvaḥ pakṣaḥ 
yas tatra siddhāntaḥ sa iha siddhāṇtaḥ 
agnīd agnīn ity evam uttiṣṭhann anvāheti vrataṃ kṛṇutety evaṃ vācaṃ visṛjatīti pūrvaḥ pakṣaḥ 
lakṣaṇābhāvāt uttiṣṭhann anvāheti siddhānte saṃbandhaḥ 
vrataṃ kṛṇutety ucyamāne vācaṃ visṛjatīti 
vākyena pūrvaḥ pakṣaḥ liṅgena siddhāntaḥ 
yady api ca śakyate utthānakriyāgnīd agnīn vihareti vaktum utthānenāgnir idhyate vahniś ca vihriyata iti 
vrataṃ kṛṇuteti ca vāgabhidhānam 
tathāpy adṛṣṭārthaṃ vacanaṃ bhavatīti na mantrayor utthānavisarjanārthatā kalpyeta 
kalpyamānāyāṃ ca mantrāntaraṃ vihitaṃ bādhyeta  yāḥ paśūnām ṛṣabho vāca iti 
api cotthānavāgvisargau prati mantrau vidhīyamānāv adṛṣṭārthau syātām preṣaṇe tu dṛṣṭhārthau 
tal lakṣaṇaivātra nyāyyā 
sūktavāke va kālavidhiḥ parārthatvāt 
darśapūrṇamāsayoḥ śrūyate  sūktavākena prastaraṃ praharatīti 
tatra saṃdehaḥ  kiṃ sūktavākaḥ prastaraprakaraṇaṃ pratyupadiśyate uteyaṃ kālalakṣaṇeti 
tad ucyate  kālalakṣaṇeti 
kutaḥ sūktavākasya devatāsaṃkīrtanārthatvāt prastaraprakaraṇaṃ ca pratyaśakteḥ prastarasya ca srugdhāraṇārthatvāt 
upadeśo vā yājyāśabdo hi nākasmāt 
upadeśo vā prastaraprakaraṇaṃ prati mantrasya syāt evaṃ śrutivihito 'rtho bhavati sūktavākeneti karaṇavibhaktisaṃyogāt itarathā lakṣaṇā syāt sūktavākena lakṣaṇena prastaraṃ prahared iti 
evaṃ ca kṛtvā yājyā śabda upapanno bhavati sūktavāka eva yājyā prastara āhutir iti 
sa devatārthas tatsaṃyogāt 
yad uktam  devatāsaṃkīrtane sūktavākaḥ samarthaḥ na prastaraprakaraṇa iti 
ucyate  na
nanu satsv apy eteṣu devatāsaṃkīrtana eva paryavasyet puroḍāśādibhir iṣṭā agnyādayaḥ tata eva yajamāna āyur ādīny apy āśāsānaḥ prāpnuyād iti 
ucyate  ubhayathā saṃbandhe sati praharaṇe viniyoktavyaḥ liṅaṃ ca na bādhitaṃ bhaviṣyati vākyaṃ cānugrahīṣyata iti 
athavāgnir idaṃ havir ajuṣateti prastara eva havir nidiśyate 
evam idam iti saṃnihitavacanam upapannaṃ bhaviṣyatīti 
pratipattir iti cet sviṣṭakṛdvad ubhayasaṃskāraḥ syāt 
kṛtsnopadeśād ubhayatra sarvavacanam 
darśapūrṇamāsayoḥ sūktavākena prastaraṃ praharatīti śrūyate 
tatra saṃdehaḥ  kiṃ paurṇamāsyāṃ kṛtsnaḥ sūktavākaḥ prayoktavyaḥ kṛtsno 'māvāsyāyām uta yathāsāmarthyaṃ niṣkṛṣya yathāyathaṃ prayoga iti 
tad ucyate  ubhayatra sarvavacanam iti 
kutaḥ kṛtsno hi mantraḥ sūktavāka ity ucyate sa padenāpi vinā sūktavāko na syāt tatra sūktavākena na prahṛtaṃ bhavet 
tasmād ubhayatra kṛtsnaḥ sūktavāko vaditavyaḥ 
yathārthaṃ vā śeṣabhūtasaṃskārāt 
ye paurṇamāsīdevatātāvācinaḥ śabdāḥ te paurṇamāsyāṃ prayoktavyāḥ nāmāvāsyāyām 
ye 'māvāsyādevatāvācinaḥ te 'māvāsyāyām na paurṇamāsyāṃ 
śeṣabhūtam arthaṃ saṃskurvanto mantrā upakurvanti nānyathety uktam 
tasmād ye yatropakurvanti te tatra prayoktavyā iti na kṛtsnaḥ paurṇamāsyām na kṛtsnaś cāmāvāsyāyām iti 
vacanād iti cet 
tad ucyate 
prakaraṇāvibhāgād ubhe prati kṛtsnaśabdaḥ 
ubhe paurṇamāsyamāvāsye prati eṣa kṛtsnaśabdaḥ ubhayoḥ prakaraṇāt ubhayor asau kṛtsna ucyate avayave 'vayava iti 
naitad evam na hi sāpekṣāṇām itikartavyatayā saṃbandhaḥ 
na hītikartavyataitad viśiṣṭā śrūyate itikartavyatāviśiṣṭās tv ete gamyate 
kutaḥ na hītikartavyatāṃ prati karmaṇi vidhīyaṇte phalaṃ prati teṣāṃ vidhiḥ itikartavyatā tu karmaṇāṃ vidhīyate tatra saṃnidhānāviśeṣāt kasya kiṃ vidhīyate kasya neti na gamyate viśeṣaḥ 
sādhanatvena ca sarveṣāṃ nirdeśād itikartavyatāyāḥ saṃnidhānāc ca vacanāc cāsya prakaraṇaliṅgasyāviśeṣāt ekaikasya kṛtsnaṃ prakaraṇaṃ nirākāṅkṣasya na sahāyam apekṣamāṇasya 
tasmād ekaikaṃ prati kṛtsnaḥ sūktavāka upadiśyate 
sa vibhāge 'pi pradhānānām kṛtsna eva prayoktavya iti yāni yatrānarthakāni padāni tāny api tatra prayoktavyāny adṛṣṭāya bhaviṣyanti sūktavākena praharatīti vacanāt nāsti vacanasyātibhāraḥ guṇena vā kenacid abhidhānaṃ tāsāṃ devatānāṃ nirvartayiṣyantīti 
liṅgakramasamākhyānāt kāmyayuktaṃ samāmnānam 
kiṃ tāvat prāptam yāvat kiṃcid aindrāgnaṃ vaiśvāvarīyam agnīṣomīyaṃ jātavedasaṃ ca sarvatraitā yājyānuvākyā bhaveyuḥ 
kutaḥ liṅgāt 
nanu kramasamākhyāne viśeṣake bhaviṣyataḥ 
satyam tathāpi kramaṃ samākhyāṃ ca śaknoti liṅgaṃ bādhitum iti 
evaṃ prāpte brūmaḥ  liṅgakramasamākhyānāt tāsv eva kāmyāsv etā yājyānuvākyā iti gamyate ya eva hi liṅgakrama eṣāṃ karmaṇām sa evāsāṃ yājyānuvākyānām tena tāsām eva tāḥ śeṣabhūtā iti 
nanu liṅgaṃ balavattaram ity uktam 
satyam etat iha tu samākhyā balīyasī na hy etāḥ samākhyānād ṛta eṣāṃ kāmyānāṃ karmaṇāṃ prāpnuvanti na bhinnadeśānāṃ karmaṇām 
kutaḥ samākhyām antareṇāsām ṛtāṃ yājyānuvākyātvam eva na vijñāyate kuto bhinnadeśānāṃ karmaṇāṃ yājyānuvākyā bhaviṣyantīti yā caiṣāṃ samākhyā sā kāmyānām eva yājyānuvākyātvam ācaṣṭe na sarveṣām 
yadi samākhyā nādriyate yājyānuvākyātvam evaiṣāṃ na bhavati yady ādriyate tadā kāmyānām eva 
evaṃ hi tat samākhyāyate  kāmyayājyānuvākyākāṇḍam iti 
adhikāre ca mantravidhir atadākhyeṣu śiṣṭatvāt 
jyotiṣṭome śrūyate  āgneyyā agnīdhram upatiṣṭhate aindryā sadaḥ vaiṣṇavyā havir dhānam iti 
tatra saṃdehaḥ  kiṃ prakṛtābhir evaṃliṅgavatībhir upasthātavyam uta dāśatayībhya evaṃliṅgā āgamayitavyā iti 
nanu prakaraṇasāmarthyataḥ prakṛtā grahītuṃ nyāyyāḥ 
nety ucyate liṅgaṃ hi prakaraṇād balīyaḥ 
āha virodhe sati liṅgena prakaraṇaṃ bādhyeta na caitayor virodhaḥ na vayaṃ prakaraṇam anujighṛkṣantaḥ prakṛtaṃ liṅgavantam upādadānā liṅgam upabādhemahi 
yadi tu prakṛtaṃ viliṅgam upadademahi tato bādhemahi liṅgam 
ubhayaṃ saṃpādayiṣyāmaḥ prakaraṇaṃ liṅgaṃ ca 
naitad evam liṅgena pratyayo bhavati dāśatayenāpi kartavyam iti dāśatayo 'pi hy āgneyīśabdena śakyante vaditum sa pratyayo liṅgajanito yan mithyeti kalpyate tat prakaraṇānurodhāt 
sa cet prakaraṇam anurudhyate mithyeti kalpyate atha nānurudhyate samyag iti tasmād virodhaḥ 
virodhe ca prakaraṇadaurbalyam 
tadākhyo vā prakaraṇopapattibhyāṃ 
tadākhyo jyotiṣṭomasamākhyātaḥ eva grahītavyaḥ 
kutaḥ prakaraṇopapattibhyām prakṛto hy asau prakṛtapratyayaś ca nyāyyaḥ 
katham na jyotiṣṭomaṃ prati mantrasya vyāpāravidhānam upapadyate prāptatvād eva 
vyāpāraviśeṣavidhānaṃ tūpapadyate aprāptatvād vyāpāraviśeṣasya anapekṣya ca prakaraṇaṃ dāśataye vidhīyamāne vākyaṃ bhidyeta 
upasthānaṃ ca kuryāt 
tac caivaṃ liṅgeneti 
anarthakaś copadeśaḥ syād asaṃbandhāt phalavatā na hy upasthānaṃ phalavat 
nanu ca prakaraṇāj jyotiṣṭomasyopakārakaṃ syāt 
yady upasthānajyotiṣṭomasaṃbandho vivakṣyeta tadopasthānaṃ jyotiṣṭome upadiśyeta prakaraṇāt tenaikavākyatām iyāt 
yadā tu khalūpasthānasya mantrasaṃbandho vivakṣyate sarvopasthāneṣu tadā mantraḥ prāpnoti prakaraṇaṃ bādhitvā 
na prakaraṇaṃ viśeṣakaṃ bhavitum arhati ubhayasaṃbandhe vākyabhedaḥ 
asmatpakṣe na punar ayaṃ doṣaḥ yenāgneyenaindreṇa vā jyotiṣṭome vyāpāraḥ kriyate tena upasthānavyāpāraviśeṣaḥ tadā jyotiṣṭomiko vidhīyate anyat sarvam anūdyata iti na doṣo bhavati 
athavā agnīdhrahavir dhānasadaḥ saṃbandhamātraṃ vidhīyate upatiṣṭhata ity ayam anuvādaḥ anena mantreṇāgnīdhram upatiṣṭhata iti samāsīdatīty arthaḥ 
tasmāt prakṛtā mantrā evaṃjātīyakā upādātavyā iti 
sarveṣāṃ copadiṣṭatvāt 
yad apy uktam upadiṣṭā hi te prakṛtāḥ kāryantara iti 
tad ucyate uktottaram etat 
api ca na kenacin nopadiṣṭāḥ sarve vācāstoma āśvine śasyamāne sūrye 'nudyati tena na prakṛte kaścid viṣeśaḥ 
tasmāt prakṛtasyaiva grahaṇam 
liṅgasamākhyānābhyāṃ bhakṣārthatānuvākasya 
bhakṣamantraḥ śrūyate  bhakṣe hi mā viśa dīrghāyutvāya śaṃtanutvāya rāyaspoṣāya varcase suprajāstvāya 
ehi vaso purovaso priyo me hṛdo 'sy aśvinos tvā bāhubhyāṃ sadhyāsam 
nṛcakṣasaṃ tvā deva soma sucakṣā avakhyeṣam 
hinva me gātrā harivo gaṇān me mā vitītṛṣaḥ śivo me saptarṣīn upatiṣṭhasva mā me 'vāṅ nābhimatigāḥ mandrābhibhūtiḥ ketur yajñānaṃ vāg juṣāṇā somasya tṛpyatu vasumad gaṇasya rudramad gaṇasyādityavad gaṇasya somadevate matividaḥ prātaḥsavanasya mādhyaṃdinasya savanasya tṛtīyasavanasya gāyatracchandasas triṣṭupchandaso jagacchandaso 'gnihuta indrapītasya narāśaṃsapītasya pitṛpītasya madhumata upahūtasyopahūto bhakṣayāmītyevamādiḥ 
tatra saṃdehaḥ  kiṃ kṛtsna eṣo 'nuvāko bhakṣaṇe viniyojanīyaḥ uta kaścid asyāvayavo 'nyatrāpīti 
kiṃ prāptam liṅgasamākhyānābhyāṃ bhakṣārthatānuvākasya sarvo 'nuvāko bhakṣaṇe viniyojanīyaḥ 
kutaḥ bhakṣayāmīty eṣa śabdo vyaktaṃ bhakṣaṇe viniyojanīyaḥ bhakṣaṇam eṣa śaknoti vaditum nānyat kiṃcit 
anyāni cāsya padāni bhakṣaṇaviśeṣaṇavacanāny eva yatra yatra bhakṣayāmīti tatra tatra prayujyante 
ucyate  sarvāṇy etāni bhakṣaṇaviśeṣaviśeṣaṇānīty uktam 
āha evam api bhidyeta vākyaṃ viśeṣaṇaviśeṣyāṇāṃ yugapad vacanāsaṃbhavāt 
ucyate  na viśeṣaṇāni vivakṣiṣyāmaḥ viśeṣaṇair grahaṇāvekṣaṇādibhir viśiṣṭa eko 'rtho vivakṣyate 
naivaṃ samyag bhavati viśeṣaṇavacanānām avivakṣitasvārthavacanatā bhakṣaṇaviśeṣaṇaparatā ceti lakṣaṇayā tu gamyate 
śrutilakṣaṇāviṣaye ca śrutir nyāyyā na lakṣaṇā tasmān naikaṃ vākyam iti 
atrocyate  yady apy amī grahaṇādayo bahavo 'rthā gamyante na tu sarva īpsitā iti bhakṣaṇam evaikaṃ pratyāyayitavyam 
tad dhi śrutam viśeṣaṇāny aśrutāni na taiḥ pratītaiḥ prayojanam prayojanaṃ ca yāvataḥ padasamūhasyaikam tāvad ekaṃ vākyam 
tasmād viśiṣṭabhakṣaṇārtham etad ekaṃ vākyam iti bhakṣaṇe viniyoktavyam 
samākhyānaṃ ca bhavati  bhakṣānuvāka iti kṛtsnaś cānuvāko nāvayavaḥ 
nanu ca samākhyā laukikaḥ śabdaḥ kathaṃ vaidikam aṅgaṃ niyaṃsyatīti 
yady api laukikaḥ tathāpy anādiḥ tasyānuvākena saṃbandhaḥ 
kim ato yady evam etad ato bhavati bhakṣaṇasamabhivyāhṛtam anuvākaṃ brūte samabhivyāhāraś ca sati saṃbandhe bhavati yathā pācako lāvaka iti samabhivyāhārāt saṃbandham anumāsyāmahe 
āha nānumānagamya evaṃjātīyakeṣv aṅgabhāvaḥ vidhānād evāvagamyate nānyathā na ca samākhyā vidhātrī 
atrocyate  samākhyā saṃbandhinau buddhau saṃnidhim upaneṣyati prayogavacano vidhāsyatīti 
tasmāt kṛtsno 'nuvāko bhakṣaṇe viniyoktavya iti 
tasya rūpopadeśābhyām apakarṣo 'rthasya coditatvāt 
naitad evaṃ kṛtsno 'nuvāko bhakṣaṇe viniyujyata iti 
rūpād grahaṇavākyaṃ grahaṇe viniyujyeta ehītyevamādi sadhyāsam ity evam antam 
nṛcakṣasam ityevamādi cāvakhyeṣam ity evam antaṃ darśane 
kutaḥ mukhyārtham evaṃ tad vākyaṃ bhavati itarathā lakṣaṇārthatā syāt mukhyārthatā ca nyāyyā na lakṣyārthatā 
ucyate  viśeṣaṇānām abhidhāne na kiṃcid asti prayojanam ity uktam 
atrocyate  naivaitāni viśeṣaṇāni pṛthag evaitāni grahaṇādīni svaiḥ svair vākyair ucyanta iti 
kutaḥ asti hi taiḥ prayojanam coditāni hi tāni kānicit tu pṛthagvākyaiḥ kānicid arthaprāptāni tāny avaśyaṃ prakāśayitavyāni 
tāni prakāśayiṣyanty etāni vākyāni 
rūpaṃ caiṣāṃ tatprakāśanasāmarthyam ato nānārthatvān naikaṃ vākyam ucyate 
nanu bhakṣaṇavākyaśeṣī bhavitum apy eṣāṃ rūpam iti 
ucyate  bāḍham asti rūpam na tu tadviśeṣaṇāny etāni kalpyante 
kasya hetor adṛṣṭārthāni tathā bhavanti uktair anuktair vā viśeṣaṇais tāvān eva so 'rthaḥ itarathā grahaṇādīni prakāśayiṣyanti tathā dṛṣṭārthāni bhaviṣyanti 
tasmād rūpopadeśābhyām apakrṣo bhavet keṣāṃcid atreti 
guṇābhidhānān mandrādir ekamantraḥ syāt tayor ekārthasaṃyogāt 
evaṃ prāpte brūmaḥ  guṇābhidhānān mandrādir ekamantraḥ syād iti tṛptir bhakṣaṇāviśeṣaṇatvenābhidhīyata iti 
bhakṣayāmi vāk tarpsyatīti 
nanu tṛpyatv ity eṣo 'nyaḥ śabdaḥ anyaś ca tarpsyatīti eṣā bhaviṣyantī kriyāyām upapadabhūtāyāṃ bhavatīti tatra dvayoḥ kriyayor asti saṃbandho bhakṣayāmi vāk tarpsyatīti 
iha punar bhakṣayāmi tṛpyatv iti nāsti kaścit saṃbandhaḥ 
ucyate  na hy ayaṃ vidhau tṛpyatv iti vijñāyate 
kva tarhi prārthanāyāṃ vā prāptakāle vā 
yadi bhakṣayāmi vāk tarpsyatīty evam abhisaṃbandhaḥ kriyate 
yadi vā bhakṣayāmi vācas tarptuṃ prāptaḥ kāla iti tena viśeṣaṇaviśeṣyabhāvād ekārthatāyām ekavākyatve mantraikyam upapadyate 
nanu nirākāṅkṣa ete vākye bhaṅktvā rūpaṃ sākāṅkṣe kriyete 
atrocyate  yady apy ete vākye bhinnārthe nirākāṅkṣe dvāv arthāv abhivadeyātām tathāpi bhakṣaṇasya prakāśanaṃ dṛṣṭaṃ prayojanaṃ na tarpaṇasya iti kṛtvaikārthyam eva bhavet 
kim aṅga punar guṇabhāve gamyamāna evātra 
tasmād guṇābhidhānān mandrādir ekamantraḥ syād iti 
liṅgaviśeṣanirdeśāt samānavidhāneṣv anaindrāṇām amantratvam 
eṣa eva mantra udāharaṇam  iha ca pradānāny aindrāṇy anaindrāṇi ca vidyante teṣāṃ bhakṣaṇāny api santi 
tatra saṃdehaḥ  kim aindreṣv anaindreṣu ca mantraḥ utaindreṣv eva mantraḥ anaindrāṇām amantrakaṃ bhakṣaṇam iti 
kiṃ tāvat prāptam anaindrāṇām amantrakaṃ bhakṣaṇam iti 
kutaḥ samānavidhānāny etāni pradānāni teṣv indrapītasyeti mantro 'nindrapītaṃ na śaknoti vaditum na ca samānaprakaraṇa ūhaḥ saṃbhavati asati vacane 'nyārthānabhidhānāt 
tasmād amantrakaṃ bhakṣaṇam evaṃjātīyakeṣv iti 
yathādevataṃ vā tatprakṛtitvaṃ hi darśayati 
athavā yathādevatam ūhena lakṣayitavyam kasmāt dhruvacamasā hi prakṛtibhūtāḥ 
ke punar dhruvacamasāḥ ye śukrāmanthipracāre savanamukhīyāḥ aindrās te bhavanti teṣāṃ prakṛtibhūtaṃ pradānam vikṛtibhūtāny anyāni 
katham avagamyate tatprakṛtitvaṃ hi darśayati 
katham anuṣṭupchandasa iti ṣoḍaśiny atirātre bhakṣamantraṃ namatīti 
kim atra darśanam namatīti vipariṇāmaṃ darśayati 
evaṃ sthitaṃ tāvad aparyavasitam tata evaṃ sati cintāntaraṃ vartiṣyate 
punarabhyunnīteṣu sarveṣām upalakṣaṇaṃ dviśeṣatvāt 
kiṃ tāvat prāptam punar abhyunnīteṣu sarveṣām upalakṣaṇam 
kasmāt dviśeṣatvāt camase camase tatra dvayoḥ śeṣaḥ prakṛtau yasyai hutam tac cheṣas tatpīta ity uktam 
ihāpi tadvad eva vaditavyam 
tasmāc camase camase dvayor upalakṣaṇam 
apanayād vā pūrvasyānupalakṣaṇam 
apanītaṃ prasthitadevatāyāḥ śeṣaṃ manyāmahe 
kutaḥ mitrāvaruṇādibhyas tatpātrastham abhyāśrāvyate 
katham etat ucyate  mitrāvaruṇādayo hījyante tad yathācāryaśeṣaṃ devadatto bhuñjāno yadi śeṣaṃ pūrṇakāya prayacchati pūrṇako devadattam upalakṣayati devadattaśeṣaṃ bhuñja iti nācāryaśeṣam 
tasmān na prasthitadevatā indra upalakṣayitavya iti 
grahaṇād vāpanayaḥ syāt 
pātnīvate tu pūrvavat 
asti pātnīvato grahaḥ yad upāṃśupātreṇāgrayaṇāt pātnīvataṃ gṛhṇātīti dvidevatyānāṃ śeṣā āgrayaṇasthālyāṃ upanītāḥ tataḥ pātnīvato gṛhyate 
atha hute pātnīvate tac cheṣe bhakṣyamāṇe bhavati saṃdehaḥ  kim indravāyvādaya upalakṣayitavyā na veti 
kiṃ tāvat prāptam upalakṣayitavyāḥ 
teṣām api hy asau śeṣo yathā prasthitadevatāyā iti 
grahaṇād vāpanītaṃ syāt 
apanīyate hi sa śeṣa iha na yathāpūrvavat tatra hi pātralakṣaṇatvena saṃkīrtyate na somo grāhyatvena iha tu āgrayaṇād gṛhṇātīti sthālīsthaḥ somo nirdiśyate hotum yakṣyamāṇadevatāṃ prati 
nanu sthālyām āgrayaṇo nāgrayaṇaś ca tatra yas tasmād āgrayaṇād gṛhyate sa pātnīvataḥ yas tu saṃpātānn āsau pātnīvata iti 
ucyate  āgrayaṇo 'pādānam tasmād yo 'paity āgrayaṇo 'nāgrayaṇo vā sa sarvaḥ pātnīvataḥ āgrayaṇāc caiṣa sarvo 'petaḥ 
āha pūrvadevatāpītasyāsāv avayava āsīt tena bhūtapūrvagatyā bhaviṣyati 
ucyate  prakṛtau na bhūtapūrvagatyābhidhānaṃ kṛtam ihāpi tadvad eva na kartavyam iti 
api cendradevatyas tatrendrapīta ity uktam anapanītā ca tasyendradevatyatā asya punaḥ pūrvadevatāsaṃbandho 'pagataḥ 
tasmān nātra pūrvadevatopalakṣaṇīyeti 
tvaṣṭāraṃ tūpalakṣayet pānāt 
atulyatvāt tu naivaṃ syāt 
naitad evam śabdapramāṇakā vayam yac chabda āha tad asmākaṃ pramāṇam śabdaś cāgneḥ patnīvataḥ pānam āha tvaṣṭuḥ sahabhāvamātram na hy ananuṣṭhīyamāne sahabhāvaḥ sidhyatīti tvaṣṭari pānam anumīyate 
nanu tvaṣṭre pānaṃ coditam 
satyam coditaṃ mantravarṇena na codanayā 
codanā hi pātnīvataṃ gṛhṇātīti loke tu kāryaṃ dṛṣṭvā coditam acoditam apy anuṣṭhīyata eva lokataś caitat paricchinnam naivaṃjātīyakena vākyena tvaṣṭuḥ somaḥ kṛto bhavatīti 
triṃśac ca parārthatvāt 
nanu codanāyāṃ patnīvān kevalo 'gnir devatātvena śrūyate 
satyam codanāyāṃ patnīvān devatātvena śrūyate na tu devatāntaraṃ niṣidhyate 
kim ato yady evam etad ato bhavati māntravarṇikās trayastriṃśad devā aviruddhāś codanāyāṃ pratīyanta iti 
evaṃ prāpte brūmaḥ  na trayastriṃśad devā upalakṣayitavyā iti nātra mantre 'gnir āhvātā pariveṣṭā vā tarpayitā vādhyeṣyate 
nātra trayastriṃśad deveṣv iṣṭeṣu prayojanaṃ nirvartyate 
kas tarhi yaṣṭavyaḥ patnīvān 
kuta etat sa hi codyate  pātnīvataṃ gṛhṇātīti 
nanu māntravarṇikānāṃ trayastriṃśato devānām atra saṃkīrtanam 
ucyate  parārthatvena tāḥ saṃkīrtyante 
katham na hy aprattam agneḥ tad bhavati na ca parakīyasya dānam avakalpate 
tasmāt tvam amūbhyas trayastriṃśad devatābhyo dehīty asamañjasaṃ vacanam agnaye tv anena dānam uktaṃ bhavati 
katham īśāno hi vilaṃbhayati dravyam tad iha vilaṃbhanaṃ saṃkīrtayan tvam asya īśāna iti pratyāpayati 
nanūktam māntravarṇikaṃ ca pratiṣedhati codaneti 
ucyate  tad api māntravarṇikaṃ nāstīty uktam 
api ca sāmarthyāt pratiṣedhatīti gamyate 
na hi sāpekṣaḥ patnīvac chabdaḥ tad dhitārthena saṃlakṣyate tasmāt kevalaḥ patnīvān devateti 
etac codanāvaśena mantro varṇanīyaḥ 
tasmād yathaivāsmābhir varṇito mantraḥ tathaiva bhavitum arhatīti patnīvāṃś cāgnir agne patnīvann iti sāmānādhikaraṇyena nirdiśyate 
tasmād agnir upalakṣayitavyo na trayastriṃśad devatā iti 
vaṣaṭkāraś ca kartṛvat 
chandaḥpratiṣedhas tu sarvagāmitvāt 
sthitād uttaram ucyate  naitad asti yad uktam ūhena mantravad bhakṣaṇaṃ kartavyam iti amantrakaṃ bhakṣaṇaṃ kartavyam 
kasmāt ucyate  samānavidhānatvāt nāsty atra prakṛtivikṛtibhāvaḥ 
katham prakaraṇasya tulyatvāt yal liṅgaṃ uktam chandaḥpratiṣedhaḥ sa ity ucyate tṛtīyasavanatvāj jagatīcchandasa iti prāpte 'nuṣṭupchandasa iti ṣoḍaśini bhakṣamantraṃ namatīti samānavidhāne 'py avakalpyate 
yat tūktam  aindraḥ somo gṛhyate mīyate ceti naita aindrā anaindrāś ca bhinnā yāgāḥ ekasyaivaite 'bhyāsaviśeṣāḥ na cābhāsaviśeṣāṇāṃ dharmā guṇatvāt sarva ete yāgadharmāḥ 
tena kṛtsnā yāgasya codyante somadharmāḥ somaś ceti 
yac ca indro gṛhyate mīyate ceti indrasya mantrāmnānān mantreṇa grahaṇaṃ prakāśayitavyam itarāsāṃ devatānāṃ dhyānādineti 
tasmād anaindrāṇām amantrakaṃ bhakṣaṇam iti 
aindrāgne tu liṅgabhāvāt syāt 
evaṃ sthite cintyate  asti tatraindrāgnaḥ somaḥ aindrāgnaṃ gṛhṇātīti 
tatra saṃdehaḥ  kiṃ mantravad bhakṣaṇam amantrakaṃ veti 
kiṃ prāptam aindrāgne tu mantraḥ syāt yasya hīndrāgnī devatā tasya nendraḥ śakyate hi sa indrapīta iti vyapadeṣṭum yasya hy avayavāntaram indreṇa pītam sa indrapītaḥ tasyendrāgnibhyāṃ pibadbhyāṃ pītam avayavāntaram indreṇa 
tasmān mantravad bhakṣaṇam iti 
ekasmin vā devatāntarād vibhāgavat 
nāsyāvayavāntaram indreṇa pīyate na cāvayavāntareṇendrapītena tat pītaṃ bhavati tena pīta iti lakṣaṇāśabdo 'yam 
indram uddiśya yaḥ saṃkalpito indro yasya devateti yathaiva ca sākāṅkṣasya tad dhitārthenāsaṃbandhaḥ evaṃ samāso 'pīndrapītasyeti sākāṅkṣasya nāvakalpate tad uktam  vyavasthā vārthasaṃyogād iti 
āha  nanu tenaivādhikaraṇenaitad gatam 
kim arthaṃ punaś cintyata iti 
ucyate  yat tatra vicāritaṃ siddham eva tat 
kathaṃ punar vicāryate naiva sākāṅkṣasya devatāsaṃbandha iti 
naiveha devatāsaṃbandha iti pūrvaḥ pakṣaḥ pānamātrasaṃbandho 'treti pānamātrasaṃbandhena yatra dvābhyāṃ pīyate tatraikena devatāsaṃbandha ity uttaraḥ pakṣaḥ tasmān na punaruktam iti 
chandaś ca devatāvat 
asmin mantre gāyatrachandasa ity ucyate tatra saṃdehaḥ  kim ekacchandasi some mantraḥ uta nānācchandasyapīti 
ucyate  chandaś ca devatāvat yathānyasahitendre na mantraḥ evam anekacchandaske some na syān mantra iti 
atrāpi hi gāyatracchandasa iti saviśeṣaṇasya samāso nāvakalpate 
sarveṣu vābhāvād ekacchandasaḥ 
sarveṣu vā mantraḥ syāt 
kutaḥ abhāvād ekacchandasaḥ naiva kaścid ekacchandasāḥ somo 'sti tena yathābhūto 'yam tathābhūtasya chando viśeṣaṇam 
tasmād anekacchandaske some mantraḥ syād iti 
sarveṣāṃ vaikamantryam aitiśāyanasya bhaktipānatvāt savanādhikāro hi 
śruter jātādhikāraḥ syāt 
jyotiṣṭome śrūyate  uccair ṛcaḥ kriyate uccaiḥ sāmnā upāṃśu yajuṣā iti 
tatra saṃdehaḥ  kiṃ ṛgādijātim adhikṛtyaite śabdāḥ pravṛttāḥ uta vedam adhikṛtyeti 
kiṃ tāvat prāptam jātādhikāraḥ syāt 
kutaḥ śruteḥ eṣāṃ śabdānāṃ śravaṇād eva jātiṃ pratipadyāmahe tenopāṃśutvaṃ jātyādhikṛtayā saṃbadhyate vedānām adhikārakaḥ śabdo nāstīti 
api ca  ṛgvedavyatikrāntānām ṛcāṃ yajurveda uccaiḥ prayogo bhaviṣyati itarathā tasyā eva ṛca ubhau dharmau vaikalpikau syātām tatra pakṣe bādhaḥ syāt 
prakaraṇaṃ caivam anugṛhītaṃ bhavati itarathā vedasaṃyoge sarvasminn api kratāv upāṃśutvaṃ syāt 
tasmāj jātādhikārā ete śabdā iti 
vedo vā prāyadarśanāt 
liṅgāc ca 
liṅgam apy asminn arthe bhavati yathā ṛgādayaḥ śabdāḥ śaknuvanti vedam abhivaditum iti ṛgbhiḥ prātardivi deva īyate 
yajurvedena tiṣṭhati madhye ahnaḥ 
sāmavedenāstamaye mahīyate 
vedair aśūnyais tribhir eti sūrya iti dvau vedau saṃkīrtya ṛkśabdaṃ ca triṣu pādeṣu caturthe pāda upasaṃharati bahuvacanena vedair aśūnyas tribhir eti sūrya ity ṛkśabdaṃ vedavacanaṃ darśayati 
tasmād api paśyāmaḥ 
vedādhikārā ete śabdā iti 
dharmopadeśāc ca na hi dravyeṇa saṃbandhaḥ 
dharmopadeśaś ca bhavati sāmnaḥ uccaiḥ sāmneti sa vedādhikārapakṣe yujyate 
jātādhikāre tv ṛca uccais tvena sāmna uccais tvaṃ siddham nāsya sāmadravyeṇa saha saṃbandho veditavyaḥ tasmād api vedādhikārā iti 
trayīvidyākhyā ca tadvidi 
vyatikrame yathāśrutīti cet 
atha yad uktam  ṛgvedam atikrāntānām ṛcāṃ yajurvede 'py uccais tvaṃ bhaviṣyatīti tatra matpakṣe yathāśrutaḥ prayogo bhaviṣyatīti yad uktam tatparihartavyam iti 
ābhāṣāntaṃ sūtram 
na sarvasmin niveśāt 
naiṣa doṣaḥ sarvasminn ṛgveda uccais tvaṃ sarvasmiṃś ca yajurveda upāṃśutvam tatra yady ṛgvedavyatikrāntāyā ṛco yajurveda upāṃśutvaṃ bhavatīti naitad dūṣyati 
vedadharmaḥ san ṛgdharma iti vedasya ca na dharmadvayena saṃbandhaḥ 
vedasaṃyogān na prakaraṇena bādhyeta 
yad uktam  prakaraṇam evam anugṛhītaṃ bhavatīti vedasaṃyogād vākyena prakaraṇe bādhyamāne na doṣo bhaviṣyati 
guṇamukhyavyatikrame tadarthatvān mukhyena vedasaṃyogaḥ 
asty ādhānam ya evaṃ vidvān agnim ādhatta iti 
tad yājurvaidikam tatra sāmagānam āmananti  ya evaṃ vidvān vāravantīyaṃ gāyati ya evaṃ vidvān yajñāyajñīyaṃ gāyati ya evaṃ vidvān vāmadevyaṃ gāyati iti 
tatra saṃdehaḥ  kim ādhāne sāmagānam uccaiḥ utopāṃśv iti 
evaṃ prāpte brūmaḥ  guṇānurodhena vā mukhyaṃ vyatikramet mukhyānurodhena vā guṇam iti guṇo vyatikramitavyo nyāyyaḥ mukhyaś cānugrahītavya iti 
kutaḥ mukhyārthatvād guṇasya guṇasyānuṣṭhānena mukhyaḥ saguṇaḥ kathaṃ syād iti guṇe pravartate guṇapravṛttyā cen mukhyasya guṇahānir bhavati guṇapravṛttau phalam eva nāvāptaṃ bhavati 
atha pradhānaṃ saguṇaṃ kariṣyāmīti guṇe pravartamāno guṇasya guṇaṃ vinipātayati nāsya svārtho hīyate 
nāsau guṇaṃ saguṇaṃ kartuṃ pravartate guṇaś ca sāmagānam pradhānam ādhānam ādhānasya yājurvaidikatvāt upāṃśutā guṇaḥ sa gaṇadharmam uccais tvaṃ sāmavaidikaṃ bādhate 
tasmād upāṃśu sāmāni geyānīti 
bhūyastvenobhayaśruti 
yajurvede jyotiṣṭomaṃ samāmananti  jyotiṣṭomena svargakāmo yajeta iti tathā sāmavede 'py asyaivam eva samāmnānam 
sakṛc ca kṛtāyāṃ buddhau dvitīyaṃ guṇārthaṃ śravaṇaṃ bhavati 
tatra saṃdehaḥ  kiṃ yājurvaidikam āmnānaṃ kriyārtham sāmavaidikaṃ guṇārtham uta viparītam iti 
yatarac cāmnānaṃ kriyārthaṃ taddharmā bhaviṣyanti 
kiṃ tāvat prāptam sāmavedikaṃ kriyārthaṃ yājurvedikaṃ vety aniścayo viśeṣān avagamād iti 
asaṃyuktaṃ prakaraṇād itikartavyatārthitvāt 
uktāni viniyogakāraṇāni śrutir liṅgaṃ vākyam iti 
śrutir aindryā gārhapatyam iti dvitīyā vibhaktiḥ liṅgaṃ mantreṣu vacanasāmarthyaṃ bahirdevasadanaṃ dāmīti vākyam aruṇayā krīṇātīti 
atha kim etāvanty eva viniyogakāraṇāni nety ucyate 
kim aparaṃ kāraṇam iti praśnenaivopakramaḥ bhavati ca praśnenaivopakramaḥ yathā kā nāmeyaṃ nadī ko nāmāyaṃ pravataḥ kim idaṃ phalam iti 
kramaś ca deśasāmānyāt 
ākhyā caivaṃ tad arthatvāt 
atha kim etāvanty eva viniyogakāraṇānīti 
nety ucyate 
kiṃ ca samākhyā caivaṃ syāt 
kathaṃ viniyogakāraṇam iti 
samākhyā sati saṃbandhe bhavati yathā pācako lāvaka iti tatra pācakaśabdam upalabhya pacatināsya saṃbandha iti gamyate evaṃ vede 'pīti 
akṛtakārthasaṃbandhaṃ samācakṣāṇaṃ śabdam upalabhya bhavati saṃbandhe tasmin saṃpratyayaḥ 
kim ihodāharaṇaṃ prayojanaṃ ca ādhvaryavam iti samākhyātāni karmāṇy adhvaryuṇā kartavyāni hautram iti ca hotrā 
etad udāharaṇaṃ prayojanaṃ ceti 
śrutiliṅgavākyaprakaraṇasthānasamākhyānāṃ samavāye pāradaurbalyam arthaviprakarṣāt 
kā punar atra śrutiḥ kiṃ liṅgam śrutir gārhapatyaśabdaśravaṇam liṅgaṃ punaḥ kadā ca na starīrasi nendrasaścasi dāśuṣe itīndraśabdasya viśiṣṭadevatābhidhānasāmarthyam 
atha kiṃ vākyaṃ nāma saṃhatya artham abhidadhati padāni vākyam 
yady evam idam api vākyam  aindryā gārhapatyam upatiṣṭhata iti idam api  kadā cana starīr asīti ubhayatrāpi saṃhatyārtham abhidadhati padāni 
tena vākyasya vākyasya caiṣā saṃpradhāraṇā na śrutiliṅgayoḥ yadi vā śrutiliṅgavākyāni vivektavyāni idaṃ śrutivākyayor antaram idaṃ liṅgavākyayor iti 
evaṃ tarhi liṅgavākye virudhyamāna iha saṃpradhārye na śrutiliṅge indraśabdasya viśiṣṭadevatābhidhānasāmarthyād indropasthānam yadi liṅgaṃ balīyaḥ 
atha tu vākyam gārhapatya upastheyaḥ 
vākyaṃ hy etad aindryā gārhapatyam upatiṣṭhata iti 
naitad evam yady apy etad vākyaṃ śrutir apy atrāsti yā tv atra śrutiḥ sā liṅgena virudhyate na yad vākyam 
katham balīyasy api hi liṅge aindryopatiṣṭhata ity etad gārhapatyaśabdena sahaikavākyatām upaityaiva yadi hi nopeyāt tato liṅgena virudhyate 
yas tu gārhapatyaśravaṇād evārthaḥ pratīyate sa liṅge balīyasi parityakto bhavati 
nāsāv upasthānena saṃbadhyate tadā hīndraṃ gārhapatyaśabdo 'bhivaded agnisamīpaṃ vā 
atha nu śrutiḥ pramāṇaṃ bhavati tato liṅgenāvagatam indropasthānaṃ bādhyeta 
tasmāc chrutiliṅgayor evaiṣa virodhaḥ na liṅgavākyayor iti 
athavā nātraikavākyatvād indraprādhānyaṃ gārhapatyaprādhānyaṃ vopasthānasya 
kutas tarhi indraśabdavattvān mantrasya indraprādhānyam dvitīyāvibhaktiśravaṇād gārhapatyaprādhānyam 
tasmāc chrutiliṅgayor virodhaḥ 
atrābhidhīyate  prakaraṇavato 'rthasya saṃnidhāne yam artham āmananti sa tasya sādhanabhūta ity eva gamyate 
kathaṃ khalūpakariṣyatīti saṃdihyamāne bhavati sāmarthyāt pariniścayaḥ 
yatrāyaṃ samarthaḥ tatra śakyo viniyoktam iti tasmād bhavati liṅgaṃ pramāṇam iti 
na ca liṅgaprāmāṇye vinigamanāyāṃ hetur asti 
tasmāt tulyabale ete kāraṇe kadā cana starīr asīti liṅgād indra upasthātavyaḥ śruter gārhapatya iti 
avirodhāt khalv apīmam evārthaṃ pratipadyāmahe 
balīyān api hetur virudhyamānm abalīyāṃsaṃ bādhitum arhati nāviruddham na ca kaścana virodhaḥ yad indram upatiṣṭhetānena mantreṇa gārhapatyam api 
evaṃ prāpte brūmaḥ  śrutiliṅgayoḥ śrutibalīyasī 
kutaḥ arthaviprakarṣāt 
kim idam arthaviprakarṣād iti arthasya viprakarṣo 'rthaviprakarṣaḥ 
kaḥ punar arthaḥ śrutyārthaḥ 
gārhapatyam upatiṣṭhata iti saṃnikṛṣṭaḥ śrutyarthaḥ indra upastheya iti viprakṛṣṭaḥ 
katham kadā cana starīr asīty anena mantreṇendra upasthātavya iti na śrūyate 
saty apīndrābhidhānasāmarthye vacanābhāvād anupasthānīya indra ity eva gamyate 
nanv idam uktam  prakaraṇāmnānād aṅgam ity avagamyate sāmarthyād viniyoga iti 
naitad asti uktam evaitat  dharmasya śabdamūlatvād aśabdam anapekṣaṃ syād iti 
yad etat prakaraṇaṃ liṅgaṃ cobhayam apy etad śabdam 
na cātikrāntapratyakṣaviṣaya evaṃlakṣaṇake 'rthe śabdam antareṇa paricchedo 'vakalpate 
ato manyāmahe  viprakṛṣṭaṃ śrutyarthāl liṅgam iti 
yady evaṃ śrutir yatra virodhinī na vidyate tatrāpi na liṅgād arthaparicchedaḥ 
tatraitad eva nāsti liṅgaṃ pramāṇam iti 
kuta evaitena śrutir virotsyata iti 
tatra śrutiliṅgayor balīyastvaṃ prati saṃpradhāraṇaiva nopapadyata iti brūmaḥ 
vikalpasya cānyāyyatvāt anyāyyaś ca vikalpaḥ 
tatra hy abhāvaḥ pakṣe nityavac ca aindryā gārhapatyam upatiṣṭhata iti śrūyamāne yad abhāvaḥ pakṣe parikalpyate tad aśrutaṃ bhavati śrutaṃ ca hīyate 
yāvāṃś ca śrutasyārthasyotsarge doṣaḥ tāvān aśrutaparikalpanāyām ubhayatra hi prasiddhir bādhyate 
tasmād anyāyyatvād vikalpasya śrutiliṅgayoḥ śrutibalīyasīty avagacchāmaḥ 
liṅgavākyayor virodhe kim udāharaṇam syonaṃ te sadanaṃ kṛṇomi ghṛtasya dhārayā suṣevaṃ kalpayāmi 
tasmin sīdāmṛte pratitiṣṭha vrīhīṇāṃ medha sumanasyamāna iti 
atra saṃdehaḥ  kiṃ kṛtsno mantra upastaraṇe puroḍāśāsādane ca prayoktavyaḥ uta kalpayāmy anta upastaraṇe tasmin sīdetyevamādiḥ puroḍāśāsādana iti 
yadi vākyaṃ balīyaḥ tataḥ kṛtsna ubhayatra 
katham suṣevaṃ kalpayāmīty etad apekṣya tasmin sīdetyevamādiḥ pūrveṇaikavākyatām upaiti  yat kalpayāmi tasmin sīdeti 
atha liṅgaṃ balīyaḥ tataḥ kalpayāmy antaḥ sadanakaraṇe 
katham syonaṃ te sadanaṃ kṛṇomīti sadanakaraṇam abhivaditum alam iti 
tasmin sīdety ayam api puroḍāśaṃ sādayitum iti sādane viniyujyate 
kiṃ tāvat prāptam tulyabale ete kāraṇa iti yathā liṅgaṃ prati śruter balīyastvam uktam na tathā vākyaṃ prati liṅgasyocyate 
athavā vākyam eva liṅgād balīyaḥ 
kutaḥ tad dhi śrutyāpi bādhyate na ca balīyaḥ kāraṇaṃ śakyate bādhitum 
tenāsya bhaṅguratām adhyavasyāmaḥ yas tv ekena bādhyate śakyo 'sāv anyenāpi bādhitum iti 
yat syonaṃ ta ity asya pratyakṣaṃ sadanakarmaṇo 'bhidhānasāmarthyam tan mukhyam 
tasmin sīdety asya punaḥ pūrveṇa sahaikavākyatām upagatasya bhavati jaghanyam 
tad atra pūrvasya mantrasyābhidhānasāmarthyād upastaraṇe viniyoga ukto bhavatīti saṃnikṛṣṭo liṅgasya śrutyarthaḥ uttarasya tūpajanite 'bhidhānasāmarthye tataḥ śrutyartha iti liṅgāntarito viprakṛṣṭo bhavati 
evam uttarasya sādane saṃnikṛṣṭaḥ pūrvasya ca liṅgāntaritaḥ 
tasmād arthaviprakṛṣṭāl liṅgavākyayor liṅgaṃ balavattaram tataḥ syonam ity eṣa śabdo yady apy uttareṇākāṅkśita iti sādane 'pi prayogam arhati tathāpi bhitvā vākyam upastaraṇa eva viniyoktavyaḥ 
tasmin sīdety eṣa ca sādane 
api cottareṇaikavākyatām upagatasya na kiṃcid api dṛṣṭam asti kāryam upastaraṇapratyāyanaṃ tu dṛṣṭam 
kutaḥ śrutatvād upastaraṇasya sādanasya ca 
evam uttarasya sādanapratyāyanam na tu pūrveṇaikavākyatāyām 
na caitau pūrvottarābhyām ekavākyatām antareṇa pṛthag yathāyathaṃ kārye na kurutaḥ 
tasmāt pūrvaḥ pūrvatra viniyojanīyaḥ uttara uttaratreti 
atha yad uktam  śrutyāpi tad bādhitam iti vākyenāpi tad bādhitavyam iti 
naitad evam na hi bādhitasyānyenāpi bādhanam eva nyāyyam bādhitaṃ hy anugṛhītavyam arthavattvāya śrutiṃ prati viprakṛṣṭārtham vākyaṃ prati saṃnikṛṣṭārtham tasmāl liṅgaṃ balīya iti 
atha vākyaprakaraṇayor virodhe katham iti 
kiṃ punaḥ prakaraṇaṃ nāma kartavyasyetikartavyatākāṅkṣasya vacanaṃ prakaraṇam 
prārambho hi sa tasyā vacanakriyāyāḥ na eṣa vidhyādir vidhyantāpekṣaḥ 
vākyaṃ tūktam eva 
tayor virodhe kim udāharaṇam sūktavākanigadaḥ 
tatra hi paurṇamāsīdevatā amāvāsyādevatāś cāmnātāḥ tāḥ paraspareṇaikavākyatāṃ nābhyupayanti 
tatra liṅgasāmarthyāt paurṇamāsīprayogād indrāgniśabda utkraṣṭavyo 'māvāsyāyāṃ prayoktavyaḥ 
athedānīṃ saṃdihyate yo 'sya śeṣaḥ avīvṛdhetāṃ mahojyāyo krātām iti sa kiṃ yāvat kṛtvaḥ sūktavāke samāmnātaḥ tāvat kṛtva ubhayoḥ paurṇamāsyam āvāsyayoḥ prayoktavyaḥ prakaraṇaṃ balavattaram iti uta yatrendrāgniśabda utkṛṣya nītaḥ tatraiva prayoktavyaḥ vākyaṃ balavattaram iti 
evaṃ sarveṣu saṃśayaḥ 
ity evaṃ prāpte brūmaḥ  prakaraṇād vākyaṃ balīyaḥ 
katham arthaviprakarṣāt 
ko 'trārthaviprakarṣaḥ vākya ekaikaṃ padaṃ vibhajyamānaṃ sākāṅkṣaṃ bhavati kṛtsnaṃ paripūrṇaṃ bhavati tatra pratyakṣa ekavākyabhāvaḥ prakaraṇe tv apratyakṣaḥ 
katham itikartavyatākāṅkṣasya samīpa upanipatitaṃ pūrṇam iti tasya prakṛtasya sākāṅkṣatvam avagamyate naikavākyabhūtam ity anumīyate 
ekavākyatayā cābhidhānasāmarthyam avakalpyābhihito 'yam evaṃ bhavatīti parikalpanā 
eṣo 'trārthaviprakarṣaḥ yad vākyasya samāsannā śrutiḥ prakaraṇasya viprakṛṣṭā 
tasmāt sūktavākena prastaraṃ praharatīti paurṇamāsīdevatāvācinām amāv āsyā devatāvācināṃ ca niṣkṛṣya prayoge tac cheṣāṇām api niṣkṛṣya prayogaḥ tena yady api prakaraṇasāmarthyāt paurṇamāsīdevatāpadaśeṣāṇām amāv āsyā devatāvācibhiḥ sahaikavākyatānumīyate pratyakṣā tv amāv āsyā devatāpadaiḥ saha na ca pratyakṣavirodhe 'numānaṃ saṃbhavati 
arthavati ca prakaraṇe saṃjāte na nirākāṅkṣāṇām ākāṅkṣā śakyopapādayitum 
atha yad uktam  liṅgenāpi hi tad bādhyate ataḥ prakaraṇenāpi bādhitavyam iti 
na yad anyenāpi bādhyate tad bhaṅguram anyatrāpīty avagantavyam 
atha bhaṅguram pramāṇam eva nābhaviṣyat 
kiṃcit tu prati kasyacit prabhāvaḥ vākyasya prakaraṇaṃ prati bādhakaśaktir na tu liṅgaṃ prati liṅgaṃ prati viprakṛṣṭārtham etat prakaraṇaṃ prati saṃnikṛṣṭārtham tena vākyena prakaraṇaṃ bādhyata iti 
evaṃ prāpte brūmaḥ  prakaraṇaṃ kramād balīyaḥ 
kutaḥ arthaviprakarṣāt 
ko 'trārthaviprakarṣaḥ prakaraṇavataḥ sākāṅkṣatvāt tatsaṃnidhānāmnātena paripūrṇenāpy avakalpetaikavākyatvam na tu kramavataḥ krama āmnātena anekasyāmnāyamānasya saṃnidhiviśeṣāmnānamātraṃ hi kramaḥ 
tatra saṃnidhiviśeṣāmnānasāmarthyāt kramavataḥ saṃnidhāv āmnātasyānupalabhyamānam evākāṅkṣāvattvam astīty avagantavyam 
prakaraṇe tu prakaraṇavataḥ pratyakṣam na ca prakaraṇavatā kramavatā ca yaugapadyenaikavākyatā saṃbhavaty āmnātasyeti virodhaḥ 
tatra prakaraṇe pratyakṣaṃ sākāṅkṣatvam krama ānumānikaṃ bādhitum arhati sākāṅkṣatvād ekavākyatvam 
ekavākyatvād abhidhānasāmarthyam sāmarthyāc chrutyartha iti saṃnikṛṣṭaḥ prakaraṇasya śrutyarthaḥ viprakṛṣṭaḥ kramasya 
tasmāt krama karaṇayoḥ prakaraṇaṃ balavattaram iti 
atha yad uktam  vākyenāpi hi tad bādhitam ato 'nyenāpi tad bādhitavyam iti 
naitat bādhitasyānugraho nyāyyaḥ na bādhitaṃ bādhitavyam iti 
evaṃ prāpte brūmaḥ  kramo balīyān 
kutaḥ arthaviprakarṣāt 
kaḥ punar atrārthaviprakarṣaḥ nirjñāte prakaraṇena kenāpi sahaikavākyatve yat saṃnidhāv āmnāyate tatrākāṅkṣāṃ parikalpyate naikavākyatety avagamyate laukikaś ca śabdaḥ samākhyā 
na ca loka evaṃvidheṣv artheṣu pramāṇam 
tasmāt kramo balīyān iti 
yady evaṃ bhavaty evaṃlakṣaṇakeṣu krameṇa viniyogaḥ na tv arthāviprakarṣāt kramo balīyān 
katham dvayor hi pramāṇayor balīyastvaṃ prati saṃpradhāraṇam na caivaṃ sati samākhyā pramāṇam laukikatvāc chabdasya puruṣasya pramāṇatā bhavatīti 
naiṣa doṣaḥ nātrāṅgabhāvaḥ puruṣaprāmāṇyād gamyate pauroḍāśikaśabda etasya kāṇḍasya ity etad atra puruṣapramāṇakam 
bhavati cāsminn arthe puruṣaḥ pramāṇam yathā sāṃnāyyakrama āmnānaṃ puruṣapramāṇakam yathā prakaraṇam ekavākyatvam vedaśabdaś cāyam iti 
na hy ete 'nindriyaviṣayā arthā upapadyante eṣv abhiyuktānāṃ prāmāṇyam ye tv anindriyaviṣayās teṣv abhiyuktā na pramāṇam 
tasmāt samākhyā kāraṇam kāraṇatve ca sati balīyastvaṃ parīkṣyam iti 
ucyate 'rthaviprakarṣas tarhi vaktavyaḥ samākhyāyāḥ 
ayam arthaviprakarṣaḥ 
upadiśyate hi krame samāmnānāt sāṃnāyyasaṃbandhaḥ nopadiśyate samākhyāyām śabdam uccāryamāṇam upalabhyārthāpattyā nūnam astīti kalpyate 
tasmāt pūrvavedārthaviprakarṣāt krameṇa samākhyā bādhyata iti 
ahīno vā prakaraṇād gauṇaḥ 
jyotiṣṭomaṃ prakṛtya samāmananti  tisra eva sāhnasyopasado dvādaśāhīnasyeti 
tatra saṃdehaḥ  kiṃ dvādaśopasattā jyotiṣṭoma utāhīna iti 
kiṃ tāvat prāptam jyotiṣṭoma iti 
kutaḥ prakaraṇāt evaṃ prakaraṇam anugṛhītaṃ bhavati 
nanu vākyena bādhyate 
na bādhyate ahīnaśabdena jyotiṣṭomaṃ vakṣyāmaḥ 
kutaḥ na hīyata ity ahīnaḥ dakṣiṇayā kratukaraṇair vā phalena vā na hīyate tena jyotiṣṭomo 'hīnaḥ 
vāśabdena saṃśayo nivartyate 
asaṃyogāt tu mukhyasya tasmād apakṛṣyeta 
apakṛṣyeta dvādaśopasattā 
kutaḥ asaṃyogāj jyotiṣṭomena 
katham asaṃyogaḥ ahīnenaikavākyatvasya pratyakṣatvāt 
nanu jyotiṣṭoma eva gauṇo 'hīnaḥ 
nety ucyate na hi mukhyasaṃbhave gauṇagrahaṇam arhati 
nanu nañsamāso bhaviṣyati 
neti brūmaḥ tathā saty ādyudātto 'hīnaśabdo 'bhaviṣyat madhyodāttas tv ayam 
tasmāt prakaraṇaṃ bādhitvāhīnasya dharmaḥ 
api ca vyapadeśo bhavati  tisra eva sāhnasyopasado dvādaśāhīnasyeti 
yady anyaḥ sāhno 'nyaś cāhīnaḥ tata evaṃ vyapadeśo 'vakalpate vidyate ca vyapadeśavacanam tasmād ahīnasyeti 
dvitvabahutvayuktaṃ vā codanāt tasya 
pakṣeṇārthakṛtasyeti cet 
iti cet paśyasi  partipadāv utkraṣṭavya iti 
naitad evam prakaraṇaṃ hi bādhyeta 
bādhyatām asaṃyogād dvābhyāṃ yajamānābhyāṃ bahubhiś ca yajamānair jyotiṣṭomasyeti cet 
asaty api vacane 'rthād dvau yajamānau bhaviṣyataḥ ya eko na śakṣyati samahāyaḥ sa upakraṃsyate avaśyayaṣṭavye sati yathā śakyate tathā yaṣṭavyam iti bādhitvāpi kāṃcit prāptiṃ yajamānaḥ sahāyam upādāsyate 
evaṃ prakaraṇe pratipadau bhaviṣyataḥ tasmān notkraṣṭavya iti 
na prakṛter ekasaṃyogāt 
prakṛtir hi jyotiṣṭomaḥ pratyakṣās tatra dharmā āmnātāḥ na kutaścic codakena prāpyante 
kim ataḥ yady evam pratyakṣaśrutā na śakyā bādhitum 
vikṛtau tu codakaprāptāḥ santa ānumānikā bādhyerann iti vivakṣitaṃ hi jyotiṣṭome kartur ekatvaṃ pratyakṣaśrutaṃ na sāmarthyena bādhyate 
yatrāpi hy avaśyakartavyatā śrūyate tatrāpy eka eva yajamānaḥ śrūyate  vasante vasante jyotiṣā yajeteti 
tasmāj jyotiṣṭomād utkraṣṭavya ete pratipādāv iti 
jāghanī caikadeśatvāt 
darśapūrṇamāsayoḥ śrūyate  jāghanyā patnīḥ saṃyājayantīti 
tatra saṃśayaḥ  kim etad vidhānaṃ darśapūrṇamāsayoḥ uta paśāv iti 
kathaṃ darśapūrṇamāyayoḥ kathaṃ ca paśāv iti 
yadi jāghanyāṃ patnīsaṃyājā vidhīyante tata utkarṣaḥ atha patnīsaṃyājeṣu jāghanī vidhīyate tato darśapūrṇamāsayor eva 
kiṃ prāptam utkarṣaḥ 
kuta etad utkṛṣyate jāghanyāṃ patnīsaṃyājā vidhīyanta iti 
katham śabdāt patnīsaṃyājānāṃ vidhānam vākyena jāghanyāḥ śabdaś ca balavān na vākyam 
codanā vāpūrvatvāt 
jāghanī vā patnīsaṃyājānāṃ guṇatvena vidhīyate 
kutaḥ apūrvatāt aprāptā jāghanī patnīsaṃyājānāṃ guṇatvena 
tatra svaśabdena patnīsaṃyājā vihitā jāghanīsaṃbandhas teṣām avihitaḥ yatra ca saṃbandho vidhīyate tatrānyatarasyānyatra vidhānam saṃbandho nāntarīyakaḥ 
yad vā saṃbandhasya vidhānaṃ nāntarīyakau saṃbandhinau yatrobhau lakṣaṇatvena tatra svaśabdena saṃbandho vidhīyate yatra tv anyataro lakṣaṇatvena tatra ekaṃ lakṣayitvānyataro vidhīyate lakṣaṇatvena cātra patnīsaṃyājāḥ 
katham avagamyate patnīsaṃbandhān na sarvo yāgaḥ kaścid eva tu lakṣyate yasya patnyaḥ sādhanatvena 
atha kasmān na jāghanīṃ lakṣayitvā patnīsaṃyājā vidhīyante nāsyāpūrvasya yāgasya patnyaḥ śakyante vidhātum jāghanyāṃ tu lakṣyamāṇāyāṃ yāge sapatnīke vidhīyamāne vākyaṃ bhidyeta 
asti tv atra vihitaḥ sapatnīko yāgo ya patnībhir lakṣyate 
tasmād yāgaṃ lakṣayitvā jāghanī vidhīyate 
yat tu vākyena jāghanīvidhānaṃ śrutyā yāgasyeti tad iha yāgavidhānaṃ na saṃbhavatīty uktam vākyabhedaprasaṅgāt 
tasmāj jāghanīvidhānam 
evaṃ ced darśapūrṇamāsayor vinā jāghanyā viguṇaḥ patnīsaṃyājayāgaḥ syāt tasmād anutkarṣam iti 
ekadeśa iti cet 
atha yad uktam  ekadeśo jāghanī na paśuṃ prayokṣyate tasmād utkarṣa iti 
tat parihartavyam 
na prakṛter aśāstraniṣpatteḥ 
na prakṛtau darśapūrṇamāsayor jāghanī śāstrenocyate 
evaṃ paśor niṣpannayā jāghanyā patnīsaṃyājā yaṣṭavyā iti 
aviśiṣṭā jāghanī vidhīyate 
sā saṃbhavati darśapūrṇamāsayoḥ krītyāpy ānīyamānā tasmād anutkarṣa iti 
saṃtardanaṃ prakṛtau krayaṇavad anarthalopāt syāt 
jyotiṣṭome 'bhiṣavaṇaphalake prakṛtya śrūyate  dīrghasome saṃtṛdyād dhṛtyā iti 
tatra saṃdehaḥ  kiṃ saṃtardanaṃ jyotiṣṭoma eva āhosvid dīrghakāleṣu someṣv iti 
ucyate  naital luptārthaṃ prakṛtau tasmān notkṛṣyeteti 
āha nanv asaṃtardanam api śrūyate  asaṃtṛṇe bhavata iti 
ucyate  krayaṇavad vikalpiṣyate yathā hiraṇyena krīṇāti gavā krīṇātītyevamādīnāṃ vikalpaḥ evam atrāpi vikalpo bhaviṣyati  saṃtardanam asaṃtardanaṃ vā bhaviṣyatīti 
utkarṣo vā grahaṇād viśeṣasya 
kartṛto vā viśeṣasya tannimittatvāt 
notkṛṣyeta vā saṃtardanaṃ jyotiṣṭomāt 
evaṃ prakaraṇam anugṛhītaṃ bhavati dīrghasomaśabdaś ca kartṛto bhaviṣyati dīrghasya yajamānasya somo dīrghasoma iti 
kratuto vārthavādānupapatteḥ syāt 
na caitad asti  jyotiṣṭome saṃniveśa iti dīrghakāle some kriyeta kratuta eva dīrghatvam na kartṛtaḥ 
kutaḥ arthavādānupapatteḥ dhṛtyety arthavādo bhavati dhāraṇāyety arthaḥ dīrghakāle some punaḥ punar grāvabhir abhihanyamāne somābhiṣavaṇaphalakayor dāraṇaśaṅkāyām dhṛtyety arthavāda upapadyate tasmād utkarṣa iti 
saṃsthāś ca kartṛvad dhāraṇārthāviśeṣāt 
idaṃ padottaraṃ sūtram 
kāni padāni atha kim arthaṃ saṃsthāsu na niveśaḥ tathā sati prakaraṇam anugṛhītaṃ bhaviṣyati dīrghasomaśabdaś ca 
dīrghakālo hy agniṣṭomam apekṣyokthyādiṣu saṃsthāsu soma iti 
ucyate  na saṃsthāsu dīrghakālatve 'pi some 'rthavāda upapadyate tāvān eva hi tatra somo daśa muṣṭīr mimīta iti vacanāt 
tatra dhāraṇe na viśeṣaḥ kaścit tasmād utkarṣa eva 
ukthyādiṣu vārthasya vidyamānatvāt 
na caitad asti  utkarṣa iti prakaraṇānugrahād anutkarṣaḥ dīrghasomaśabdaś ca dīrghakālatvād upapadyate tatrāpy adhiko 'gniṣṭomāt somaḥ pradānāni hi vivardhante 
tāny avivṛddhe pradeye na śakyāni vivardhayitum 
pūrṇe grahe grahaśabdo bhavati tena na śakyāni nyūnāni pātrāṇi grahītum 
tasmād dāraṇāśaṅkāyāṃ dhāraṇam āśaṃsitavyaṃ bhavati tatra dhṛtyety upapadyata iti 
aviśeṣāt stutir vyartheti cet 
iti cet paśyasi  saṃsthāsv apy arthavādo 'vakalpate pradeyavivṛddhyeti naitad evam vyarthaiva hi stutir bhavet 
kutaḥ somāviśeṣāt yāvān evāgniṣṭome somaḥ tāvān evokthyādiṣv api saṃsthāsu ukthyādiṣv api daśamuṣṭir eva somo grahītavyaḥ 
nanv arthāt pradeyaṃ vivartsyatīti 
daśamuṣṭiḥ sa kathaṃ śakyeta vivardhayitum triparveti ca parvasaṃkhyāniyamān na śakyo bahuparvā grahītum tasmād dhāraṇāviśeṣād arthavādānupapattiḥ saṃsthāsu syāt tasmād utkarṣaḥ 
syād anityatvāt 
saṃkhyāyuktaṃ kratoḥ prakaraṇāt syāt 
jyotiṣṭome pravargyaṃ prakṛtya samāmnāyate  na prathamayajñe pravṛñjyād dvitīye tṛtīye vā pravṛñjyād iti 
tatra saṃdehaḥ  kiṃ jyotiṣṭome sarveṣv eva prayogeṣu na pravarjitavyam uta prathame prayoge pratiṣedha iti 
kiṃ tāvat prāptam jyotiṣṭome pratiṣedhaḥ 
kutaḥ yajñasaṃyogāt prathamaśabdena yajño 'bhidhīyate jyotiṣṭomaḥ 
tasya hi prathamasaṃyogaḥ evaṃ samāmnāyate  eṣa vāva prathamo yajñānāṃ yaj jyotiṣṭomo ya etenāniṣṭvāthānyena yajeteti 
yajñānāṃ prathama iti kṛtvā prathamaśabdena jyotiṣṭomo 'bhidhīyate evaṃ ca prakaraṇam anugṛhyate yadi krator eṣa vādaḥ 
tasmāt saṃkhyāyuktaḥ pratiṣedho jyotiṣṭomasya pravargyaṃ pratiṣedhed iti 
naimittikaṃ vā kartṛsaṃyogāl liṅgasya tannimittatvā 
atha yad uktam  jyotiṣṭomena sāmānādhikaraṇyāt tad vacana iti laksaṇayā sāmānādhikaraṇyam iti tat parihṛtam 
yat tu prathamayajña iti yajñaśabdena sāmānādhikaraṇyam tad api yajñaśabdasya yāgavacanatvād asmatpakṣasyābādhakam 
pauṣṇaṃ peṣaṇaṃ vikṛtau pratīyetācodanāt prakṛtau 
darśapūrṇamāsayoḥ samāmananti  tasmāt pūṣā prapiṣṭabhāgo 'dantako hi sa iti 
tatra saṃdehaḥ  kiṃ pauṣṇaṃ peṣaṇaṃ prakṛtau uta vikṛtāv iti 
kiṃ prāptam prakṛtāv iti 
kutaḥ prakaraṇāt 
nanu prakṛtau pūṣaṇaṃ na kasyacid dhaviṣo devatāṃ samāmanantīti 
ucyate  prākṛtīṃ kāṃcid devatāṃ pūṣaśabdo vakṣyati 
tatsarvārtham aviśeṣāt 
pauṣṇaṃ peṣaṇaṃ prakṛtau śrūyamāṇaṃ vikṛtāv ity uktam 
tatra saṃdehaḥ  kiṃ carau paśau puroḍāśe ca uta carāv eveti 
kiṃ tāvat prāptam tat sarvatra syāc carau paśau puroḍāśe ca 
kutaḥ aviśeṣāt na kaścid viśeṣa āśrīyate tasmāt sarvatreti 
carau vā arthoktaṃ puroḍāśe 'rthavipratiṣedhāt paśau na syāt 
carau pauṣṇaṃ peṣaṇaṃ viniyujyeta 
puroḍāśe tāvat peṣaṇam arthād eva prāpnoti naivām yathā puroḍāśo bhavati tad arthaṃ tāvan na vacanam 
paśau ca na syāt hṛdayādiṣu piṣyamāṇeṣu teṣām ākāravināśaḥ syāt 
tatra ko doṣaḥ hṛdayasyāgre 'vadyatīti na hṛdayād avadāyiṣyate tathānyad apy avadānaṃ na yathāśrutād avadāsyate 
nanu śakyate piṣṭebhyo 'pi hṛdayādibhyo 'vadātum 
neti brūmaḥ ākārā hṛdayādayaḥ na māṃsāni uktam etad ākṛtiḥ śabdārtha iti 
yady api punas tadākṛtikaḥ kriyate tathāpy asyotsādanapradeśaṃ prati muhyeyuḥ tasmāc carau pauṣṇaṃ peṣaṇaṃ bhaviṣyatīty evam arthaṃ vacanam 
carāv apīti cet 
na paktināmatvāt 
atrocyate  satyaṃ viśadasiddha odane caruśabdaḥ prayujyate viśadasiddhaś carur dīyata iti na tv asya viśadasiddhir nimittam 
yadi viśadasiddhir nimittaṃ syāt na piṣṭasiddhe prayujyeta 
tatrāpi hi prayujyate piṣṭakacaruḥ sādhyata iti ato 'nyad etayoḥ sāmānyam tan nimittam tad etad ucyate  na paktināmatvād iti na carau vipratiṣedhaḥ 
katham paktināmatvāt paktināmaitat carur iti 
anavasrāvitāntaruṣmapākenābhinirvartyasya bhavati caruśabdo vācakaḥ 
tena piṣṭa odane viśadaudane ca prayoktāro bhavanti carur iti 
pakṣoktam eva prayojanam pūrvapakṣe paśāv api peṣaṇaṃ siddhānte cārāv eva 
ekasminn ekasaṃyogāt 
pauṣṇaṃ peṣaṇaṃ vikṛtau bhavati carāv evety uktam 
athedānīṃ saṃdihyate  kim ekadevatye pauṣṇa etad bhavati uta dvidevatye 'pīti 
kiṃ dvidevatya udāharaṇam rājasūya uttare trisaṃyukte saumāpauṣṇe ekādaśakapāle aindrāpauṣṇaś caruḥ śyāvo dakṣiṇeti tatraindrāpauṣṇa udāharaṇam 
kiṃ prāptam ekadevatyasyaiva peṣaṇam iti 
kutaḥ kevalasaṃyogāt yathā caturdhākaraṇe 
dharmavipratiṣedhāc ca 
dvidevatye vipratiṣidhyeta dharmaḥ pūṣṇaḥ peṣaṇam netarasya tatra yadi pūṣṇo bhāgaḥ piṣyeta apiṣṭa itarasya syāt 
tatra viṣamaḥ pāko bhavet pākanimittaś ca caruśabdaḥ sa vipratiṣidhyeta 
athāvirodhaṃ manyamānā aparasyāpi bhāgaṃ piṃṣyuḥ 
bhāgasaṃmohaḥ syāt 
tatra ko doṣaḥ anyasya bhāgo 'nyasmai avadīyeta 
tathāyathāśrutaṃ kriyeta tasmād apy ekadevatye peṣaṇam iti 
api vā sadvitīye syād devatānimittatvāt 
devatānimittam etat peṣaṇaṃ śrūyate  pūṣā prapiṣṭabhāgaḥ kartavya iti sa ca dvidevatye 'pi bhāge piṣyamāṇe prapiṣṭabhāgaḥ kṛto bhavati na yathā caturdhākaraṇe tatra hi tad dhito nirapekṣasya bhavati na sadvitīyasya indrapīta iti samāso 'pi nirapekṣasya na sadvitīyasya 
iha tu prapiṣṭaśabdasya bhāgaśabdena sahānyapadārtho bahuvrīhiḥ samāsaḥ eṣo 'pi samarthayor eva na tv atra dvidevatye kaścid evaṃjātīyako doṣaḥ 
tasmād ekadevatye dvidevatye 'pi vā carāv asya bhāgaḥ peṣṭavya eva 
liṅgadarśanāc ca 
liṅgam apy evaṃ bhavati  tasmāt pūṣā prapiṣṭabhāgo 'dantako hīti devatānimittaṃ peṣaṇam iti stutir darśayati 
tathā saumāpauṣṇaṃ caruṃ nirvapen nemapiṣṭaṃ paśukāma iti nemapiṣṭatāṃ darśayati 
tathārdhaṃ piṣṭam ardham apiṣṭaṃ bhavati dvidevatyatvāyeti devatānimittam eva peṣaṇaṃ darśayati 
vacanāt sarvapeṣaṇaṃ taṃ prati śāstravattvād arthābhāvād dvicarāv apeṣaṇaṃ bhavati 
idaṃ padottaraṃ sūtram nemapiṣṭaṃ bhavatīti kasmād etan na vacanam iti ucyate yadi vacanam etad bhavet saumāpauṣṇamātram anūdya sarvatra peṣaṇaṃ vidadhyāc carau paśau puroḍāśe ca tatra somāpauṣṇasya carusaṃbandhe nemapiṣṭasaṃbandhe cobhayasmin vidhīyamāne vākyam bhidyeta 
tasmād yo yaḥ saumāpauṣṇas tatra tatra nemapiṣṭatā taṃ prati saumāpauṣṇamātraṃ prati śāstravattvam ardhapeṣaṇasya puroḍāśe 'rthāt sarvapeṣaṇe prāpte 'rthābhāvāc ca paśau carau vāpeṣaṇe prāpte vacanam idaṃ bhavet 
tatra caruśabdo na vivakṣitasvārthaḥ syāt pradarśanārthaḥ kalpyeta peṣaṇānuvādapakṣe punar naiṣa virodho bhavati tasmād bhavaty eva liṅgam 
nanv aṅganāśabhayāt paśor apeṣaṇam 
neti brūmaḥ  ardhapeṣaṇe nāṅganāśo 'piṣṭād avadāsyate peṣaṇaṃ cādṛṣṭārtham 
ekasmin vārthadharmatvād aindrāgnavad ubhayor na syād acoditatvāt 
ekadevatye vā pauṣṇaṃ peṣaṇaṃ bhavitum arhati naindrāpauṣṇe 
kutaḥ naiṣa devatādharmo vidhīyate pūṣṇo bhāgaḥ piṣṭa upayoktavya iti 
kasya tarhi arthasya dharmaḥ 
kaḥ punar arthaḥ yāgaḥ 
katham avagamyate na devatādharma iti 
ucyate  na hi tasyā bhāgo 'sti 
athāpi kathaṃcid bhaved bhāgaḥ tathāpi na devatāyā dharmaḥ peṣaṇaṃ bhavitum arhati niṣprayojano hi tathā syād ayāgadharmatvāt 
kathaṃ tarhi prakaraṇāntare samāmnāto yāgadharmo bhaviṣyatīti 
ucyate vākyasaṃyogāt 
nanu ca devatayaiṣa saṃyogaḥ śrūyate na yāgeneti 
ucyate  bhāgābhāvād anarthakatvāc ca na devatāsaṃyoga ity uktam 
tathāpi tu yathā yāgasaṃbandho bhavati tathā vaktavyam 
tad ucyate  ayam atra pūṣṇo bhāgo yaḥ pūṣaṇam uddiśya tyajyate yasya dravyasya tyāge pūṣā devatā na caindrāpauṣṇe bhavati pūṣā devatā na sa caruḥ pūṣṇaḥ svatvena saṃbadhyate 
tasmād aindrāpauṣṇe na kaścid asti pūṣṇaś caruṇā saṃbandhaḥ kevale tu pūṣaṇi devatābhūte tasmai saṃkalpito bhāgo bhavati 
katham yam uddiśya saṃkalpo bhavati sa tasya bhāga iti prasiddhir eṣā tena yady api pūṣā svenoccāraṇenendrāpūṣṇor upakārakam uccāraṇaṃ kurvann upakārako bhavet tathāpi na tasya dvidevatyo bhāga ity ucyate asaṃkalpanāt 
kevale pūṣaṇi devatāyāṃ caroḥ peṣaṇaṃ kriyate naindrāpauṣṇeṣu dvidevatyeṣv iti 
hetumātram adantatvam 
yad uktam  adantako hīti devatādharmaṃ darśayatīti 
arthavāda eṣa itarasminn api pakṣa upapadyate 
vacanaṃ param 
nivītam iti manuṣyadharmaḥ śabdasya tatpradhānatvāt 
darśapūrṇamāsayor āmnātam  nivītaṃ manuṣyāṇāṃ prācīnāvītaṃ pitṝṇām upavītaṃ devānām upavyayate devalakṣmam eva tat kuruta iti 
nivītaṃ manuṣyāṇām ity atra saṃdehaḥ  kim ayaṃ vidhir utārthavāda iti 
yadā vidhiḥ tadā kim ayaṃ puruṣadharma uta karmadharmaḥ atha yat prakaraṇe manuṣyāṇām tatra vidhiḥ uta manuṣyapradhāne karmaṇi niviśata iti 
kiṃ prāptam vidhir manuṣyadharmaś ceti yadi vidhir evam apūrvam arthaṃ vidadhad arthavān bhavati itarathārthavādamātram anarthakam 
vidhiś cet puruṣadharmo nivītaṃ manuṣyāṇām iti puruṣapradhāno nirdeśaḥ 
katham avagamyate nātra manuṣyā vidhīyante manuṣyāṇāṃ nivītaṃ vidhīyate na cāvihitam aṅgaṃ bhavati 
yadi manuṣyā api vidhīyeran vākyaṃ bhidyeta 
tasmān nivītaṃ manuṣyāṇām upakārakam 
nanu prakaraṇād darśapūrṇamāsayor upakārakam 
prakaraṇād dhi vākyaṃ balavattaram 
api ca guṇabhūteṣu manuṣyeṣu kārakasaṃbandhasya vivakṣitatvāt tṛtīyā bhavet ṣaṣṭhī tv eṣā saṃbandhalakṣaṇā tatra guṇabhūteṣu manuṣyeṣu manuṣyagrahaṇaṃ naiva kartavyaṃ syāt 
manuṣyair eva tat kriyamāṇaṃ kriyeta manuṣyapradhānapakṣe tu kartavyam 
apadeśo vā arthasya vidyamānatvāt 
apadeśa iti jñāyamānasya vacanam 
sa eṣa na vidhiḥ 
anuvāda eṣaḥ 
kutaḥ arthasya vidyamānatvāt 
prāpta evārthaḥ yan nivītaṃ manuṣyāṇām nivītaṃ hi manuṣyāḥ prāyaśaḥ svārthaṃ kurvanti tasmād anuvādaḥ 
vidhis tv apūrvatvāt syāt 
vidhir eva bhavet tathā prayojanavān itarathā vādamātram anarthakam pūrvavān anuvādo bhavati ayaṃ tv apūrvaḥ yan niyamena nivyātavyam iti 
sa prāyāt karmadharmaḥ syāt 
yad uktam  vidhir iti etad gṛhyate 
yat tu manuṣyadharma iti tan nānumatam 
kratudharmo 'yaṃ prakaraṇāt prakṛtyaiva hi karmaprāyeṣu dharmeṣūcyamāneṣv etad abhidhīyate tasmāt karmadharmaḥ 
vākyaśeṣatvāt 
nivītaṃ manuṣyāṇām ity asya vākyaśeṣaḥ samākhyā ādhvaryavam iti 
yadi darśapūrṇamāsayoḥ śeṣaḥ tato 'dhvaryuṇā kartavyam 
tatra samākhyānugṛhīṣyate 
tatprakaraṇe yat tatsaṃyuktam avipratiṣedhāt 
tatpradhāne vā tulyavat prasaṃkhyānād itarasya tadarthatvāt 
naitad asti  prakaraṇe niveśa iti manuṣyapradhāne karmaṇi nivītaṃ syād ātithye 
kutaḥ tulyavat prasaṃkhyānāt tulyāni caitāni prasaṃkhyāyante 
yat tāvat upavītaṃ devānām upavyayata iti tat prakṛtayor darśapūrṇamāsayor upavītaṃ vidadhāti 
yat prācīnāvītaṃ piṭṝṇām iti tat pitṛpradhāne karmaṇi prācīnāvītaṃ vidadhāti 
yad apy etat nivītaṃ manuṣyāṇām iti tad apy ātithye nirapekṣaṃ vidadhāti 
kathaṃ gamyate manuṣyapradhāne vidadhātīti 
manuṣyāṇām iti ṣaṣṭhyantena saṃbandhāt 
manuṣyāṇām eva prāpnoti na manuṣyapradhāne 
ucyate  manuṣyāṇāṃ kalpyamāne phalaṃ kalpanīyam manuṣyapradhāne punaḥ ṣaṣṭhī bhaviṣyati saṃbandhaś caivam avakalpiṣyate phalaṃ caivaṃ na kalpanīyam 
tad uktam  sameṣu vākyabhedaḥ syād iti 
nanu manuṣyapradhānena sahaikavākyatāṃ prāptam punaḥ prakṛtābhyāṃ darśapūrṇamāsābhyām ekavākyatāṃ yāsyati 
na hi dvau saṃbandhāv ekasmin vākye vidhīyete bhidyeta hi tathā vākyam 
itarasya manuṣyagrahaṇasya nivītasaṃbandhārthatvāt tenaiva sahaikavākyatā bhaviṣyati pratyakṣeṇa śabdena tad ekavākyatayā cārthavattve sati na prakṛtenaikavākyatāvakalpyate 
tasmāt prakaraṇaṃ bādhitvātithye nivekṣyata iti 
arthavādo vā prakaraṇāt 
naitad asti  vidhiḥ sa ca manuṣyapradhāne karmaṇīti 
manuṣyāṇām iti manuṣyasaṃbandho 'tra śrūyate na manuṣyapradhānena karmaṇā saṃbandhaḥ 
manuṣyaprādhānye ca sati phalaṃ kalpanīyam 
ātithyakarmaṇā tv anirdiṣṭenāprakṛtenānumeyena saṃbadhyeta 
tatra ko doṣaḥ prakaraṇād utkṛṣyeta saṃbhavaṃs tatra 
kathaṃ saṃbhava iti cet 
arthavāda eṣaḥ sa prakṛtaṃ stuvan prakaraṇe saṃbhaviṣyati vidhiḥ sann utkṛṣyeta 
tasmān na vidhir manuṣyapradhāne karmaṇīti 
vidhinā caikavākyatvāt 
digvibhāgaś ca tadvat saṃbandhasyārthahetutvāt 
kiṃ tāvat prāptam digvibhāgaś ca tadvat saṃbandhasyārthahetutvāt 
ya eṣa digvibhāgaḥ sa nivītavad vicāryaḥ 
yo nivīte pūrvapakṣaḥ sa iha pūrvapakṣaḥ yo madhyamaḥ sa madhyamaḥ yaḥ siddhāntaḥ sa siddhāntaḥ 
arthavattvād vidhir manuṣyasaṃbandhān manuṣyadharma iti pūrvapakṣaḥ 
pratyaṅmukhā udaṅmukhā vā pṛṣṭhata ādityaṃ prāṃśu padārthān anutiṣṭhanti manuṣyā ity anuvādaḥ 
vidhir eva prakaraṇānugrahāc ca jyotiṣṭomadharmaḥ vākyaprakaraṇānugrahāya jyotiṣṭome manuṣyapradhāne dakṣiṇāvyāpāre niveśa ity aparaḥ pakṣaḥ 
bhinnatvād vākyānām ātithye niveśa ity aparaṃ matam 
arthavādo 'yaṃ prakaraṇānugrahāya prācīnavaṃśaṃ karotīty anena vidhinaikavākyatvasya pratyakṣasiddhatvād iti siddhāntaḥ 
paruṣi ditapūrṇaghṛtavidagdhaṃ ca tadvat 
kiṃ tāvat prāptam etāny api tadvat yo nivīte pūrvaḥ pakṣaḥ sa eteṣāṃ pūrvaḥ pakṣaḥ yo madhyamaḥ sa madhyamaḥ yaḥ siddhāntaḥ sa eva siddhāntaḥ 
arthavattvān manuṣyasaṃbandhāc ca vidhayo manuṣyadharmāś ceti pūrvaḥ pakṣaḥ 
upari mūle cāniyamāl lāghavam aśṛtaṃ rogatvād raudram pūrṇe 'pi ślakṣṇatvāl lāghavam 
evaṃ ghṛtaṃ śirasi nihitaṃ manuṣyāṇāṃ sukhakaram eva arthaprāptatvād anuvāda ity uttaraḥ pakṣaḥ 
vidhiḥ karmadharmaprāyāt samākhyānāc ca karmadharma iti pakṣaḥ 
anvāhārye dakṣiṇāsu ceti vākyaprakaraṇānugrahāt pakṣaḥ 
ātithya iti vākyabhedaprasaṅgāt 
arthavāda iti prakaraṇād vidhinaikavākyatvād iti 
parva pratilunāti upari vilād gṛhṇāti navanītenābhyaṅkte avidahatā śrapayitavyam ity ebhiḥ sahaiṣām ekavākyabhāvaḥ 
tasmād ete na vidhayo 'rthavādā iti 
akarma kratusaṃyuktaṃ saṃyogān nityānuvādaḥ syāt 
nanv eṣā śrutis tasyāḥ smṛter mūlam 
naiṣā tasyā mūlaṃ bhavitum arhati 
yadīyaṃ tanmūlikā bhavet darśapūrṇamāsayor iti smaryeta upanayanakāla eva cāsyopadeṣṭāro bhavanti 
api ca puruṣadharma ity upadiśanti tasmān naiṣā smṛtir ataḥ śruter iti 
vidhir vā saṃyogāntarāt 
vidhir vāyaṃ darśapūrṇamāsayor nānṛtaṃ vaded iti nānuvādaḥ 
kutaḥ saṃyogāntarāt 
niyamānuṣṭhānena puruṣasya saṃbandhaḥ smaryate padārthapratiṣedheneha saṃyogaḥ puruṣasya 
katham anyac chrūyamāṇam anyasyānuvādo bhaviṣyati tasmād vidhiḥ pratiṣedhasyāyam 
āha gṛhṇāma etat vidhir iti 
puruṣadharma iti tu gṛhṇāmaḥ puruṣaprayatnasya śrutatvāt 
atra brūmaḥ  sarveṣv ākhyāteṣu kriyānuṣṭhānaṃ śrūyate na kārakaṃ kiṃcit 
katham etad gamyate pratyayāt yataḥ kriyām anuṣṭheyāṃ pratīmaḥ 
āha  prakṛtipratyayau pratyayārthaṃ saha brūta ity ācāryopadeśāt kartā śabdārthaḥ karma cety avagamyate kartari śap karmaṇi yag iti pratyayārthaṃ kartāraṃ karma ca samāmananty ācāryāḥ tasmāc chabdārthaḥ kartā karma ceti 
ucyate  nācāryavacanāt sūtrakāravacanād vā śabdārtho bhavati pratyayād asau gamyate 
anuṣṭheyā ca kriyā pratītā satī kārakāṇi pratyāyayatīty avagatam etat 
api ca naiva kartā pratyayārthaḥ karma vety ācāryā āhuḥ 
nanu kartari karmaṇi ca lakāraḥ śrūyate 
nāsau kartari karmaṇi vā śrūyate kiṃ tv ekasmin ekavacanam dvayor dvivacanaṃ bahuṣu bahuvacanam iti tatrāparaṃ vacanam 
tatraivam abhisaṃbandhaḥ kriyate  ekasmin kartari dvayoḥ kartror bahuṣu kartṛṣv iti 
evaṃ karmaṇy ekatvādisaṃbandhaḥ 
tatra naivaṃ bhavati  kartari bhavaty ekasmiṃś ceti 
kathaṃ tarhi kartary ekasminn ekavacanam kartur ekatva ity arthaḥ 
evaṃ dvitve bahutve karmaṇi ca 
evaṃ varṇyamāne laukikanyāyānugataḥ sūtrārtho varṇito bhavati 
sūtrākṣarāṇi ca nyāyānugatāni bhavanti 
āgamo 'pi cāyam eva yadaikatvādayo vibhaktyarthāḥ tadā karmādayo viśeṣaṇatveneti 
nanu kartur ekatvād ekavacanam kartur dvitvād dvivacanam kartur bahutvād bahuvacanam 
tena nūnaṃ kartā śabdārtha iti gamyate 
ucyate  naitad anumānāc chakyam kartānuṣṭheyakriyāvagamād evāvagamyata iti pratyakṣam 
tat tāvat kenacin na bādhyate 
ekavacananirdeśe kartrekatvaṃ gamyate dvivacananirdeśe kartur dvitvam bahuvacananirdeśe kartṛbahutvam 
tad api pratyakṣam katarad atrānumāṇaṃ bādhitum arhatīti yathākṛtivacane śabde dvivacane dravyabhedo 'vagamyate ekavacane dravyaikatvam evam ihāpi draṣṭavyam 
tasmān na śrautaḥ na cec chrautaḥ na prakaraṇaṃ bādhiṣyate 
yat tu puruṣaprayatno 'narthako bhavati karmadharmapakṣe prayogavacanena kartavyatāvacanād iti 
tad ucyate  aṅgaṃ sat prakaraṇena gṛhyeta na cāvihitam aṅgaṃ bhavati tasmād aṅgatvāya vidhātavyam asminn api pakṣe 
ato manyāmahe  prākaraṇikasyāyaṃ niṣedha iti 
tasmād tad aṅgam yad anṛtaṃ tan na vācyam iti tena yat saṃkalpitam tad aṅgam tad eva kartavyam vrīhim ayaṃ saṃkalpya na yavamayaḥ pradeyaḥ 
āha yadobhayor api pakṣayor nānṛtaṃ vaditavyam tadā ko vicāreṇārtha iti 
ucyate  pūrvasmin pakṣe puruṣadharmaḥ tatra bhraṃśe smārtaṃ prāyaścittam siddhānte darśapūrṇamāsadharmaḥ tatra bhraṃśe yājurvedikaṃ prāyaścittam 
ahīnavat puruṣas tadarthatvāt 
nanu prakaraṇaṃ bādhyate 
ucyate  bādhyatāṃ prakaraṇam vākyaṃ tv asya bādhakam jañjabhyamānasaṃyogāt prakaraṇād darśapūrṇamāsayor upadiśyata iti gamyate vākyāj jañjabhyamānasya vākyaṃ ca prakaraṇād balīyaḥ 
tasmād utkṛṣyeteti 
phalam apy āmananti prāṇāpānāv evātmandhatta iti sa ca saṃyogo bādhyate 
tasmāt puruṣadharmaḥ prakaraṇād utkṛṣyetāhīnavat yathāhīnasaṃyogād dvādaśopasattā prakaraṇād utkṛṣyate 
evaṃ jañjabhyamānasaṃyogān mayi dakṣakratū iti vacanam 
prakaraṇaviśeṣād vā tad yuktasya saṃskāro dravyavat 
āha puruṣasaṃskārakarmeti gṛhyate darśapūrṇamāsāv eva kurvata ity etan na 
katham yo 'pi hy anyatra darśapūrṇamāsābhyām jañjabhyate so 'pi jañjabhyamānaśabdenocyata eva 
na ca prakaraṇena vyāvartyata ity etad uktam tasmād utkṛṣyate 
atrocyate  naiva vyāvartyate saṃskṛtena tu tena nāsti prayojanam 
nanu prakaraṇe puruṣasaṃskāreṇāpi nāsti prayojanam 
ucyate  saṃskṛtapuruṣo darśapūrṇamāsāv anuṣṭhāsyati 
āha utkarṣe 'pi sati saṃskṛto 'nyad anuṣṭhāsyati 
ucyate  nānyasya saṃskāro guṇo bhavati aprakṛtatvāt 
āha prakṛtasyāpi na guṇaḥ vākyena puruṣadharma ity avagamāt 
ucyate  ānarthakyān na puruṣadharmo 'vagamyate 
tasmād asya prakṛtābhyāṃ darśapūrṇamāsābhyām ekavākyatā nānyena phalavatāpi karmaṇā prakaraṇābhāvāt tasmān notkarṣaḥ 
yat tu prakaraṇe niveśa etasmin pakṣe brūyād  ity anuṣṭhānavacanam avivakṣitasvārtham iti evaṃ sati atyanuvādo bhaviṣyati na puruṣasaṃbandhavidhānasya prayojanam astīti 
vyapadeśād apakṛṣyate 
atha yad upavarṇitam  dvādaśopasattā yathotkṛṣyate tathedam apy utkraṣṭavyam iti 
ucyate  tad dhi vākyenāhīnānāṃ vyapadiśyate phalavantaś cāhīnāḥ 
na ca tatra jyotiṣṭome 'hīnaśabdaḥ gauṇatvāt vyapadeśāc ca tisra eva sāhnasyopasado dvādaśāhīnasyeti 
tato yuktaṃ dvādaśopasattā yat prakaraṇād utkṛṣyate 
na tv iha puruṣasaṃbandho niṣprayojanatvāt anyasya ca prayojanavataḥ prakaraṇe 'bhāvāt 
śaṃyau ca sarvaparidānāt 
darśapūrṇamāsayoḥ śrūyate  devā vai śaṃyuṃ bārhaspatyam abruvan havyaṃ no vaheti prakṛtya vacanam idaṃ bhavati  kiṃ me prajāyā iti te 'bruvan yo brāhmaṇāyāvaguret taṃ śatena yātayād yo nihanat taṃ sahasreṇa yātayāt yo lohitaṃ karavat yāvataḥ praskandya pāṃsūn saṃgṛhaṇāt tāvataḥ saṃvatsarān pitṛlokaṃ na prajānīyād iti 
tasmān na brāhmaṇāyāvaguren na hanyān na lohitaṃ kuryād iti 
nanu jañjabhyamānasyeva prakaraṇe niveśo bhavet 
nety ucyate tatra phalaṃ kalpanīyam iha kḷptam 
asti hy atra vidhāyakavibhaktiḥ  śatena yātayāt sahasreṇa yātayāt svargaṃ lokaṃ prajānīyād iti tasmād utkarṣa evaṃjātīyakasyeti 
prāgaparodhān malavad vāsasaḥ 
darśapūrṇamāsayoḥ śrūyate  malavad vāsasā na saṃvadet nāsyā annam adyād iti 
tatra saṃdehaḥ  kiṃ malavad vāsasā saha darśapūrṇamāsāṅgasya saṃvādasya pratiṣedhaḥ uta puruṣasya sarvatra pratiṣedha iti 
kiṃ prāptam prakaraṇād darśapūrṇamāsayoḥ pratiṣedhavidhiḥ 
annapratiṣedhāc ca 
annapratiṣedhaś ca bhavati  nāsyā annam adyād abhyañjanaṃ vai striyā annam ity upagamanapratiṣedha eṣa vidhīyate sa ca prakaraṇe na prasakta iti prakaraṇād utkṛṣṭaḥ puruṣadharma eṣa niścīyate 
aprakaraṇe tu taddharmas tato viśeṣāt 
anārabhya śrūyate  tasmāt suvarṇaṃ hiraṇyaṃ bhāryaṃ durvarṇo 'sya bhrātṛvyo bhavatīti 
suvāsasā bhavitavyaṃ rūpam eva bibhartīti 
tatra kiṃ prakaraṇadharma uta puruṣadharma iti saṃśayaḥ 
atrocyate  aprakaraṇe tu tad dharmaḥ tato viśeṣāt puruṣadharma evaṃjātīyakaḥ syāt 
kutaḥ tataḥ prakaraṇādhītād viśeṣo 'sya nāyaṃ prakaraṇādhītaḥ 
yady aprakaraṇe samāmnātaḥ sarvaprakaraṇadharmaḥ syāt 
aprakaraṇe samāmnānaṃ na kaṃcid viśeṣaṃ kuryāt 
tasmād evaṃjātīyakaḥ puruṣadharma iti 
adravyatvāt tu śeṣaḥ syāt 
vedasaṃyogāt 
ādhvaryavam iti vedasaṃyogaḥ śeṣabhūtasya yujyate śeṣabhūto hy adhvaryuṇā kriyate na puruṣadharmaḥ darśapūrṇamāsādīnāṃ hi karmaṇāṃ sāṅgānām aṅgānām ardhvayuḥ kartā 
tasmād api karmadharmā evaṃjātīyakā iti 
dravyasaṃyogāc ca 
dravyaparaś cātra bhavati nirdeśaḥ  suvarṇaṃ bhāryam iti dvitīyārthasaṃyogāt 
dravyasaṃskāraś ca karmaśeṣapakṣe prayojanavān anarthakaḥ puruṣadharme 
syād vāsya saṃyogavat phalena saṃbandhas tasmāt karmaitiśāyanaḥ 
syād vā phalenaivaṃjātīyakānāṃ saṃbandhaḥ puruṣadharma ity arthaḥ suvarṇasya vāsaso vā dharmo bhavan niṣprayojanaḥ syāt 
nanu saṃskṛtena suvarṇena vāsasā ca karma setsyati 
naitad evam suvarṇasyāṅgaṃ na karmaṇa upakuryāt 
śrutyādīnām abhāvān na karmāṅgam 
tasmāt durvarṇo 'sya bhātṛvyo bhavatītyevamādinā evaṃjātīyakānāṃ phalena saṃbandhaḥ 
śeṣo 'prakaraṇe 'viśeṣāt sarvakarmaṇām 
iha karmasaṃyuktā homā jayādaya udāharaṇam 
yena karmaṇetsat tatra jayāñ juhuyāt rāṣṭrabhṛto juhotīti abhyātānāñ juhotīti 
tatraite kiṃ sarvakarmaṇāṃ kṛṣyādīnāṃ śeṣabhūtāḥ uta vaidikānām agnihotrādinām iti 
śeṣatvaṃ tu nirjñātakarmasaṃbandhāt phalāśravaṇāc ca 
kiṃ tāvat prāptam sarvakarmaṇāṃ śeṣāḥ viśeṣān abhidhānād iti 
homās tu vyatiṣṭheran nāhavanīyasaṃyogāt 
śeṣaś ca samākhyānāt 
itaś ca paśyāmo vaidikānāṃ śeṣabhūtā iti 
kutaḥ sāmakhyānāt ādhvaryavam iti hi samākhyāte vede jayādayaḥ samāmnātāḥ santo 'dhvaryuṇā kariṣyante 
karṣaṇādiṣv adhvaryor abhāvād anadhvaryuṇāpi kriyamāṇāḥ samākhyāṃ bādheran tasmād vaidikānāṃ śeṣabhūtā iti 
doṣāt tviṣṭir laukike syāc chāstrād dhi vaidike na doṣaḥ syāt 
asty aśvapratigraheṣṭiḥ  varuṇo vā etaṃ gṛhṇāti yo 'śvaṃ pratigṛhṇāti yāvato 'śvān pratigṛhṇīyāt tāvato vāruṇāṃś catuṣkapālān nirvaped iti 
tatra saṃdehaḥ  kiṃ laukike 'śvapratigraha iṣṭiḥ atha vaidika iti 
kaḥ punar laukiko 'śvapratigrahaḥ ko vā vaidika iti 
loke bhikṣamāṇo vābhikṣamāṇo vā yatrāśvaṃ labhate tatra laukikāśvapratigrahaḥ 
vaidiko 'pi pauṇḍarīke 'śvasahasraṃ dakṣiṇā jyotiṣṭome gauś cāśvaś ceti 
nanu vaidike 'pi pratigrahe 'pratigrāhyāt pratigṛhṇataḥ pāpam asti 
ucyate  bhaved evam yadi pratigrahasya kartur iṣṭir bhavet sā tu khalu yathā hetukartuḥ tathottarādhikaraṇe vakṣyāmaḥ 
tasmān na vedacodite 'śvapratigrahe iṣṭir ity etāvad ihādhikaraṇe siddham 
arthavādo 'vānupapātāt tasmād yajñe pratīyeta 
atha pāpaṃ varuṇaśabdenocyate vṛṇīta ity eṣo 'bhiprāya iti 
tadā prasiddhau tyaktāyāṃ kleśamātram vṛṇvad varuṇaśabdenocyate tatra yājñe 'pi pratigrahe varuṇagṛhītaḥ syāt rakṣaṇapoṣaṇavicikitsādinā kleśena naiṣa pakṣo vyavatiṣṭheta  laukike 'śvapratigraha iti prasiddhiś ca bādhyeta 
tasmād arthavāda eṣaḥ yāvad varuṇagṛhītasya varuṇonmocane śreyaḥ tāvad etety upamānenaiṣā stutiḥ 
yo 'sya pratigrahaḥ tad varuṇagrahaṇam iva yeṣṭiḥ sā tad unmocanīva yathā varuṇagṛhītenonmocanam avaśyakartavyam tādṛg evaitad iti tasmād yajñe pratīyeta 
laukike hi phalaṃ kalpanīyam vaidike yasminn aśvapratigrahaḥ tasyāṅgabhūtā bhaviṣyati 
tatra prayogavacanena sahaikavākyatā saṃbandhād avakalpyamānā parokṣāyāḥ phalavacanena sahaikavākyatāyā laghīyasīti yuktam iṣṭir vaidike dāna iti 
acoditaṃ ca karmabhedāt 
sā liṅgād ārtvije syāt 
naiṣā pratigrahakartuḥ kiṃ tarhi hetukartuḥ syāt 
kutaḥ liṅgāt 
kiṃ liṅgam pūrvapadānām uttaraiḥ padair yathārtham abhisaṃbandhaḥ 
idaṃ śrūyate  prajāpatir varuṇāyāśvam anyad iti prajāpatir aśvasya dātā kīrtitaḥ varuṇaḥ pratigrahītā sa svāṃ devatām ārcchad iti 
sa iti sāpekṣaṃ pūrvaprakṛtaṃ vākyaśeṣam apekṣate sa iti prajāpatiṃ pratinirdiśatīti tena sahaikyavākyatāṃ yāti 
sāmānādhikaraṇyāc ca prajāpater eva pratinirdeśo 'vakalpate na tu varuṇasya vaiyadhikaraṇyāt 
sa paryadīryata ity eṣo 'pi prajāpatim eva pratinirdiśati pūrvaprakṛtam tena ca sahaikavākyatāṃ yāti 
sa evaitaṃ vāruṇaṃ catuṣkapālam apaśyad iti prajāpatir eveti niravapat prajāpatir eveti tato vai sa varuṇapāśād amucyata prajāpatiḥ 
varuṇa etaṃ gṛhṇātīti hetvapadeśo 'yam yasmād eva prajāpatir varuṇāyāśvaṃ dattvā paridīrṇaḥ tasmād yo 'śvaṃ prati gṛhṇāti prayacchati taṃ varuṇo gṛhṇāti sa paridīryata iti 
yatas tu vāruṇena pratimuktaḥ tasmād anyenāpy aśvaṃ prayacchatā vāruṇo nirvaptavya ity aśvasya dātur vāruṇīṣṭiḥ praśasyate kartavyānenākhyātena 
tasmād aśvaṃ dattvā vāruṇīm iṣṭiṃ nirvaped iti 
api ca prajāpatir varuṇāyāśvam anayad iti varuṇād aśvaṃ pratyagṛhṇād iti bahvasamañjasaṃ kalpayitavyam 
pratigṛhṇātīty eṣa śabdaḥ pratigrāhayatīty etam arthaṃ śaknoti yayā kayācic chaktyā vaktum yo hi tad ācarati yena ca kriyā praṇāḍyāpi sidhyati sa tasyāḥ kriyāyāḥ karteti śakyate vaditum yathā ṣaḍbhir halaiḥ karṣatīti saṃvidhānaṃ kurvan vilekhanam akurvann apy ucyate tatsamartham ācaratīti 
evam ihāpi sa pratigrahasamartham ācarati yo dadāti 
tasmād dadat pratigṛhṇātīti śakyate vaditum 
tasmād adhyavadhāryedam avakḷptam 
dadat pratigṛhṇātīty ucyate tasya ca vāruṇīṣṭir iti 
pānavyāpac ca tadvat 
doṣāt tu vaidike syād arthād dhi laukike na doṣaḥ syāt 
vaidikasya pānasya vyāpadi bhavitum arhati na laukikasya 
kasmāt doṣāt doṣasaṃbandho 'tra śrūyate  indriyeṇa vā eṣa vīryeṇa vyṛdhyata iti 
laukike punar dhātusāmyādyarthaṃ kriyamāṇe na kiṃcid duṣyati vamanāyaiva hi taṃ pibanti loke 
athāpy ayam arthavādaḥ tathāpi phalakalpanāparīhārāya vaidika eveti kalpanā nyāyyā 
tat sarvatrāviśeṣāt 
svāmino vā tad arthatvāt 
svāminoḥ vā vamane syāt 
kutaḥ tad arthatvāt tad arthaṃ karma yajamānārtham yatra somo vamyate yat tv atra saumendraṃ karma 
tad api tad artham eva 
idaṃ hi somavāmina upakārāya śrūyate tat somavāminaḥ yajamānasyopakartuṃ śaknoti nārtvijaḥ na hi tad ṛtvig arthaṃ karma yatra somo vamyate 
athocyate  somavāmino 'dhvaryor hotur vātmīyā ṛtvijaḥ tadīyeṣv agniṣu nirvartayiṣyantīti 
tathā sati yadi vā vyṛddhasomasya karmaṇo nāṅgam na somavāmino 'dhvaryor hotur vā tatrātyantaguṇabhūtā adhvaryvādayaḥ svair ṛtvigbhiḥ kārayanto na phalaṃ prāpnuvanti 
tad arthaṃ ca kriyamāṇaṃ na yajamānasyopakāre vartata iti na ṛtvijo vamane kriyeta 
liṅgadarśanāc ca 
liṅgaṃ ca bhavati yajamānasya somavāmina iti 
katham somapīthena vā eṣa vyṛdhyate yaḥ somaṃ vamatīti 
yajamānaḥ somasaṃskāre vinaṣṭe viguṇam asya karmeti vyṛdhyeta na kathaṃcid ṛtvijo vyṛddhiḥ 
ṛtvijo yasya somaṃ vamantīti vamanena saṃbandhaḥ syāt na yaḥ somaṃ vamatīti 
tasmād api paśyāmo yajamānasya vamane saumendram iti 
sarvapradānaṃ haviṣas tadarthatvāt 
sto darśapūrṇamāsau tatra sāmāmnāyate  yad āgneyo 'ṣṭākapālo 'māv āsyāyāṃ paurṇamāsyāṃ cācyuto bhavatīti 
tatra saṃdehaḥ  kiṃ kṛtsnaṃ haviḥ agnaye pradātavyam uta śeṣayitavyaṃ kiṃcit kiṃcid dātavyam iti 
kiṃ prāptam kṛtsnaṃ haviḥ pradīyeta 
kutaḥ tadarthatvāt 
puroḍāśa āgneyaḥ kartavya iti vacanam 
tasmāt sarvaṃ pradātavyam iti 
niravadānāt tu śeṣaḥ syāt 
niṣkṛṣyāvadānaṃ niravadānam 
tad dhi śrūyate  dvir haviṣo 'vadyatīti 
aparam api vacanam  dvyavadānaṃ juhotīti tena dvyavadānamātraṃ hotavyam anyat pariśeṣaṇīyam 
upāyo vā tadarthatvāt 
na caitad asti  dvyavadānamātraṃ hotavyam iti yaj juhoti tad dvir avakhaṇḍanena saṃskartavyam iti hotavye dvir avakhaṇḍamātraṃ vidhīyate nādvir avakhaṇḍitasya homaḥ pratiṣidhyate kṛtsnaṃ ca hotavyam iti tad evaṃ nyāyyam nānyathā 
kṛtatvāt tu karmaṇaḥ sakṛtsyād dravyasya guṇabhūtatvāt 
kathaṃ na dravyaṃ pradhānam yenāvṛttir ta bhavet 
yato yāgāt phalam bhūtabhavyasamuccāraṇe bhūtaṃ bhavyāyopadiśyata iti 
na ca yāgena dravyasyopakāro nirvartyate pratyakṣaḥ kaścit tasmād dvyavadānaṃ hutvā śeṣayitavyam iti 
yat tūktam  āgneyaṃ havir itivacanāt sarvaṃ hotavyam iti gamyata iti tatrānumāniko homasaṃbandhaḥ iha tu pratyakṣo dvir avadāne 
api cākṛtsnasaṃbandhe 'pi tad dhitasyopapattiḥ tato grahītavyam iti 
sāmānyaṃ khalv āgneya iti dvyavadānaṃ juhotīti viśeṣaḥ 
tasmāc cheṣayitavyaṃ kiṃcid iti 
śeṣadarśanāc ca 
śeṣād iḍām avadyati śeṣāt sviṣṭakṛtaṃ yajatīty anuvādād asti śeṣa iti paśyāmaḥ 
aprayojakatvād ekasmāt kriyerañ cheṣasya guṇabhūtatvāt 
sto darśapūrṇamāsau tatra śeṣakāryāṇi aiḍaprāśitrasauviṣṭakṛdādīni 
tatra saṃdehaḥ  kiṃ haviṣo haviṣaḥ kartavyāni utaikasmād dhaviṣa iti 
kiṃ prāptam aprayojakatvād ekasmāt kriyeran aprayojakāni śeṣakāryāṇi haviṣām 
yadi śeṣakāryaiḥ prayuktāni bhaveyuḥ sarvāṇi prayuktānīti sarvebhyaḥ kriyeran anyathārthāni tv etāni nāvaśyaṃ śeṣakāryeṣu viniyoktavyāni 
saṃnidhānāt tu yataḥ  kutaścid anuṣṭhātavyāni śeṣo hi sādhanam amīṣām iti 
saṃskṛtatvāc ca 
sakṛc caivaṃjātīyakena śeṣakāryeṇa saṃskṛtaṃ pradhānam iti kṛtvā nāparasmād api kartavyam iti 
sarvebhyo vā kāraṇāviśeṣāt saṃskārasya tadarthatvāt 
sarvebhyo vā havirbhyaḥ śeṣakāryāṇi kartavyāni 
kutaḥ kāraṇāviśeṣāt yad ekasya haviṣaḥ śeṣakāryakriyāyāṃ kāraṇam tat sarveṣām 
sa hi śeṣaḥ pratipādayitavyaḥ yasyaiva na pratipādyate tasya tena saṃskāreṇa varjanaṃ syāt tasmāt sarvebhyaḥ kartavyānīti 
liṅgadarśanāc ca 
ekasmāc ced yathākāmyaviśeṣāt 
atha kṛtvācintā 
yadaikasmād bhaveyuḥ kiṃ tadā yataḥ  kutaścid uta prathamād iti 
kiṃ prāptam yataḥ kutaścid iti 
kutaḥ na kaścid viśeṣa āśrīyata iti 
tasmād aniyama iti 
mukhyād vā pūrvakālatvāt 
mukhyād vā kartavyāni 
kutaḥ pūrvakālatvāt tataḥ kartavyeṣu nāsti nimittavighātaḥ asati nimittavighāte naimittikaṃ kartavyam iti 
tataḥ kṛteṣu dvitīyādīnāṃ nimittavidhāta ity akriyā 
tasmān mukhyād eva kriyerann iti 
bhakṣāśravaṇād dānaśabdaḥ parikraye 
tatsaṃstavāc ca 
eṣā vai darśapūrṇamāsayor dakṣiṇeti dakṣiṇāsaṃstavāc ca parikrayārthaṃ manyāmahe 
bhakṣārtho vā dravye samatvāt 
bhakṣārtha eṣa vibhāgaḥ 
kutaḥ dānasyābhāvāt 
katham abhāvaḥ prabhavatā hi śakyaṃ dātum
nāprabhavatā 
kathaṃ na prabhutvam saṃkalpitaṃ hi yajamānena devatāyā etad iti 
na ca devatāyai saṃkalpitena śiṣṭāḥ sveneva vyavaharanti 
tasmāc chiṣṭācāram anuvartamānenāśakyaṃ prabhavitum tasmān na parikrayaḥ 
atha yad uktam  na śrūyate bhakṣayitavyam iti yāvāṃś ca śrutasyotsarge doṣaḥ tāvān aśrutaparikalpanāyām iti 
ucyate  idaṃ brahmaṇa ityevamādibhir brahmādīnām bhāgair abhisaṃbandhaḥ tatra bhāgā brahmādīnām upakuryur brahmādayo vā bhāgānām 
brahmādibhir bhāgānām upakurvadbhir na kiṃcid dṛṣṭam asti bāgais tu brahmādīnām upakārakaiḥ śakyate kenacit prakāreṇa dṛṣṭa upakāraḥ kartuṃ bhakṣyamāṇaiḥ 
tasmād bhakṣaṇāya vibhāga iti 
kaḥ punar upakāra iti cet 
tṛptānāṃ karmaśeṣaparisamāpane sāmarthyaṃ bhavatīti 
vyādeśād dānasaṃstutiḥ 
atha yad dakṣiṇāsaṃstava iti vyādeśasāmānyāt tat aparikrayārthe 'pi bhaviṣyatīti 
ājyāc ca sarvasaṃyogāt 
sto darśapūrṇamāsau tatra śrūyate  uttarārdhāt sviṣṭakṛte samavadyatīti tathā  iḍām upahvayatīti tathānyāni prāśitrāvadānādīni śeṣakāryāṇi 
tatra saṃdehaḥ  kim ājyād upāṃśuyājadravyāt sviṣṭakṛd iḍam avadātavyam uta neti 
kiṃ prāptam avadātavyam iti 
kutaḥ sarvasaṃyogāt sādhāraṇaprakaraṇasamāmnātāt sarveṣāṃ śeṣakāryāṇi 
api ca sarvasaṃyogo bhavati tad yat sarvebhyo havirbhyaḥ samavadyatīti 
tasmād ājyād api śeṣakāryāṇi kriyante 
kāraṇāc ca 
kāraṇaṃ śrūyate  devā vai sviṣṭakṛtam abruvan havyaṃ no vaheti so 'bravīd varaṃ vṛṇai bhāgo me 'stv iti vṛṇīṣvety abruvan so 'bravīd uttarārdhād eva mahyaṃ sakṛt sakṛd avadyād iti tulyaṃ kāraṇam anyeṣām ājyasya cārthavāde saṃkīrtyate 
tasmād apy ājyād avadātavyam iti 
ekasmin samavattaśabdāt 
ājye ca darśanāt sviṣṭakṛd arthavādasya 
dhrauve cājye sviṣṭakṛd arthavādo bhavati  avadāyāvadāya dhruvāṃ pratyabhidhārayati sviṣṭakṛte 'vadāya na dhruvāṃ pratyabhidhārayati 
na hi tataḥ parāmāhutiṃ yakṣyan bhavatīti pratyabhidhāraṇasyaitat prayojanaṃ darśayati  tataḥ patrāmāhutiṃ hoṣyatīti 
sauviṣṭakṛte vṛtte tataḥ parāhutir nāstīti na pratyabhidhāryeta 
sviṣṭakṛd arthe dhruvāyāṃ bhavati pratyabhidhāraṇam iti darśayati 
aśeṣātvāt tu naivaṃ syāt sarvādānād aśeṣatā 
naivam dhrauvājyāt sviṣṭakṛd iḍam avadātavyam iti 
kasmāt aśeṣatvāt 
kuto nāsya śeṣaḥ sarvādānāt 
sādhāraṇyān na dhruvāyāṃ syāt 
āha  juhvāṃ tarhy ājyasya śeṣo bhaviṣyati camasavat yathā camaseṣu graheṣu ca somasya codanayeti 
tatra pratyāha 
avattatvāc ca juhvām tasya ca homasaṃyogāt 
dhruvāyāṃ tāvan nāsti śeṣaḥ upāṃśuyājasya sādhāraṇatvād ity uktam 
atha kasmān na juhvāṃ yac chiṣṭam tena śeṣakāryam yathā homārthe camase śeṣa iti 
ucyate  yaj juhvām avattam tat sarvaṃ homena saṃbaddham tasmān na juhvāṃ śeṣaḥ 
camasavad iti cet 
iti punar yad uktam tat parihartavyam 
na codanāvirodhād dhaviḥprakalpanatvāc ca 
utpannādhikārāt sati sarvavacanam 
atha yad uktam  tad yat sarvebhyaḥ havirbhyaḥ samavadyatīti 
ucyate  utpannaṃ śeṣam adhikṛtyaitad ucyate nāviśeṣaṇam tasmād ya iha śeṣās tebhyaḥ sarvebhya iti yathā sarva odano bhuktaḥ sarve brāhmaṇā bhuktavanta iti prakṛtāpekṣaḥ sarvaśabda evam atrāpīti 
jātiviśeṣāt param 
atha yad uktam  prāpaṇīye kevale carau samavattaśabdo nāvakalpate yadi na tatra codakenājyād api sviṣṭakṛd avadānam iti 
ucyate  asaty apy ājyāc cheṣakārye samavattaśabdo jātiviśeṣāpekṣa upapadyate odanajātim ājyajātiṃ cāpekṣya 
anuvādo hi saḥ yathāsaṃbhavaṃ cānuvādaḥ kalpyeta 
antyam arekārthe 
atha yad uktam  sviṣṭakṛd arthaṃ dhruvāyām abhidhāraṇaṃ darśayatīti 
na tat sviṣṭakṛd artham śeṣābhāvād ity uktam 
tasmād ayaṃ tasyārthaḥ 
na hi tata āhutiṃ yakṣyan bhavatīti na rekṣyate dhruvāto yady āhutir aparā hotavyā bhavet na ca pratyabhidhāryeta 
dhuvātaḥ kila ricyeta na rakṣyate aparasyā āhuter abhāvāt kiṃ pratyabhidhāraṇeneti 
sākaṃ prasthāyīye sviṣṭakṛd iḍaṃ ca tadvat 
darśapūrṇamāsayoḥ śrūyate  sākaṃ prasthāyīyena yajeteti 
tatra saṃdehaḥ  kiṃ sviṣṭakṛd iḍam asti nāstīti 
astīti brūmaḥ 
kutaḥ darśapūrṇamāsavikāro hi sākaṃ prasthāyīyam iti 
evaṃ prāpte brūmaḥ  nāstīti 
kutaḥ aśeṣatvāt sarvādānāc cāśeṣatā 
katham evaṃ tatra śrūyate  ājyabhāgābhyāṃ pracaryāgneyena ca puroḍāśenāgnīdhre srucau pradāya saha kumbhībhir abhikrāmann āheti 
tasmān na tataḥ śeṣakāryad iti 
sautrāmaṇyāṃ ca graheṣu 
tadvac ca śeṣavacanam 
etam eva nyāyam śeṣavacanam upodbalayati 
ucchinaṣṭi na sarvaṃ juhotīti sarvahome prāpte pratiṣedho 'vakalpyate 
vācanikatvāc ca sviṣṭakṛd iḍaṃ na bhavati tasyānyatropayogavacanāt brāhmaṇaṃ parikrīṇīyād uccheṣaṇasya pātāram iti aparasyāpi śeṣasya vācaniko viniyogaḥ śatātṛṇāyāṃ vikṣārayantīti 
dravyaikatve karmabhedāt pratikarma kriyeran 
asti sarvapṛṣṭheṣṭiḥ  indrāya rāthantarāya indrāya bārhatāya indrāya vairūpāya indrāya vairājāya indrāya śāknarāyeti 
tatra puroḍāśo bahūnāṃ karmaṇāṃ sādhāraṇaḥ 
tatra saṃdehaḥ  kiṃ pratikarma sviṣṭakṛd iḍaṃ kartavyam sakṛd eva veti 
kiṃ prāptam codanānugrahāt pratikarma kartavyam ekasminn api dravye bahutvāt karmaṇām 
avibhāgāc ca śeṣasya sarvān praty aviśiṣṭatvāt 
aindravāyave tu vacanāt pratikarma bhakṣaḥ syāt 
asti jyotiṣṭomaḥ  jyotiṣṭomena svargakāmo yajeteti 
tatraindravāyave grahe saṃdehaḥ  kiṃ sakṛd bhakṣaṇam uta dvir iti 
somasaṃskārārthatvāt sakṛd iti prāpte brūmaḥ  aindravāyave dvir bhakṣayitavyam iti 
kutaḥ vacanāt vacanam idaṃ bhavati dvir aindravāyavasya bhakṣayati dvir hy etasya vaṣaṭkarotīti nāsti vacanasyātibhāraḥ 
some 'vacanād bhakṣo na vidyate 
jyotiṣṭome samāmananti somān 
teṣu saṃdehaḥ  kiṃ teṣāṃ śeṣo bhakṣayitavyaḥ uta neti 
kiṃ prāptam some bhakṣo na vidyate 
kasmāt avacanāt na śakyam asati vacane 'dhyavasātuṃ bhakṣaṇam 
tasmāt somaśeṣo na bhakṣayitavya iti 
syād vānyārthadarśanāt 
vacanāni tv apūrvatvāt tasmād yathopadeśaṃ syuḥ 
nanu darśanam idam prāptir vaktavyā 
ucyate  vacanāni tarhi bhaviṣyanti 
sarvataḥ parihāram āśvinaṃ bhakṣayati 
tasmāt sarvā diśaḥ śṛṇotīti viśiṣṭaṃ bhakṣaṇaṃ vidhīyate 
apūrvatvād bhakṣānuvādo nāvakalpate 
api ca evam apūrvam arthaṃ vidadhato 'rthavattā bhaviṣyati 
tasmād yatraiva viśiṣṭaṃ bhakṣaṇaṃ śrūyate tatraiva bhavati nātiprasajyate 
camaseṣu samākhyānāt saṃyogasya tannimittatvāt 
jyotiṣṭoma eva śruyate  praitu hotuś camasaḥ pra brahmaṇaḥ prodgātṝṇāṃ pra yajamānasya prayantu sadasyānām iti 
tatra saṃdehaḥ  kiṃ camasinām asti bhakṣaḥ neti 
kiṃ prāptam neti brūmaḥ nātiprasajyata ity uktam 
evaṃ prāpte brūmaḥ  camaseṣv asti bhakṣa iti 
kutaḥ samākhyānāt hotuś camaso brahmaṇaś camasa udgātuś camasa iti samākhyayā nirdiśyate hotā yatra camati camiṣyati acamīd vā sa hotuś camasaḥ 
yady atra hotā na camen na hotuś camaso bhavet 
tasmāc camatīti 
atha takṣaṇādīny āśrīyeran 
tathā saṃbandhāpahnavād ataccamasataiva syāt dravyāntaraṃ syāt 
tasmāc cābrāhmaṇasya somaṃ pratiṣedhati sa yadi rājanyaṃ vaiśyaṃ vā yājayet sa yadi somaṃ vibhakṣayiṣet nyagrodhastibhīrāhṛtya tāḥ saṃpiṣya dadhany unmṛja tasmai bhakṣaṃ prayacchet na somam iti bhakṣānivṛttiṃ darśayati 
saiṣa bhakṣāśaṅkaivaṃ saty upapadyate yadi camasino 'sti bhakṣaḥ tasmād astīti manyāmahe 
udgātṛcamasam ekaḥ śrutisaṃyogāt 
nanu bahuvacanaṃ śrūyate  tena bahavo bhakṣayeyuḥ 
ucyate śrūyate bahuvacanam tad udgātṛprātipadikagatam tad vivakṣitaṃ sad udgātṛbahutvaṃ brūyāt ekaś cogātā tatra bahutvaṃ śrūyamāṇam api na śaknuyād udgātṛbhedaṃ kartum 
tasmād avivakṣitaṃ bahuvacanam anumānaṃ hy etat bahūnāṃ camasa iti 
katham yad bahuṣu prātipadikaṃ vartate tato bahuvacanaṃ bhavati bahuvacanaṃ tu tato dṛśyate prodgātṝṇām iti 
tasmān nūnaṃ bahūnāṃ camasa ity anumānam 
pratyakṣaṃ tv eka udgātā na dvitīyaḥ na tṛtīyaḥ 
anumānāc ca pratyakṣaṃ kāraṇaṃ balavad bhavet 
tasmād ekasya camasaḥ sa codgātur iti 
sarve vā sarvasaṃyogāt 
sarve vā bhakṣayeyuḥ ekasminn udgātari bhakṣayati bahuvacanaṃ pramādādhītam iti gamyate 
na hi tad anūdyate na vidhīyata iti 
nanu sarveṣv api bhakṣayatsūdgātṛśabdaḥ pramādo gamyate 
ucyate  lakṣaṇārtho 'pi tāvat saṃbhaviṣyati udgātṛprabhṛtaya iti 
stotrakāriṇāṃ vā tatsaṃyogād bahuśruteḥ 
sarve tu vedasaṃyogāt kāraṇād ekadeśo syāt 
tasmād audgātreṇa saṃbaddhāśvatvāra udgātṛcamasaṃ bhakṣayeyur iti 
yatra kāraṇam asti tatrāpi subrahmaṇyā udgātāraḥ yathā  udgātṛśabdo viniṣadyodgātāraḥ sāmnā stuvata iti stotrakāriṣu tathedam api vacanam udgātāro nāpavyāhareyur uttamāyām eṣottamā ity apasubrahmaṇyānām eva 
grāvastuto bhakṣo na vidyate 'nāmnānāt 
jyotiṣṭome grāvastun nāma hotṛpuruṣaḥ 
tatra saṃdehaḥ  kiṃ sa somaṃ bhakṣayet neti 
ucyate  grāvastun na bakṣayet 
kutaḥ yato 'sya bhakṣaṃ nāmananti 
hāriyojane camasinām adhikāra iti manyamāna evaṃ ha smāha nāsyāmnāyate bhakṣa iti 
hāriyojane vā sarvasaṃyogāt 
camasināṃ vā saṃnidhānāt 
vāśabdaḥ pakṣaṃ vyāvartayati 
naitad asti grāvastuto hāriyojane bhakṣa iti camasināṃ tatrādhikāro na sarveṣām 
katham camasinām eṣa vibhāgaḥ camasino 'nyāṃś camasān yathā  camasaṃ bhakṣayantīty anūdya camasina eva vadati athaitasya hāriyojanasya sarva eva lipsanta iti 
ekaṃ hīdaṃ vākyam athaitasyety athaśabdaprayogāt anantaravṛttam apekṣate 
atha sarva evety evaśabdaḥ sāmarthyāt sarvān pūrvaprakṛtān apekṣate ato manyāmahe  yathā camasam anyāṃś camasāṃś camasino bhakṣayantīty anena pūrveṇa athaitasya hāriyojanasyety etasyaikavākyatā bhavatīti 
tena camasināṃ saṃnihitānām eṣa vibhāgaḥ yathā camasam anyatra hāriyojane tu sarva eveti 
sarveṣāṃ tu vidhitvāt tadarthā camasiśrutiḥ 
tuśabdaḥ pakṣaṃ vyāvartayati 
naitad asti  camasina eva hāriyojane lipsanta iti sarve tu vidhīyante hāriyojane sarve bhakṣayantīti na punaś camasina iti saṃbandhaḥ śakyate vidhātum 
dvau hi saṃbandhāv asmin vākye 'pūrvau na śakyete vidhātum 
tasmād anyā vacanavyaktiḥ 
vaṣaṭkārāc ca bhakṣayet 
atha kiṃ samākhyaivaikā bhakṣakāraṇam neti brūmaḥ vaṣaṭkārāc ca bhakṣayet vaṣaṭkāraś ca bhakṣaṇe nimittam 
katham vacanāt evaṃ hi śrūyate  vaṣaṭkartuḥ prathamabhakṣa iti bhakṣaṇasyāprāptatvāt na prāthamy avidhānārtha eṣa śabdaḥ prāthamy aviśiṣṭaṃ bhakṣaṇam eva vidadhātīti 
homābhiṣavābhyāṃ ca 
pratyakṣopadeśāc camasānām avyaktaḥ śeṣe 
idaṃ śrūyate  praitu hotuś camasaḥ pra brahmaṇaḥ prodgātṝṇām iti 
tatra saṃdehaḥ  camaseṣu homābhiṣavayoḥ kartāro vaṣaṭkartāraś ca kiṃ bhakṣayeyuḥ uta neti 
kiṃ prāptam na bhakṣayeyuḥ pratyakṣopadeśāc camasānāṃ camasinaḥ prati 
praitu hotuś camasa ityevamādibhir viśeṣavacanaiḥ homābhiṣavakāriṇāṃ sāmānyavākyena yaḥ somo bhakṣaṇena saṃskartavyaḥ sa camaseṣu camasibhir iti athedānīm anyan nimittaṃ kva bhaviṣyati avyaktaḥ sāmānyanimittaḥ kva śeṣe bhaviṣyati yatra na camasinaḥ 
syād vā kāraṇabhāvād anirdeśaś camasānāṃ kartus tadvacanatvāt 
camase cānyadarśanāt 
camase cānyāṃś camasino darśayati  camasāṃś camasādhvaryave prayacchati 
tān sa vaṣaṭkartre haratīti 
eko hi svaś camaso vaṣaṭkartre hriyate tena bahuharaṇadarśanaṃ nāvakalpate yadi vaṣaṭkartrādayo na camaseṣu bhakṣayeyuḥ 
tasmād bhakṣayantīti 
atha yatraikasmin pātre bahavo bhakṣayanti kas tatra krama iti 
ucyate 
ekapātre kramād adhvaryuḥ pūrvo bhakṣayet 
tasya hi kramo bhakṣayitum yasya haste somaḥ 
hotā vā mantravarṇāt 
hotā vā pūrvo bhakṣayet mantravarṇāt mantravarṇo hi tathā  hotuś cit pūrve haviradyam āśateti tathā  hoteva naḥ prathamaḥ pāhīti 
vacanāc ca 
kāraṇānupūrvyāc ca 
prathaṃ hi vaṣaṭkaraṇaṃ nimittaṃ hotuḥ tato homo 'dhvaryor nimittam 
nimittānupūrvyāc ca naimittikānupūrvye kramānurodhaḥ 
vacanād anujñātabhakṣaṇam 
atha ya ekapātre somo 'nekena bhakṣyate kiṃ tatrānujñāpya ananujñāpya vā bhakṣayitavyam utānujñāpyaiveti 
lāghavād aniyamo prāpta ucyate  anujñāpya bhakṣayitavyam iti 
kasmāt vacanāt idaṃ vacanaṃ bhavati  tasmāt somo nānupahūtena peya iti 
upahvānaṃ cānujñāpanam 
prāptisūtram etat 
athānujñātena bhakṣayitavyam iti sthite kiṃ laukikena vacanenānujñāpayitavyam uta vaidikeneti 
aniyamāl laukikeneti prāpta ucyate 
tadupahūta upahūyasvety anenānujñāpayel liṅgāt 
tatrārthāt prativacanam 
etad avagatam  tadupahūta upahūyasvety anenānujñāpayed iti 
atha prativacane saṃdehaḥ  kiṃ laukikaṃ prativacanam utaitad eveti 
kiṃ prāptam etad vaidikam praśne viniyuktam 
laukikam anyat prativacanaṃ bhavitaum arhati 
evaṃ prāpte brūmaḥ  tatraitad eva prativacanam iti 
nanu praśnaliṅgam etad upahūyasveti 
ucyate  yad asya pūrvam upahūta iti prativacanasya samartham tat prativacanakārye baviṣyati 
āha  viparītam etat samāmnānam pūrvaṃ hi praśnena bhavitavyam tataḥ prativacanena 
ucyate  arthāt pūrvaṃ prativacanakārye bhaviṣyati artho hi kramād balīyān iti 
tadekapātrāṇāṃ samavāyāt 
yājyāpanayenāpanīto bhakṣaḥ pravaravat 
asti jyotiṣṭomaḥ tatra ṛtuyāgeṣu śrūyate  yajamānasya yājyā so 'bhipreṣyati hotar etad yajeti svayaṃ yā niṣpadya yajatīti 
yadā svayaṃ yajati tadā saṃdehaḥ  kim asya bhakṣo 'sti nāstīti 
tad ucyate  yājyāyām apanīyamānāyāṃ nāpanīyeta bhakṣaṇam hotur eva tu bhakṣaṇaṃ syāt na yajamānasyeti 
kutaḥ anyā hi yājyā anyad bhakṣaṇam na cānyasminn apanīyamāne 'nyad apanīyate 
yathā tasyām eva yājyāyām apanīyamānāyāṃ pravaro nāpanīyate tadvad etad apīti 
yaṣṭur vā kāraṇāgamāt 
yaṣṭur vā bhakṣaḥ syāt 
kutaḥ kāraṇāgamāt bhakṣasya kāraṇaṃ vaṣaṭkāraḥ sa ca yājyāyām āgacchantyām āgacchati 
evaṃ hi śrūyate  yājyāyā adhi vaṣaṭkarotīti 
nanv etad uktam  yajamānenāpi prayujyamānāyāṃ hotā adhi vaṣaṭkarotīti 
naiṣa samādhiḥ anavānatā yaṣṭavyam vaṣaṭkāreṇa yāgaḥ kriyate na yājyāmatreṇa 
tasmād ā vaṣaṭkārān nāvānitavyaṃ yajamānena anyaś ced vaṣaṭkuryād avānyād yajamānaḥ 
na ca yajeta 
yaṣṭavye cāsau codyate na yājyāmātravacane svayaṃ nipadya yajatīti sāṅgasya niṣadyayāge vidhānāt 
pravṛttatvāt pravarasyānapāyaḥ 
phalacamaso naimittiko bhakṣavikāraḥ śrutisaṃyogāt 
jyotiṣṭome śrūyate  sa yadi rājanyaṃ vā vaiṣyaṃ vā yājayet sa yadi somaṃ vibhakṣayiṣet nyagrodhastibhīr āhṛtya tāḥ saṃpiṣya dadhany unmṛjya tamasmai bhakṣaṃ prayacchen na somam iti 
tatra saṃdehaḥ  kiṃ phalacamaso bhakṣavikāraḥ utejyāvikāra iti 
kiṃ phalacamasaṃ bhakṣayed ity arthaḥ uta phalacamasena yajeteti 
kiṃ prāptam phalacamaso naimittiko bhakṣavikāraḥ bhakṣaṇena hi śrutenaikavākyatā bhavatīti tasmai bhakṣaṃ prayacched iti na tena yajetetiśabdo 'sti tasmād bhakṣavikāraḥ 
ijyāvikāro vā saṃskārasya tadarthatvāt 
āha  kathaṃ yajisaṃbandhe 'sati ijyāvikāro bhaviṣyatīti 
ucyate  asti yajisaṃbandhaḥ 
katham iti 
yadi rājanyaṃ vā vaiṣyaṃ vā yājayet nyagrodhastibhīḥ saṃpiṣya tam asmai bhakṣaṃ prayacchet yājayitum iti gamyate 
bhakṣasaṃbandhe hi na pūrvam uttareṇa saṃbadhyate yadi somaṃ bhakṣaṇena saṃskartum icchen nyagrodhastibhīḥ saṃskuryād iti 
tasmān na bhakṣaṇasaṃbandhaḥ 
yāgo hi prakṛto 'sti tena saha saṃbhantsyate na doṣo bhaviṣyati 
nanu tasmai bhakṣaṃ prayacched itivacanād bhakṣasādhanam iti gamyate na yāgasādhanam iti bhakṣaśabdānantaryāt 
ucyate  śrūyamāṇe saṃbandhe 'narthakam iti kṛtvā prakṛtasaṃbandha ity ucyate 
kathaṃ tu bhakṣasaṃbandha iti 
yad dhi yāgadravyaṃ bhakṣayitavyam tac codakena bhavati tasmād bhakṣasaṃbandhaṃ labhate bhakṣasaṃbandhena ca yāgasaṃbandha eva lakṣyate yadi tenejyate tataḥ sa bhakṣo bhavati tasmād bhakṣavacanāt sutarāṃ tenejyata iti gamyate saiṣā vyavadhāraṇakalpanā 
tasmai bhaksaṃ prayacchet tam asmai bhakṣaṃ kuryād ity arthaḥ yathā sa bhakṣo bhavati tathā kuryād iti yadi ca tenejyate tato 'yaṃ bhakṣo bhavati 
tasmāt tena yaṣṭavyam iti 
homāt 
homaviśeṣavacanaṃ bhavati  yadānyāṃś camasāñ juhvati athaitasya darbhataruṇakenopahatya juhotīti 
ijyāvikāre sati darbhataruṇakeneti juhotau guṇavacanam avakalpate 
tasmād apījyāvikāraḥ 
camasaiś ca tulyakālatvāt 
yadānyāṃś cāmasān unnayanti athainaṃ camasam unnayantīti 
ijyāvikāre saty unnayanadarśanaṃ yujyate na bhakṣavikāre 
tasmād apījyāvikāraḥ 
liṅgadarśanāc ca 
itaś ca paśyāmaḥ  ijyāvikāra iti 
kutaḥ liṅgadarśanāt 
kiṃ liṅgaṃ bhavati somapratiṣedhānuvādaḥ tasmai bhakṣaṃ prayacchet na somam iti ijyāvikāre sati somo na bhakṣyate 
tasmāt paśyāmaḥ  ijyāvikāra iti 
anuprasarpiṣu sāmānyāt 
brāhmaṇā vā tulyaśabdatvāt 
brāhmaṇā vā rājanyacamasam anuprasarpeyuḥ 
katham śataṃ brāhmaṇāḥ somaṃ bhakṣayantīti vidhiḥ śrutyā brāhmaṇagatām eva saṃkhyām āha 
tasmāc chataṃ brāhmaṇāḥ teṣāṃ bhakṣaṇārtham anuprasarpatām ekaikasmiṃś camase daśadaśopadiśyante 
tasmād brāhmaṇāśatasya daśa brāhmaṇā rājanyacamasam anuprasarpeyur iti 
sarvārtham aprakaraṇāt 
anārabhya kiṃcid ucyate  yasya khādiraḥ sruvo bhavati sa chadasām eva rasenāvadyati sarasā asyāhutayo bhavanti 
yasya parṇamayī juhūr bhavati na sa pāpaṃ ślokaṃ śṛṇotītyevamādi 
tatra saṃdehaḥ  kiṃ khādiratā sruve pālāśatā juhvām prakṛtau niviśate uta prakṛtau vikṛtau ceti 
kiṃ prāptam sarvārtham aprakaraṇāt prakṛtivikṛtyartham evaṃjātīyakam 
kutaḥ aprakaraṇāt na kasyacid prakaraṇe śrūyante tāni vākyena sarvatra bhaveyur iti 
prakṛtau vādviruktatvāt 
prakṛtau vā niviśerann anārabhyādhītāni pātrāṇi 
kutaḥ adviruktatvāt evam adviruktaṃ bhaviṣyatīti 
dviruktāyāṃ ko doṣaḥ asaṃbhava iti brūmaḥ  yad dhi prakṛtau vikṛtau ca bhavati asti tat prakṛtau 
prakṛtau ced asti codakenaiva vikṛtiṃ prāpnoti tato nānārabhya vidhim ākāṅkṣati 
tasmād anākāṅkṣitatvād anārabhyavidhir na tatra vidadhāti tena brūmaḥ  prakṛtyartha eveti 
tad varjantu vacanaprāpte 
darśanād iti cet 
yady anārabhyavidhiś codakād balīyān anārabhyavidhinā prāpte na codakam ākāṅkṣati nirākāṅkṣe vaikṛte karmaṇi codako naiva prāpnoti 
tatra prayājādīnāṃ darśanaṃ naivopapadyeta dṛśyante ca prayājādayaḥ kvacit prayāje prayāje kṛṣṇalaṃ juhotīti 
atha codako balīyān tata etaddarśanam upapadyate 
tasmāt prakṛtyartho 'nārabhyavidhiḥ 
na codanaikārthyāt 
na prakṛtyarthaḥ sarvārtha iti brūmaḥ aprakaraṇe samāmnānāt 
yad uktam anārabhyavidhinā nirākāṅkṣasya na codaka iti tan nopapadyate 
na hy anārabhyavidhiś codanāṃ nirākāṅkṣīkaroti prāpte hi codake na sruve khādiratānārabhyavidhinā śakyā vidhātum 
asati codake 'nārabhyavidhir api nāsti na cānārabhyavidhiḥ sruvaṃ prāpayati tasya ca khādiratām 
kutaḥ codanaikārthyāt 
ekārthā hi codanā yasya khādiraḥ sruvo bhavatīti 
na cātra sruvaḥ khādiratā cobhayaṃ vidhīyate sruvasya sataḥ khādiratām eṣa śabda āha sa ca codakena prāptaḥ 
tasmād asti codakaḥ sa hy anārabhyavidhivākyasya pratyakṣatvāt taṃ varjayitvānyaṃ prāpayati 
tasmāt prakṛtivikṛtyartho 'nārabhyavidhiḥ 
utpattir iti cet 
iti cet paśyasi  utpattir eṣāṃ prakṛtividhibhis tulyā prakṛtāv aṅgāni saṃkṣepeṇa vistareṇa cocyante  pañca prayājān yacatīti saṃkṣepeṇa 
samidho yajatītyevamādinā vistareṇa 
ihāpi yasya khādiraḥ sruvo bhavatītyevamādir vistāraḥ yasyaivaṃrūpāḥ sruva iti saṃkṣepaḥ 
evaṃrūpaḥ prakṛtau vidhir dṛṣṭaḥ ayam apy evaṃrūpaḥ tasmāt prākṛta iti sāmānyato dṛṣṭānumānam 
tasmāt prakṛtyartho 'nārabhyavidhir iti 
na tulyatvāt 
naitad evam 
na hy evaṃjātīyakaṃ sāmānyatodṛṣṭaṃ sādhakaṃ bhavati kevalam atra prākṛtavidhisārūpyam na tu prakṛtāv etad bhavatīti pramāṇam asti 
api ca vikṛtāv api saṃkṣepavistārābhyām aṅgāni vidhīyante tisra āhutīr juhotīti saṃkṣepaḥ āmanam asyāmanasya devā iti vistāraḥ 
ato vaikṛtair apy anārabhyavidhayas tulyāḥ tasmād ayam ahetuḥ prakṛtiniveśasya 
codanārthakārtsnyāt tu mukhyavipratiṣedhāt prakṛtyarthaḥ 
nānārabhyavidhiḥ saṃbadhyate 
tasya vaikṛtasya mukhyasya anārabhyavidhir vākyaśeṣaḥ prakṛtau veti vipratiṣedhe codakasāmarthyāt prākṛte vākyaśeṣe prāpte 'nārabhyavidhir na bhaviṣyati 
tasmād anārabhyavidhiḥ prakṛtyartha iti 
prakaraṇaviśeṣāt tu vikṛtau virodhi syāt 
anārabhya kiṃcit sāmidhenīnāṃ parimāṇam āmnātam  saptadaśa sāmidhenīr anubrūyād iti 
tatra saṃdehaḥ  kim etat prakṛtau uta vikṛtāv iti 
kiṃ prāptam pūrveṇa nyāyena prakṛtāv iti prāptam prakṛtau ca pāñcadaśyam āmnātam tena vikalpa iti 
naimittakaṃ tu prakṛtau tadvikāraḥ saṃyogaviśeṣāt 
darśapūrṇamāsayor āmnātam  godohanena paśukāmasya praṇayed iti tathā  agnīṣomīye paśau śrūyate yūpaṃ prakṛtya bailvo brahmavarcaskāmena kartavya iti 
evaṃjātīyakeṣu saṃdehaḥ  kiṃ prakṛtau niveśaḥ vikṛtau veti 
kiṃ prāptam vikṛtāv iti prakṛtīr anyena pātreṇa yūpena ca nirākāṅkṣāḥ 
evaṃ prāpte brūmaḥ  prakṛtau naimittikaṃ niviśate nimittasaṃyogena vidhānāt khādirapālāśarauhitakā aviśeṣeṇoktāḥ camasaś ca godohanaṃ bailvaś ca viśeṣavihitau viśeṣavidhinā cāviśeṣavidhir bādhyate 
prakaraṇaṃ sāmānyam nimittasaṃyogo viśeṣaḥ sāmānyena yat prāpnoti tat parokṣaṃ lakṣaṇayā 
yat tu viśeṣeṇa tat pratyakṣaṃ śrutyā śrutiś ca lakṣaṇāyā balīyasī pratyakṣaṃ ca parokṣāt 
tasmāt prakṛtāv eva syāt 
iṣṭyartham agnyādheyaṃ prakaraṇāt 
na vā tāsāṃ tadarthatvāt 
pavamāneṣṭayo hy agnyarthāḥ yady agnir iṣṭyarthaḥ syāt tatas tadartham agnyādheyam iṣṭīnām upakuryāt 
niṣphalās tv iṣṭayaḥ tadartham agnyādheyam api niṣphalaṃ syāt 
kathaṃ punar agnyarthatā pavamāneṣṭīnām niṣprayojanatvād eva prayojanavattvāc cāgnīnām 
bhāvayitavyā apīṣṭayo bhūtānām agnīnām arthena kriyeran 
tasmād agnyādheyaṃ pavamāneṣṭyartham 
liṅgadarśanāc ca 
liṅgaṃ darśayati yathāgnyarthāḥ pavamāneṣṭaya iti 
kiṃ liṅgam jīryati vā eṣa āhitaḥ paśur yad agniḥ tad etāny evāgnyādheyasya havīṃṣi saṃvatsare nirvapet tena vā eṣa na jīryati tenainaṃ punar navaṃ karoti tan na sūkṣmam iti 
tatprakṛtyarthaṃ yathānyenārabhyavādāḥ 
tad etad ādhānaṃ kiṃ prakṛtyartham uta sarvakarmārtham iti saṃdehaḥ 
kiṃ prāptam ucyate tat prakṛtyartham 
katham yathānye 'nārabhyavādāḥ prakṛtyarthāḥ tenaiva hetunā 
sarvārthaṃ vādhānasya svakālatvāt 
api cāsya svataḥ kālo vidhīyate sa na vidhātavyaḥ yadā jyotiṣṭomasya prayogaḥ tadedaṃ kartavyam 
tadā ca vasantaḥ 
evaṃ yadā darśapūrṇamāsayoḥ prayogaḥ tadā kartavyam 
tadā paurṇamāsy amāvāsyā vā 
aprakṛtyarthaṃ tu na prakṛtiprayoge kriyeta tatra kālavacanaṃ yuktam 
tasmān na prakṛtyartham 
tāsām agniḥ prakṛtitaḥ prayājavat syāt 
santi pavamāneṣṭavyaḥ  agnaye pavamānāyetyevamādyāḥ 
tatra saṃdehaḥ  kiṃ pavamāneṣṭisaṃskṛte 'gnau pavamāneṣṭayaḥ kartavyāḥ uta neti 
kiṃ prāptam tāsāṃ khalu pavamāneṣṭīnāṃ pavamāneṣṭisaṃskṛto 'gniḥ prakṛtitaḥ syāt 
kutaḥ codakasāmarthyāt prayājavat yathāsu prayājā bhavanti codakena evaṃ pavamāneṣṭisaṃskṛtā agnayo 'pi bhaveyuḥ 
na vā tāsāṃ tadarthatvāt 
tulyaḥ sarveṣāṃ paśuvidhiḥ prakaraṇāviśeṣāt 
jyotiṣṭome paśur agnīṣomīyaḥ  yo dīkṣito yad agnīṣomīyaṃ paśum ālabhata iti tathā savanīyo 'nubandhyaś ca 
santi ca paśudharmāḥ upākaraṇam upānayanam akṣayā bandhaḥ yūpe niyojanaṃ saṃjñapanaṃ viśasanam ityevamādayaḥ 
te kiṃ sarveṣām agnīṣomīyasavanīyānubandhyānām uta agnīṣomīyasya savanīyasya vā utāgniṣomīyasyaiveti 
kiṃ prāptam aviśeṣat sarvapaśūnām 
katham aviśeṣaḥ jyotiṣṭomaprakaraṇe sarve paśavaḥ samāmnātāḥ tatprakaraṇāpannatvāt sarve paśudharmāḥ saṃbadhyante na caiṣāṃ tatra kaścid viśeṣaḥ 
sthānāc ca pūrvasya 
yad uktam  prakaraṇāt savanīyārthā iti etad gṛhṇīmaḥ kramāc cāgnīṣomīyasya 
tasya hi krama aupavasathye 'hani samāmnātam tasmād dvayor apīti 
śvas tv ekeṣāṃ tatra prākśrutir guṇārthā 
ekeṣāṃ śākhināṃ śvaḥ savanīyānām āmnānam tad apekṣyeyam eṣāṃ guṇārthā punaḥśrutiḥ 
kaḥ punar guṇaḥ yad arthaiṣā śrutiḥ 
ucyate  paśūn saṃkīrtya yathā vai matsyo 'vidito janam avadhunute evam vaite 'prajñāyamānā janam avadhunvata ity eṣām avijñāne doṣam abhidhāya ebhiḥ kathaṃ savanāni paśumantītipraśnarūpakeṇa vapāpracāro guṇo vidhīyate tad arthaiṣā śrutiḥ vapāpracāreṇaikavākyatvāt 
kim ataḥ yady evam na savanīyānāṃ prakaraṇena paśudharmāḥ kramād agnīṣomīyārthā eveti 
kiṃ punas tac chva āmnānam āśvinaṃ grahaṃ gṛhītvā trivṛtā yūpaṃ parivīyāgneyaṃ savanīyapaśum upākarotīti 
tenotkṛṣṭasya kālavidhir iti cet 
naikadeśatvāt 
naitad evam agnīṣomīyārthā evaite kramāt 
āśvinakālaṃ hy āmnānaṃ vidhānārtham 
guṇārtha etasmin vākyaṃ bhidyeta na vidhānārthe 
na hi vapāpracāreṇotkṛṣṭasya kālavidhiḥ saṃbhavati 
ekadeśo hi vapādravyaṃ tena saṃnipātino vapāsaṃskārāt utkarṣen nopākaraṇam 
artheneti cet 
āha  arthena tarhy utkṛṣṭasya kālo vidhīyate 
muṣṭinā pidhāya vapoddharaṇam āsīta ā vapāhomād iti śrūyate 
pūrvedyur vapoddharaṇaṃ muṣṭinā pidhāya na śaknuyād etāvantaṃ kālamāsīnenāvasthātum avaśyam āhāravihārādayas tena kartavyā iti 
na śrutivipratiṣedhāt 
naitad evam śrutivipratiṣedho bhaved evam na ca śrutivipratiṣedhaḥ tṛṇamuṣṭinā parṇamuṣṭinā vā pidhāyiṣyate 
nanv āsta ity upaveśane bhavati 
nāvaśyam upaveśana eva audāsīnye 'pi dṛśyate 
tad yathā  gṛhyāṇi parigṛhyāste kṣetrāṇi parigṛhyāsta ity anupadeśane 'pi bhavati vyāpāranivṛttau 
ihāpi tṛṇamuṣṭinā parṇamuṣṭinā vā pidhāya ā vapāhomād udāsiṣyate 
tasmād āśvinakālam āmnānaṃ vidhānārtham na savanīyānāṃ prakaraṇe paśudharmāḥ tasmān na savanīyārthāḥ 
sthānāt tu pūrvasya saṃskārasya tad arthatvāt 
nāsti savanīyānāṃ prakaraṇam ity evaṃ sati pūrveṇaiva hetunā sthānena pūrvasyāgnīṣomīyasya bhavitum arhati 
saṃskāro 'yaṃ paśuyāgaprayuktaḥ na jyotiṣṭomaprayuktaḥ jyotiṣṭomaprayuktatve na viśeṣaḥ paśūnāṃ syāt 
paśuyāgā api hi dharmān prayoktum apūrvatvāt samarthāḥ prakaraṇavantaś ca 
tasmāt kramād agnīṣomīyadharmā iti 
liṅgadarśanāc ca 
itaś ca paśyāmo 'gnīṣomīyārtāḥ paśudharmā iti 
kutaḥ liṅgadarśanāt 
liṅgam asminn arthe bhavati vapayā prātaḥsavane caranti puroḍāśena mādhyaṃdine savana iti paśupuroḍāśaṃ darśayati 
itarathā samānavidhāneṣu sarveṣu paśuṣv agnīṣomayor devatayoḥ saṃskārārthaḥ san puroḍāśaḥ sāmarthyād agnīṣomīyasya bhaven na savanīyasya tayor devatayor abhāvāt darśayati ca 
tasmād agnīṣomīyārthā iti 
acodanā guṇārthena 
idaṃ padottaraṃ sūtram 
āha nanu chidrāpidhānārthaḥ paśupuroḍāśaḥ 
neti brūmaḥ acodanā guṇārthena tasya chidrāpidhānārthena na codanā arthavādaḥ sa ity uktam 
tasmād devatāsaṃskārārthaḥ tasmād agnīṣomīyārthatve savanīye puroḍāśasya darśanam upapadyate na sādhāraṇye 
tasmād agnīṣomīyārthāḥ paśudharmā iti 
dohayoḥ kālabhedād asaṃyuktaṃ śṛtaṃ syāt 
asti sāyaṃdohaḥ tathāsti prātardohaḥ 
santi tu dohadharmāḥ śākhāharaṇam gavāṃ prasthāpanam prasāvanam godohanam ityevamādayaḥ 
te kiṃ sāyaṃdohārthāḥ utobhayārthā iti 
kiṃ tāvat prāptam dohayos tayor asaṃyuktaṃ dharmaiḥ śṛtaṃ bhavet 
kasmāt sāyaṃdohasya hi krama aupavasathye 'hani śākhāharaṇādīn samāmananti tasminn evāhani sāyaṃdohaḥ 
tasmāt kramāt sāyaṃdohārthā dohadharmā iti 
prakaraṇāvibhāgād vā tatsaṃyuktasya kālaśāstram 
prakaraṇaṃ hi sādhāraṇam yathaiva dadhna evaṃ payasaḥ kramāc ca prakaraṇaṃ balavattaram tasmād ubhayārthā dohadharmāḥ 
api ca na sāyaṃdohasya pūrvedyur āmnānam 
kva tarhi uttaredyuḥ 
katham evam āmananti  aindraṃ dadhy amāvāsyāyām aindraṃ payo 'māvāsyāyām iti amāvāsyāyāṃ hy ubhayaṃ sāṅgaṃ codyate 
sa eṣa sāyaṃdoho 'rthāt pūrvedyur anuṣṭhīyate svabhāva eṣa dadhnaḥ yat pūrvedyur upakrāntam aparedyur abhinirvartate 
tasmāt sāyaṃdohasya krama āmātā ity etad eva tāvan nāsti 
ata ubhayārthā dohadharmā iti 
tadvat savanāntare grahāmnānam 
raśanā ca liṅgadarśanāt 
asti jyotiṣṭome paśur agnīṣomīyaḥ  yo dīkṣito yad agnīṣomīyaṃ paśum ālabhata iti 
tatra raśanā śrūyate raśanādharmāś ca  trivṛd bhavati darbhamayī bhavati prapiṣṭānāṃ kartavyā ceti 
tatra saṃdehaḥ  kim ete dharmā agnīṣomīyaraśanāyāḥ savanīyaraśanāyāś ca sādhāraṇāḥ utāgnīṣomīyaraśanāyā eveti 
kiṃ prāptam prakaraṇād agnīṣomīyaraśanāyā iti 
ārācchiṣṭam asaṃyuktam itaraiḥ saṃnidhānāt 
dūrād yac chiṣyate jyotiṣṭomasya yathaupasadānuvākyākāṇḍe 'ṃśvadābhyau 
tatra saṃdehaḥ  kiṃ jyotiṣṭomasamāmnātā grahadharmāḥ kartavyāḥ uta neti 
kiṃ prāptam na kartavyāḥ asaṃnidhānāt yathā  payasā maitrāvaruṇaṃ śrīṇātīti vacanāt maitrāvaruṇasyaiva śravaṇam na sarveṣām 
evam idam api dharmajātaṃ prakaraṇasthānām eva na sarveṣām iti 
saṃyuktaṃ vā tadarthatvāc cheṣasya tannimittatvāt 
nirdeśād vyavatiṣṭheta 
yad uktam  yathā maitrāvaruṇaṃ payasā śrīṇātīti tad yuktam śrayaṇe vacanāt prakaraṇaṃ bādhitvā vyavasthānam 
iha tu viparītam tatra sarveṣu graheṣu prakaraṇam viśiṣṭeṣu vākyam 
iha tu sarveṣu graheṣu vākyam viśiṣṭeṣu prakaraṇam 
tasmād aprakaraṇasthasyāpi dharmā iti 
agnyaṅgaprakaraṇe tadvat 
anārabhyāgnim ucyate  citriṇīr upadadhāti vajriṇīr upadadhāti bhūteṣṭakā upadadhātīti 
santi tu prakaraṇe iṣṭakādharmāḥ akhaṇḍām akṛṣṇalām iṣṭakāṃ kuryād iti 
tatha bhasmanā iṣṭakāḥ saṃyujyād iti 
tatra saṃdehaḥ  kim aprakaraṇe samāmnātānām ime dharmāḥ kartavyāḥ uta neti 
kiṃ prāptam na kartavyāḥ 
kutaḥ asaṃnidhānād iti prāpte ucyate  agnyaṅgam evaṃjātīyakaṃ tadvad eva syāt yadvad grahāḥ 
prakaraṇād dhi vākyaṃ balavat 
amūṣāṃ ceṣṭakānām agnyarthatvāt 
naimittikam atulyatvād asamānavidhānaṃ syāt 
jyotiṣṭome śrūyate  sa yadi rājanyaṃ vā vaiśyaṃ vā yājayet sa yadi somaṃ vibhakṣayiṣet nyagrodhastibhīr āhṛtya tāḥ saṃpiṣya dadhany unmṛjya tamasmai bhakṣaṃ prayacchen na somam iti 
jyotiṣṭome santi somadharmāḥ mānam upāvaharaṇaṃ krayo 'bhiṣava ityevamādayaḥ 
tatra saṃdehaḥ  kiṃ samānavidhānā ime dharmāḥ somasya phalacamasya ca uta somadharmāḥ phalacamasasya tu tadvikāratvād iti 
guṇakāmānāṃ pravṛttir vā prayojanam adhikaraṇacintāyāḥ 
kiṃ prāptam samānavidhānāḥ prakaraṇāvibhāgād iti prāpte ucyate  naimittikam evaṃjātīyakaṃ asamānavidhānaṃ syāt 
kutaḥ atulyatvāt atulyaḥ somena phalacamasaḥ somo nityavad āmnātāḥ phalacamaso naimittikaḥ 
kim ataḥ yady evam dharmā api nityavad āmnātāḥ na śakyā anityavat kartum 
yadi sādhāraṇāḥ tatrānārabhyo 'rtho vidhīyeta 
api ca naimittikaḥ phalacamasaḥ sa somadharmān gṛhṇāti tatra dharmāḥ sādhāraṇāḥ santo dviruktā ity ucyeran 
tasmād asamānavidhānāḥ 
pratinidhiś ca tadvat 
tadvat prayojanaikatvāt 
naitad asti  asamānavidhānaḥ pratinidhir iti tadvat syāt yadvac chrutaḥ na prakṛtivikārabhāvaḥ 
kutaḥ vrīhitvaṃ hi vrīhidharmāṇāṃ vrīhivyaktau nimittam 
na ca vrīhitvasya sthāne nīvāratvaṃ bhavatīti śrūyate tasmān na prakṛtivikārabhāvaḥ 
kathaṃ tarhi nīvāreṣu dharmā bhavantīti 
ucyate  yā vrīhitvena paricchinnā vrīhivyaktayaḥ nīvāreṣu tāḥ santi 
tāsām arthena te dharmāḥ kriyante tāsāṃ ca vyaktīnām anyāsāṃ ca vrīhigatānāṃ tulya eṣa vidhiḥ 
kā tulyatā ubhaye 'pi vrīhitvalakṣitā iti 
tasmāt samānavidhānā iti 
aśāstralakṣaṇatvāc ca 
itaś ca na pratinidheḥ śrutena saha prakṛtivikārabhāvaḥ 
kutaḥ arthalakṣaṇatvāt arthād dhi pratinidhiḥ kriyate 
na cārthenaitad avagantuṃ śakyate vrīhitvasya sthāne nīvāratvaṃ bhavatīti 
tasmān na pratinidheḥ śrutena saha prakṛtivikārabhāvo bhavatīti 
niyamārthā guṇaśrutiḥ 
saṃsthās tu samānavidhānāḥ prakaraṇāviśeṣāt 
asti jyotiṣṭomaḥ tatra saṃsthāḥ samāmnātā agniṣṭomaḥ ukthyaḥ ṣoḍaśī atirātra iti 
tatra dīkṣaṇīyādayo dharmāḥ 
teṣu saṃdehaḥ  kiṃ sarvasaṃsthaṃ jyotiṣṭomaṃ prakṛtya dīkṣaṇīyādayo dharmā uktāḥ utāgniṣṭomasaṃsthyam abhipretyeti 
kiṃ prāptam sarvasaṃsthāsu samānaṃ vidhānam 
kutaḥ prakaraṇāviśeṣāt nāsti prakaraṇe viśeṣaḥ yena jñāyetāgniṣṭomasaṃsthaṃ prakṛtyeti 
tasmāt samānavidhānāḥ saṃsthā iti 
vyapadeśaś ca tulyavat 
api ca śrūyate  āgneyam ajam agniṣṭoma ālabheta aindrāgnaṃ dvitīyam ukthye aindraṃ vṛṣṇiṃ tṛtīyaṃ ṣoḍaśinīti dvitīyasya tṛtīyasya ca darśanaṃ sāmānavidhye ghaṭate 
ukthye hi dve nimitte staḥ agniṣṭomastotram ukthyastotraṃ ceti tatra dvau naimittikāv āgneyaḥ paśuḥ aindrāgnaś ceti tena dvitīyadarśanaṃ tatra yujyate 
evaṃ ṣoḍaśiny atirātre ca 
prakṛtivikārabhāve tu pratyakṣaśrutair aindrāgnādibhir atideśena prāpta āgneyo bādhyeta 
tatra dvitīyādidarśanaṃ nopapadyeta 
bhavati ca 
tasmāt sarvāvasthasya jyotiṣṭomasya dīkṣaṇīyādayo dharmā iti 
vikārās tu kāmasaṃyoge sa nityasya samatvāt 
naitad asti samānavidhānā iti 
kiṃ tarhy ukthyādayaḥ saṃsthāvikārabhūtāḥ syuḥ agniṣṭomasaṃsthyamurīkṛtya dīkṣaṇīyādayo dharmāḥ samāmnātāḥ 
kutaḥ ukthyādīnāṃ kāmasaṃyogena śravaṇāt 
paśukāma ukthyaṃ gṛhṇīyāt ṣoḍaśinā vīryakāmaḥ stuvīta atirātreṇa prajākāmaṃ yājayed iti 
kāmyo guṇaḥ śrūyamāṇo nityam arthaṃ vikṛtya niviśate 
katham guṇād evaṃjātīyake kāmye phalanirvṛttiḥ paśukāma ukthyaṃ gṛhṇīyāt na jyotiṣṭomakāma ukthyagrahaṇakāmo vā yathā paśavo bhavanti tathā gṛhṇīyād ity arthaḥ 
katham iti 
tatrāvaśyam itikartavyatāpekṣitavyā saṃnidhānān nityasyetikartavyatayeti gamyate 
atha kasmān na sādhāraṇī nityavad āmnānāt yadaiva jyotiṣṭomaḥ tadaiva dīkṣā 
yadā tu jyotiṣṭome paśukāmaḥ tadokthyasaṃsthāḥ sarvadā jyotiṣṭome dharmāḥ kartavyāḥ ekadokthyasaṃsthāḥ tatra sarvadā jyotiṣṭomasya dharmāḥ kartavyāḥ te cokthyādisaṃsthasyārtheneti pūrvam uttareṇa virudhyate yadi sarvadā nokthyādīnām arthena 
athokthyādīnām arthena na sarvadā ubhayaṃ vipratiṣiddham 
tasmān na sādhāraṇī 
nityavad āmnānaṃ ca yady anityasya syāt nityavad āmnānaṃ tad anityaṃ kriyeta tatra nityavad āmnānaṃ bādhyeta 
tasmān nityasaṃsthasya jyotiṣṭomasya na kāmyasyokthyādisaṃsthasyeti 
api vā dviruktatvāt prakṛter bhaviṣyantīti 
vacanāt tu samuccayaḥ 
atha yad uktam  dvitīyatṛtīyadarśanaṃ samānavidhitve 'vakalpate nānyatheti vacanaṃ tad bhaviṣyati na darśanam 
aindrāgna ukthye dvitīyo vidhīyate tathaindraḥ ṣoḍaśini tṛtīyaḥ 
pratiṣedhāc ca pūrvaliṅgānām 
itaś ca paśyāmaḥ prakṛtivikārabhāva iti 
kutaḥ pratiṣedhāt pūrvaliṅgānām  yady agniṣṭomo juhoti yady ukthyaḥ paridhimanakti na juhotīti homābhāvadarśanaṃ na syāt 
prāpte nimitte vacanaprāmāṇyāt sāmānavidhye 
guṇaviśeṣād ekasya vyapadeśaḥ 
atha yad uktam  vyapadeśa iti 
ekasyaivādhikṛtasya yathoktena nyāyenāyam anadhikṛtena guṇena vyapadeśaḥ 
agniṣṭomagrahaṇaṃ cānuvāda iti 
prakaraṇaviśeṣād asaṃyuktaṃ pradhānasya 
sto darśapūrṇamāsau tatra barhir barhir dharmāś ca tathā vedir vedidharmāś ca 
tatra saṃdehaḥ  kiṃ barhirādayo barhirādidharmāś ca pradhānasyotāṅgapradhānānām iti 
kiṃ tāvat prāptam prakaraṇaviśeṣād asaṃyuktaṃ pradhānasya pradhānasya evaṃjātīyakā dharmāḥ 
kasmāt prakaraṇaviśeṣāt pradhānānāṃ hi prakaraṇaṃ nāṅgānām prakaraṇena caiṣāṃ saṃbandhaḥ tasmāt pradhānasya 
sarveṣāṃ vā śeṣatvasyātatprayuktatvāt 
sarveṣāṃ vāṅgapradhānānām ime dharmāḥ nātra śeṣatvaṃ prakaraṇād bhavati upakāralakṣaṇaṃ hi tat 
yad yasyopakaroti tat tasya śeṣabhūtam sarveṣāṃ cāṅgapradhānānām ime dharmā upakurvanti 
katham avagamyate vākyāt vedyāṃ havīṃṣy āsādayatīti havirmātraṃ vākyād gamyate pradhānahavīṃṣi prakaraṇāt 
vākyaṃ ca prakaraṇād balīyaḥ tasmād barhiṣi havīṃṣy āsādayatīti 
āha yadi prakaraṇaṃ vākyena bādhyate loke 'pi barhiṣām ime dharmā uktā bhavanti 
tatra ko doṣaḥ sarvatra dharmāḥ kartavyāḥ prāpnuvanti 
ucyate  prakaraṇād darśapūrṇamāsayor upakārakā eveti gamyate 
tasmāl laukikeṣu na kartavyāḥ 
ārād apīti cet 
piṇḍapitṛyajñe 'pi barhir dharmair yujyeta so 'pi dāte barhiṣi vartate tasya cāpi barhiṣāsti prayojanam 
tad apy ārāc chiṣṭadharmavat syāt 
na tad vākyaṃ hi tadarthatvāt 
na tasya barhir etair dharmair dharmavat vākyaṃ hy ekaṃ darśapūrṇamāsābhyāṃ saha dharmāṇām tena darśapūrṇamāsayor upakārakā dharmāḥ yad darśapūrṇamāsārtham tatra prāpnuvanti nānyatra 
tasmāt piṇḍapitṛyajñabarhiṣo na bhaviṣyanti 
liṅgadarśanāc ca 
liṅgaṃ bhavati evam āha  sa vai dhruvām evāgre 'bhidhārayati tato hi prathamāvājyabhāgau yakṣyan bhavatīty abhidhāraṇasyājyabhāgārthatāṃ darśayati 
phalasaṃyogāt tu svāmiyuktaṃ pradhānasya 
jyotiṣṭome keśaśmaśruṇor vapanaṃ payovratāni tapaś cāmnātāni 
teṣu saṃdehaḥ  kim aṅgapradhānārthāny uta pradhānārthāni kiṃ tāvat prāptam aṅgapradhānārthānīti pūrveṇa nyāyena prāptam 
cikīrṣayā ca saṃyogāt 
jyotiṣṭome śrūyate  ṣaṭtriṃśatprakamā prācī caturviṃśatir agreṇa triṃśaj jaghaneneyati śakyāmaha iti 
tatra saṃdehaḥ  kim eṣā vedir aṅgapradhānārthā uta pradhānārtheti 
kiṃ tāvat prāptam cikīrṣayā ca saṃyogāt pradhānārtheti 
kā cikīrṣā iyati śakṣyāmaha iti 
yac cikīrṣitam tasyārthenaiṣā śrūyate  śakṣyāmahe 'syāṃ kartum iti pradhānaṃ ca tasya cikīrṣitam nāṅgāni 
pradhānaṃ hi phalavan nāṅgāni 
tathābhidhānena 
sto darśapūrṇamāsau tatra śrūyate  caturhotrā paurṇamāsīm abhimṛśet pañcahotrā amāv āsyām iti 
tatra saṃdehaḥ  kim aṅgapradhānārtham abhimarśanam uta pradhānārtham iti 
kiṃ tāvat prāptam pradhānārtham iti pradhānanāmadheyaṃ caitat paurṇamāsy amāvāsyeti ca 
tasmāt pradhānasyābhimarśanam iti 
tad yukte tu phalaśrutis tasmāt sarvacikīrṣā syāt 
guṇābhidhānāt sarvārtham abhidhānam 
yad uktam  pradhānanāmatvāt paurṇamāsīśabdasyāmāvāsyāśabdasya ca pradhānahaviṣām abhimarśanam iti 
naitad evam aṅgahaviṣām apy abhimarśanaṃ syāt 
kutaḥ guṇābhidhānāt guṇo 'bhimarśanam ity abhidhānaṃ bhavati 
katamat tadabhidhānam yat guṇo 'bhimarśanam iti brūte 
paurṇamāsīm amāvāsyām iti ca dvitīyāntaṃ paurṇamāsyartham abhimarśanaṃ kartavyam amāvāsyārtham abhimarśanaṃ kartavyam iti ato yatra yatra kriyamāṇaṃ paurṇamāsyām amāvāsyāyāṃ vopakaroti tatra tatra kartavyam 
yad yat paurṇamāsyām amāvāsyāyāṃ vābhisaṃbadhyate sāksāt praṇāḍyā vā tatra tatra kriyamāṇaṃ tayor upakaroti 
tasmāt pradhānahaviṣām aṅgahaviṣāṃ ca kartavyam iti 
dīkṣādakṣiṇaṃ tu vacanāt pradhānasya 
nivṛttidarśanāc ca 
nivṛttiṃ dīkṣāṇāṃ darśayati 
katham adhvaryo yat paśunāyākṣīratha kāsya dīkṣeti yat ṣaḍḍhotāraṃ juhoti sāsya dīkṣeti asatyām api dīkṣāyāṃ vacanaṃ bhavati 
tasmād aṅgānāṃ dīkṣādakṣiṇam iti 
tathā yūpasya vediḥ 
asti jyotiṣṭome paśur agnīṣomīyaḥ  yo dīkṣito yad agnīṣomīyaṃ paśum ālabhata iti 
tatra yūpaṃ prakṛtya śrūyate  vajro vai yūpo yad antarvedi muniyāt tan nirdahet yad barhirvedy anavaruddhaḥ syād ardham antarvedi minoty ardhaṃ bahirvedy anavaruddho bhavati na nirdahatīti 
tatra saṃdehaḥ  kim antarvedīti yūpāṅgabhāvena vedir upadiśyate utārdham antarvedy ardhaṃ bahirvedīti deśalakṣaṇārtham ucyata iti 
kathaṃ yūpāṅgabhāvena kathaṃ vā deśalakṣaṇeti 
yadi yūpārdhasya vedyantarasya ca saṃbandho vivakṣitaḥ evaṃ vedisaṃbaddho yūpaḥ kartavyaḥ tato yūpāṅgabhāvena 
atha yasmin deśe mīyamānasyārdhaṃ vedyabhyantare 'rdhaṃ ca bahiḥ sa deśa upadiśyate tato deśalakṣaṇā 
deśamātraṃ vāśiṣyeṇaikavākyatvāt 
deśāmātraṃ vā vediśabdena lakṣyate na vediyūpāṅgam 
kutaḥ aśiṣyeṇaikavākyatvāt ardham antarvedi minoty ardhaṃ bahirvedīty etenaikavākyatā yā sā śāsitavyena yadi deśalakṣaṇā atha yūpāṅgabhāvena vedyā nirdeśaḥ tato na śāsitavyo bahirvedinirdeśo bhavati 
vedyāṃ yūpasyāṅgabhāvenopadiśyamānāyām ardhaṃ bahirvedīty etad uccāryamāṇaṃ na kasmiṃścid upakāre vartate 
atha bahirvedideśam api yūpāṅgabhāvenopadiśet 
vākyaṃ bhidyeta 
tasmād yūpāṅgabhāvena vedyā nirdeśe bahirvediśabdaḥ sarvathā na śāsitavyaḥ 
yadi tu deśalakṣaṇā tato viśiṣṭe deśe lakṣyamāṇe 'vaśyavaktavyo bahirvediśabdo bhavati anucyamāne vedyabhyantare yasmin kasmiṃś ca pradeśe yūpa iti gamyate 
atha punar bahirvediśabde śrūyamāṇe yatarasmin deśe mīyamānasyārdham antarvedy ardhaṃ bahirvedi sa deśo lakṣayitum iṣṭo bhavati 
sa ca bahirvediśabdena vinā na śakyate lakṣayitum ity avaśyaṃ śāsitavyo bhavati 
tasmād deśalakṣaṇeti 
svāmidhenīs tad anvāhur iti havirdhānayor vacanāt sāmidhenīnām 
deśamātraṃ vā pratyakṣaṃ hy arthakarma somasya 
athaivam abhisaṃbandhaḥ kasmān na bhavati yasmin havirdhāne sunvanti tasya havirdhānasya sāmidhenīsaṃbandha iti 
naivaṃ śakyam evaṃ dvāv arthau vidhātavyau bhavataḥ havirdhānasaṃbandho havirdhānaviśeṣasaṃbandhaś ca 
tatra vākyaṃ bhidyate 
tasmān naivam abhisaṃbandha iti 
samākhyānaṃ ca tadvat 
samākhyānaṃ ca tadvad eva bhavati yathāsmābhir nyāya upadiṣṭaḥ  somārthaṃ havirdhānam iti 
śāstraphalaṃ prayoktari tallakṣaṇatvāt tasmāt svayaṃ prayoge syāt 
utsarge tu pradhānatvāc cheṣakārī pradhānasya tasmād anyaḥ svayaṃ vā syāt 
utsarge prādhānyam asti 
katham ya utsargaṃ karoti tena sarvaṃ kṛtaṃ bhavati 
katham parikraya utsargaḥ tenānantāḥ sarvaṃ kurvanti 
tasmād yaḥ parikrayaṃ karoti tena svayam eva sarvaṃ kṛtaṃ bhavati 
tasmād utsargamātraṃ svayaṃ kuryāt śeṣam anyaḥ svayaṃ vā 
anyo vā syāt parikrayāmnānād vipratiṣedhāt pratyagātmani 
śeṣasyānya eva syāt kartā 
kutaḥ parikrayasyāmnānatvāt 
puruṣān atiprakāreṣu bahuṣu prāpteṣu parikrayo niyataḥ 
tasmāt parikrayeṇānataiḥ sarve padārthāḥ kartavyā iti 
vipratiṣeddhaś cātmani parikrayaḥ 
yadi svayaṃ kuryāt aparikrītena kṛtaṃ syāt tatra parikrayāmnānānarthakyam adṛṣṭārtho vā pratijñāyeta 
tasmād anyaiḥ parikrītaiḥ śeṣāḥ padārthāḥ kartavyā iti 
utsargaṃ tu svayaṃ kurvatā sarvaṃ svayaṃ kṛtaṃ bhavati 
tatrārthāt kartṛparimāṇaṃ syād aniyamo 'viśeṣāt 
tatra taiḥ parikrītaiḥ kartavyeṣv aniyamena kartṛparimāṇaṃ syāt 
kutaḥ aviśeṣāt na kartṛparimāṇe viśeṣaḥ kaścid āmnāyate 
arthena tatparimāṇam yāvādbhir asāv itikartavyatā nirvartate tāvato vṛṇīta 
api vā śrutibhedāt pratināmadheyaṃ syuḥ 
yāvanti kartṛnāmadheyāni karmāṇi śrūyante  tāvanto varītavyā bhidyante tāni ca nāmadheyaśravaṇāni 
tān puro 'dhvaryur vibhajati pratiprasthātā manthinaṃ juhoti neṣṭā patnīm abhyudāyati unnetā camasān unnayatīti 
tathā  prastotā prastauti udgātodgāyati pratihartā pratiharati subrahmaṇyaḥ subrahmaṇyām āha hotā prātaranuvākam anubrūte maitrāvaruṇaḥ preṣyati cānucāha acchāvāko yajati grāvastotrīyām anvāha 
etāvadbhiḥ karmaṇi prayojanam tena te 'vaśyam etāni yathāśrutāni kartuṃ varītavyāḥ etad vyatirikto 'nyaḥ padārtho na vidyate 
yo 'pi vākyena nopadiṣṭaḥ sa samākhyayā gamyate 
tasmād etāvato vṛṇīteti 
ekasya karmabhedād iti cet 
notpattau hi 
naitad evam utpattau puruṣāṇām utpādyamāneṣu puruṣeṣu nāmadheyāni bhidyante  brāhmaṇaṃ vṛṇīte hotāram vṛṇīte udgātāraṃ vṛṇīte adhvaryuṃ vṛṇīta ityevamādi 
tasmāt karmaṇi tair evaṃ nāmakaiḥ prayojanam avaśyante varītavyāḥ 
tasmād eṣāṃ varaṇe saṃkīrtanaṃ na vidhiḥ 
prayojanasyābhāvan nānuvādaḥ 
na vede tāvanto varītavyā iti brūyāt anarthakam eva syāt 
śaknoti cedaṃ pratyāyayituṃ saṃkhyāviśeṣam 
tasmād yaḥ saṃkhyāviśeṣo eṣāṃ pratīyate tadartham etad vacanam 
tasmāt ṣoḍaśa kartāro varītavyāḥ somas tāvat kartṛkaś ca syāt 
evaṃ darśapūrṇamāsayor api 
camasādhvaryavaś ca tair vyapadeśāt 
santi jyotiṣṭome camasādhvaryavaḥ  camasādhvaryūn vṛṇīteti 
teṣu saṃdehaḥ  kim eṣām anyatamāḥ utaitebhyo 'nya iti 
kiṃ tāvat prāptam etāvatāṃ saṃkīrtanād eṣām evānyatamāḥ 
iti prāpte brūmaḥ  camasādhvaryavaś cāpare bhaveyus tebhyo 'nya iti 
kutaḥ tair vyapadeśāt taiḥ parigaṇitair eṣāṃ vyapadeśo bhavati  madhyataḥkāriṇāṃ camasādhvaryavaḥ hotrakāṇāṃ camasādhvaryava iti 
utpattau tu bahuśruteḥ 
teṣv va saṃdehaḥ  kim aniyamaḥ eko dvau bahavo vā uta bahava eveti aniyama iti prāpta ucyate  bahava iti 
kutaḥ utpattau bahuśruteḥ camasādhvaryava ity eṣām utpattau bahuśrutir bhavati tasmād bahava iti 
daśatvaṃ liṅgadarśanāt 
śamitā ca śabdabhedāt 
asti śamitā  śamitāram upanayīteti 
sa kiṃ saṃkīrtitānām anyatamaḥ utānyas tebhya iti 
kiṃ prāptam teṣāṃ varaṇe saṃkīrtanāt teṣām anyatamaḥ iti prāpte ucyate  śamitā ca śabdabhedāt śabdo bhidyate evaṃsaṃjñakenedaṃ karma kartavyam iti tasmād evaṃsaṃjñaka utpādayitavyaḥ 
asya saṃkīrtanāt saṃkhyāv vṛddhir gamyate tasmād anyaḥ śamitā syāt 
api ca  klomā cordhaṃ vaikartanaṃ ca śamituḥ tad brāhmaṇāya dadyād yadbrāhmaṇaḥ syād ity abrāhmaṇāśaṅkā bhavati sā ṛtviji nopapadyate 
prakaraṇād votpattyasaṃyogāt 
upagāś ca liṅgadarśanāt 
jyotiṣṭome santy upagā nāma te śabdabhedāt saṃkhyāvivṛddhiṃ pratyāyayantīty adhvaryvādibhyo 'nya iti prāpte brūmaḥ  teṣām eva kecit syur iti 
kasmāt utpattau parigaṇanāt yaugikakatvāc ca śabdasya 
liṅgam idaṃ bhavati  nādhvaryur upagāyed iti yady ebhyo 'nye bhaveyur nādhvaryuṃ pratiṣedhet 
aprāptatvāt 
yatas tu pratiṣedhati ato 'vagachāmaḥ utpattau saṃkīrtitānām evānyatama iti 
vikrayī tv anyaḥ karmaṇo 'coditatvāt 
asti somavikrayī tatra saṃdehaḥ  sa kim adhvaryvādīnām anyatamaḥ utaibhyo 'nya iti 
kiṃ prāptam teṣāṃ saṃkīrtanāt teṣām anyatama iti prāpte brūmaḥ  vikrayī tv anyaḥ syād iti vikrayo na codyate krayacodyate tatrārthād vikrayaḥ jyotiṣṭomasya ca padārthān kartum adhvaryvādaya utpādyante na tu vikrayo jyotiṣṭomasya śrūyate 
tasmān nādhvaryvādīnām anyatama iti 
karmakāryāt sarveṣām ṛtviktvam aviśeṣāt 
ya ete puruṣā jyotiṣṭomasya śrūyante te kiṃ sarva eta ṛtvijaḥ uta kecid eṣām iti 
kiṃ prāptam sarve 
kutaḥ karmakāryāt sarve yāgasya sādhanaṃ kurvanti tasmāt sarva ṛtau yajanti 
ye cartau yajanti ta ṛtvijaḥ na kaścid viśeṣa āśrīyate ima evartau yajantīty ṛtvijaḥ ime neti 
tasmāt sarveṣām ṛtviktvam 
nanu parisaṃkhyā śrūyate  saumyasyādhvarasya yajñakratoḥ saptadaśa ṛtvija iti 
ucyate  parisaṃkhyāyāṃ bahavo doṣāḥ santīti avayutyavādo 'yaṃ bhaviṣyati 
na vā parisaṃkhyānāt 
na vā sarve 
kasmāt parisaṃkhyānāt evaṃ hi śrūyate saumyasyādhvarasya yajñakratoḥ saptadaśa ṛtvija iti sa eṣa na vidhiḥ bahutarāṇāṃ prāptatvāt nānuvādaḥ paryojanābhāvāt 
na cet parisaṃkhyāpi ānarthakyam eva syāt 
āha  nanu pratiṣidhyamāneṣv apy adhikeṣu pratiṣedho na prāpnoti na hi ta ṛtau na yajanti na vartau yajanto na ṛtvijaḥ syuḥ 
ucyate  satyam na pratiṣedhād ṛtvikśabdena na saṃbadhyate kiṃ tu pratiṣedhasāmarthyād dhy ṛtvikkārye na bhavanti 
kiṃ punar ṛtvikkāryam ṛtvija upavasantīti ṛtvijo vṛṇīte ṛtvigbhyo dakṣiṇāṃ dadātīti 
āha  yad ṛtvijāṃ kāryam kathaṃ tat keṣāṃcid ṛtvikśabdakānāṃ na syāt 
ucyate  evaṃ tarhi dvividho 'yam ṛtvikśabdaḥ ṛtuyajananimittaḥ varaṇabharaṇanimittaś ca tatra yāganimittasya grahaṇam anarthakam tasmād varaṇabharaṇanimitto gṛhyata iti 
āha  nanv itaretarāśrayam evaṃ bhavati  ya ṛtvijas te varītavyāḥ ye vriyante ta ṛtvija iti tad itaretarāśrayam 
ucyate  na hy ṛtvijo vṛṇīta ity ayam arthaḥ ṛtvijaḥ santo varītavyā iti 
kathaṃ tarhi varaṇenartvijaḥ kriyanta iti evaṃ dvitīyānirdeśo yukto bhaviṣyati adhvaryaṃ vṛṇīta ity evaṃlakṣaṇaḥ 
dṛṣṭārthatā ca varaṇasya bhaviṣyati 
pakṣeṇeti cet 
evaṃ cen manyase  yathoktapakṣeṇaitad evam ucyate avayutyavādapakṣeṇa saptadaśa ṛtvija iti tat parihartavyam 
na sarveṣām anadhikāraḥ 
naitad evam nātra sarveṣāṃ puruṣāṇāṃ vacanam yān adhikṛtyāvayutyavādo bhaviṣyati 
yatra parā saṃkhyā kīrtyate tatrāvayutyavādo bhavati yathā  dvādaśakapāle yad aṣṭākapālo bhavatīti na ca iha parā saṃkhyā kīrtyate 
tasmān nāvayutyavāda iti 
niyamas tu dakṣiṇābhiḥ śrutisaṃyogāt 
saptadaśa ṛtvija iti samadhigatam 
katame te saptadaśa itīdaṃ cintyate 
kiṃ prāptam ajñānam 
evaṃ prāpte brūmaḥ  niyamas tu dakṣiṇābhiḥ śrutisaṃyogāt dakṣiṇāsaṃbandhena niyamyeran 
evaṃ hy āmnāyate  ṛtvigbhyo dakṣiṇāṃ dadātīti evam abhidhāya dakṣiṇādānakramapare vākye brahmādayaḥ śrūyante  agnīdhe 'gre dadātīti tato brahmaṇe tato 'muṣmai cāmuṣmai ceti kecid eva viśiṣṭāḥ śrūyante  evaṃ ye śrūyante te tāvad ṛtvijaḥ tato 'bhyadhikā nānye bhavitum arhanti 
dakṣiṇābhir niyama iti 
uktvā ca yajamānatvaṃ teṣāṃ dīkṣāvidhānāt 
ya ṛtvijas te yajamānā ity evam abhidhāya brahmādīnāṃ dīkṣākramapare ca vākye dīkṣāṃ darśayati 
katham adhvaryur gṛhapatiṃ dīkṣayitvā brahmāṇaṃ dīkṣayati tat udgātāram tato hotāram 
tatas taṃ pratiprasthātā dīkṣayitvārdhino dīkṣayati brāhmaṇāc chaṃsinaṃ brahmaṇaḥ prastotāram udgātuḥ maitrāvaruṇaṃ hotuḥ 
tatas taṃ neṣṭā dīkṣayitvā tṛtīyino dīkṣayati āgnīdhaṃ brahmaṇaḥ pratihartāram udgātuḥ acchāvākaṃ hotuḥ 
tatas tam unnetā dīkṣayitvā pādino dīkṣayati potāraṃ brahmaṇaḥ subrahmaṇyam udgātuḥ grāvastutaṃ hotuḥ 
tatas tam anyo brāhmaṇo dīkṣayati brahmacārī vācāryapreṣita iti 
dīkṣā ca yajamānasaṃskāraḥ 
tasmād brahmādaya ṛtvijaḥ saptadaśa iti 
svāmisaptadaśāḥ karmasāmānyāt 
te svārthāḥ prayuktatvād agnayaś ca svakālatvāt 
svāmisaptadaśā jyotiṣṭomasyartvijaḥ samadhigatāḥ 
atredānīm ayaṃ saṃdehaḥ  kiṃ sarvaṃ puruṣakāryaṃ taiḥ kāryam agnibhiś ca gārhapatyādibhir agnikāryam uta kācid vyavastheti 
kiṃ tāvat prāptam te sarvārthāḥ prayuktatvād agnayaś ca svakālatvāt te vṛtāḥ sarvasmai puruṣakāryāya syuḥ agnayaś cāgnikāryāya 
kutaḥ taiḥ kāryair ākāṅkṣitvāt prati svaṃ grahaṇam eṣām anuvādaḥ svakālatvād agnayaś ca sarvārthā iti samadhigatam etat 
tatsaṃyogāt karmaṇo vyavasthā syāt saṃyogasyārthavattvāt 
tatsaṃyogād viśiṣṭapuruṣasaṃyogāt vyavatiṣṭheta ye yena puruṣeṇa samākhyāyante te tena kartavyāḥ evaṃ teṣāṃ puruṣasaṃyogo 'rthavān bhaviṣyati 
ādhvaryavam adhvaryuṇā hautraṃ hotrā audgātram udgātreti 
tasyopadeśasamākhyānena nirdeśaḥ 
kim eṣa evotsargaḥ sarvaṃ samākhyātaṃ samākhyātapuruṣaiḥ kartavyam iti 
neti brūmaḥ tasyopadeśād viśeṣasamākhyānāc ca nirdeśaḥ 
yathopadeśaḥ  tasmān maitrāvaruṇaḥ preṣyati cānu cāheti 
samākhyā  potrīyā neṣṭrīyeti 
eṣa samākhyāyāś cāpavāda iti 
tadvac ca liṅgadarśanam 
praiṣānuvacanaṃ maitrāvaruṇasyopadeśāt 
asti jyotiṣṭome paśur agnīṣomīyaḥ  yo dīkṣito yad agnīṣomīyaṃ paśum ālabhata iti 
tatredaṃ samāmananti  tasmān maitrāvaruṇaḥ preṣyati cānu cāheti 
tatra saṃśayaḥ  kiṃ sarvānuvacaneṣu sarvapraiṣeṣu ca maitrāvaruṇaḥ syāt uta yatrānuvacane praiṣa iti 
kiṃ tāvat prāptam sarvānuvacaneṣu aviśeṣāt 
na hi kaścid viśeṣa āśrīyate  asminn anuvacane maitrāvaruṇo 'smin neti 
tasmāt sarvānuvacaneṣu sarvapraiṣeṣu ca maitrāvaruṇaḥ syāt 
puro 'nuvākyādhikāro vā praiṣasaṃnidhānāt 
puro 'nuvākyaṃ vā maitrāvaruṇo 'nubrūyāt 
kutaḥ yatra praiṣaś cānuvākyā ca sahocyete tatra maitrāvaruṇaḥ yatra kevalānuvākyā na tatra maitrāvaruṇaḥ yatra vā kevalaḥ praiṣaḥ tatrāpi na 
yatrobhe samuccīyete tatra sa bhavet 
tathā hi samuccitayos taṃ samāmananti tasmān maitrāvaruṇaḥ preṣyati cānu cāheti caśabdāt samuccitayor iti gamyate 
prātaranuvāke hotṛdarśanāt 
itaś ca paśyāmo na sarvānuvacaneṣu maitrāvaruṇa iti 
kutaḥ yataḥ prātaranuvāke hotāraṃ darśayati 
katham yatra hotuḥ prātaranuvākam anubruvata upaśṛṇuyāt tadādhvayur gṛhṇīyād iti 
tasmān na sarvānuvacaneṣu maitrāvaruṇa iti 
camasāṃś camasādhvaryavaḥ samākhyānāt 
santi camasādhvaryavas teṣu saṃdehaḥ  kiṃ camasādhvaryavaś camasāñ juhuyur utādhvaryur iti 
camasādhvaryava iti brūmaḥ 
kasmāt camaseṣv ādhvaryavaṃ te kurvantīti camasādhvaryavaḥ tasmāt te juhuyur iti 
adhvaryur vā tan nyāyatvāt 
adhvaryur vā juhuyāt esa hi nyāyaḥ  yad ārdhvaryavapadārtham adhvaryuḥ kuryāt ādhvaryavaś ca homaḥ tasmād adhvaryur juhuyāt 
nanu camasādhvaryava iti viśeṣasamākhyānāc camasādhvaryavo hoṣyantīti 
nety ucyate camaseṣv ete 'dhvaryuvad bhavantīti camasādhvaryavaḥ 
yadi tair adhvaryur juhoti tatas taiś camasādhvaryubhir api hotavyam 
yadi camasādhvaryavo juhvati nādhvaryuḥ 
tadā te na tadvat syuś camasādhvaryavaḥ 
tasmān na juhuyur iti 
camase cānyadarśanāt 
aśaktau te pratīyeran 
atha kathaṃ camasādhvaryava iti samākhyānam ucyate  aśaktau te pratīyeran yadā vyāpṛtatvāt na śaknoty adhvaryur hotum tadā samākhyāsām arthāt te hoṣyanti 
vedopadeśāt pūrvavad vedānyatve yathopadeśaṃ syuḥ 
asty audgātre samākhyātaḥ śyenaḥ ādhvaryave vājapeyaḥ 
tatra saṃdehaḥ  kiṃ śyena udgātṛbhir eva padārthāḥ kartavyāḥ vājapeye 'dhvaryubhiḥ utobhayatra nānartvigbhir iti 
kiṃ prāptam vedopadeśāt samākhyānād ity arthaḥ pūrvavat yathā ādhvaryavam iti samākhyānāt padārthān adhvaryuḥ karoti evam eva vedānyatve yathopadeśaṃ syuḥ yo yena samākhyāte veda upadiṣṭaḥ tasya padārthās tenaiva kartavyāḥ 
sāṅgaḥ sa tatropadiśyate 
tasmāc chyena udgātṛbhir vājapeye cādhvaryubhiḥ padārthāḥ kartavyā iti 
tadgrahaṇād vā svadharmaḥ syād adhikārasāmarthyāt sahāṅgair avyaktaḥ śeṣe 
tadgrahaṇāt prākṛtadharmagrahaṇāt vā svadharmaḥ svair dharmaiś codakaprāptaiḥ saṃyuktaḥ syāt codakasāmarthyāt sahāṅgaiḥ kuryād iti śrūyate tāni cāṅgāni jyotiṣṭome santy apekṣyante 
tatra jyotiṣṭome nānarvijas tair asya sahaikavākyatā 
nanu pratyakṣā samākhyā codaka ānumānikaḥ 
ucyate  satyam pratyakṣā samākhyā laukikī tu sā 
tatrānumāya vaidikaṃ śabdaṃ tenaikavākyatā syāt codake punar viprakṛṣṭādhītayā pratyakṣayetikartavyatayā sahaikavākyatā 
tasmāc codako balavattaraḥ 
yat tūktam  samākhyānād iti 
tatrocyate  avyaktaḥ śeṣe samākhyāto bhaviṣyati 
yaḥ padārtho na codakena prāpnoti tatra samākhyayā niyamo bhaviṣyati 
yathā śyene kaṇṭakair vitudantīty udgātāro
vitotsyanti vājapeye coṣapuṭair arpayantīty adhvaryavo 'rpayiṣyanti 
svāmikarma parikrayaḥ karmaṇas tadarthatvāt 
asti parikrayaḥ jyotiṣṭome dvādaśaśatam darśapūrṇamāsayor anvāhāryam 
tatra saṃdehaḥ  kim adhvaryuṇā parikretavyā ṛtvijaḥ uta svāmineti 
kiṃ prāptam samākhyānād adhvaryuṇeti prāpte brūmaḥ  svāmikarma parikrayaḥ 
svayaṃ karotīti gamyate 
kasmāt karmaṇas tadarthatvāt phalakāmo hi yajamānaḥ yaś ca phalakāmaḥ tena svayaṃ kartavyam 
sa yadi parikrīṇīte tataḥ svayaṃ sarvaṃ karotīti gamyate 
atha na parikrīṇīte na sarvaṃ kuryāt 
tasmāt svāmī parikrīṇīteti 
vacanād itareṣāṃ syāt 
kim eṣa evotsargaḥ nety ucyate  vacanād itareṣāṃ syāt 
yatra vacanaṃ bhavati tatra vacanaprāmāṇyād bhavati parikrayaḥ 
ya etām iṣṭakām upadadhyāt sa trīn varān dadyād iti 
saṃskārās tu puruṣasāmarthye yathāvedaṃ karmavad vyavatiṣṭheran 
jyotiṣṭome śrūyate  keśaśmaśrū vapate dato dhāvate nakhāni nikṛntate snātīti 
tatra saṃdehaḥ  kim evaṃjātīyakā adhvaryuṇā kartavyāḥ uta yajamāneneti 
kiṃ prāptam adhvaryuṇā kartavyāḥ saṃskārā yathāvedaṃ vyavatiṣṭheran samākhyānāt puruṣeṇa karmavat yathā  anye padārthā yasmin veda āmnātāḥ tatsamākhyātena puruṣeṇa kriyante evam ete 'pīti 
yājamānās tu tatpradhānatvāt karmavat 
yajamānena vā kartavyāḥ 
kutaḥ puruṣapradhānatvāt 
kathaṃ puruṣaprādhānyam kartrabhiprāyaṃ kriyāphalaṃ gamyate tasmāt puruṣasya karmakaraṇasāmarthyam upajanayanti 
na ca kaścid yena karmakaraṇena sāmarthyam upajanyate tad arthaṃ puruṣān krīṇātīti īpsitebhyaḥ padārthebhyaḥ krīṇāti yena yasya sāmarthyaṃ bhavati tat tenaiva kartavyam karmavat yathā  pradhānakarmaṇi puruṣārthāni yajamānasya bhavanti evam etad apīti 
vyapadeśāc ca 
parasmaipadavyapadeśaś ca bhavati  tam abhyanakti śareṣīkayānaktīti ca 
anyo yajamānasyāñjanam abhyañjanaṃ karotīti gamyate 
guṇatve tasya nirdeśaḥ 
codanāṃ prati bhāvāc ca 
codanety apūrvaṃ brūmaḥ  apūrvaṃ prati saṃskārā vidhīyante 
te hy asaṃbhavād dravyeṣu kalpyante saṃnikṛṣṭadravyābhāve ca viprakṛṣṭeṣu bhaveyuḥ yadā tu saṃnikṛṣṭe dravye saṃbhavanti tadā na viprakṛṣṭeṣu prayoktavyāḥ kṛtārthatvāt 
tasmād yājamānā iti 
atulyatvād asamānavidhānāḥ syuḥ 
idaṃ padottaraṃ sūtram 
atha kasmān na samānavidhānā bhavanti aviśeṣavidhānād dhi puruṣamātrasya prāpnuvanti 
tad ucyate  naitat samānaṃ sarvapuruṣāṇāṃ vidhānam 
kutaḥ atulyatvāt atulyā eta etadvidhānaṃ prati 
kātulyatā yat yajamānasya vihitā nartvijām 
kathaṃ yajamānasya vihitā ity agamyate arthāt svayaṃ prayoge syād iti 
nanv aviśeṣād ṛtvijām api vihitāḥ 
prayojanābhāvād avihitā iti paśyāmaḥ 
kathaṃ prayojanābhāvaḥ ṛtvigbhiḥ kriyamāṇā na yajamānena kṛtā na kāritāḥ atadarthatvāt parikrayasya 
svayaṃkṛtāś ca nārthina upakurvanti 
tasmād apryojanāḥ ata ṛtvijām avihitāḥ etad atulyatvam 
tasmān na samānavidhānā iti 
tapaś ca phalasiddhitvāl lokavat 
tapaḥ śrūyate  dvy ahaṃ nāśnāti try ahaṃ nāśnātīti 
tatra saṃdehaḥ  kim ārtvijaṃ tapaḥ yājamānam iti 
kiṃ prāptam samākhyānād ārtvijaṃ tapa iti prāptam 
evaṃ prāpte brūmaḥ  yājamānaṃ tapa iti 
kutaḥ phalasiddhitvāt phalasiddhyarthaṃ tapaḥ 
tapaḥsiddhasya yāgaphalaṃ siddhyati 
katham etad avagamyate duḥkhaṃ hi tapaḥ duḥkhaṃ cādharmaphalam adharmo yāgaphalasya pratibandhako bhavati 
aśreyaskaro hi saḥ tasmin sati na śreyo bhavitum arhati tasmāt so 'panetavyaḥ phalabhogena ca virudhyete dharmādharmau 
tasmād duḥkhaphalabhogāya dharmaḥ śrūyate 
yat tena duḥkham utpādyaitavyam idaṃ tad iti 
evaṃ dṛṣṭārthaṃ bhavati nādṛṣṭaṃ kalpayitavyam tena phalopabhogena kṣīṇo 'dharme 'pratibaddho yāgaḥ phalaṃ dāsyatīti phalasiddhiś ca yajamānasya kartavyā nartvijām 
tasmād yājamānaṃ tapa iti 
vākyaśeṣaś ca tadvat 
etam evārthaṃ vākyaśeṣo 'pi dyotayati  yadā vai puruṣe na kiṃcin āntarbhavati yadāsya kṛṣṇaṃ cakṣuṣo naśyati atha medhyatama iti 
yadānaśanam tadā medhārha iti 
medhaś ca yajñaḥ yajñaś ca tyāgaḥ tyāgaṃ kartum arhas tapasā kriyata iti vākyaśeṣo bhavati tyāgī ca yajamānaḥ 
tasmād yājamānaṃ tapa iti 
vacanād itareṣāṃ syāt 
guṇatvāc ca vedena na vyavasthā syāt 
atha yad uktam  samākhyānād artvijaṃ tapa iti guṇatvān na samākhyayā gṛhyate yatra puruṣasya guṇabhāvaḥ tatra samākhyā niyāmikā 
evaṃ vā śyene śrūyate  lohitoṣṇīṣā lohitavasanā ṛtvijaḥ pracarantīti 
tathā vājapeye śrūyate  hiraṇyamālina ṛtvijaḥ pracarantīti 
tatra saṃdehaḥ  kiṃ śyena udgātṛbhir lohitoṣṇīṣatā kartavyā vājapeye cādhvaryubhir hiraṇyamālitvam utobhayam api sarvartvijām iti 
kiṃ tāvat prāptam samākhyānāt śyena udgātṛbhir vājapeye 'dhvaryubhir iti 
evaṃ prāpte brūmaḥ  guṇatvāc ca vedena na vyavasthā syāt guṇo lohitoṣṇīṣatā hiraṇyamālitvaṃ ca puruṣaḥ pradhānam ato lohitam uṣṇīṣaṃ hiraṇyamālā ca puruṣaviśeṣaṇatvena śrūyate na kartavyatayā tasmāt puruṣaprādhānyam 
kim ataḥ yady evam puruṣāṇāṃ pradhānabhāve samākhyā na niyāmikety etad uktam 
api ca  guṇatvaśravaṇāt sarvapuruṣāṇām etad vidhānam iti gamyate pradhānasaṃnidhau hi guṇaḥ śiṣyamānaḥ pratipradhānam upadiṣṭo bhavati 
tatra vacanena prāptaṃ kathaṃ samākhyayā vidyamānayāpi niyantuṃ śakyeta tasmād ubhayatra sarvartvigbhir evaṃjātīyako dharmaḥ kriyeteti 
tathā kāmo 'rthasaṃyogāt 
jyotiṣṭome samāmananti  yadi kāmayeta varṣet parjanya iti nīcaiḥ sado minuyād iti 
tatra saṃdehaḥ  kim ārtvijaḥ kāmaḥ atha yājamāna iti 
kim evam yadi kāmayetādhvaryur iti uta yajamāna iti evaṃ saṃśayaḥ 
kiṃ prāptam ārtvijaḥ kāmaḥ samākhyānāt 
arthī prakṛto 'dhvaryuḥ sa vākyena saṃbadhyate minuyād iti 
tasmād ārtvijaḥ kāma iti 
evaṃ prāpte brūmaḥ  tathā kāmaḥ syāt yathā
tapaḥ yājamānaḥ kāma ity arthaḥ 
kutaḥ arthasaṃyogāt arthena yāgasya sāṅgasya yajamānaḥ phalena saṃbadhyata iti gamyate 
upagrahaviśeṣāt jyotiṣṭomena svargakāmo yajetety upagrahaviśeṣāś ca minuyād ity adhvaryuḥ parārtham iti gamyate 
atha yad uktam  prakṛtenārthinā sahaikavākyatvād iti 
ucyate evam api prakṛtena vākyena sahaikavākyatā yajamāne kāmayamāne minuyād iti 
vyapadeśād itareṣāṃ syāt 
yatra bhavati vyapadeśaḥ tatrārtvijaḥ kāmo bhavati yathā  udgātātmane vā yajamānāya vā yaṃ kāmaṃ kāmayate tam āgāyatīti yady ātmana iti yajamānāyeti parikalpyeta yajamānagrahaṇaṃ vāśabdaś ca na samarthitau syātām 
tasmād yajamānavyapadeśād ātmānam evodgātā pratinirdiśatīti gamyate 
mantrāś cākarmakaraṇās tadvat 
ihaivaṃjātīyakā mantrā udāharaṇam āyurdā agna āyur me dehīti varcodā agne 'si varco me dehīti 
eṣu saṃdehaḥ  kim ārtvijā uta yājamānā iti 
samākhyānād ārtvijā iti prāptam 
evaṃ prāpte brūmaḥ  mantrāś caite tadvad bhaveyuḥ yathā kāmaḥ evam ātmābhidhāyipadaṃ yuktaṃ bhavati 
āyur me varco ma iti āyur varca ityevamādibhiḥ karmaphalam abhidhīyate agne tvaṃ karmaphalaṃ me sādhayeti 
tad iha karmaphalam utsāhārthaṃ saṃkīrtyate yajamānaś ca tenotsahate nānyaḥ 
yad ṛtvijaḥ kramaphalam na tad artho 'gniḥ siddhaṃ hi tat 
yad yajamānasya tad artho 'gniḥ tac cāsiddhaṃ sad āśāsitavyam yad utsāhaṃ janayaty avaiguṇyāya 
ṛtvig api siddhe yad utsahate tad yajamānasyaiva karmaphalāyotsahate 
tatrātmābhidhāyipadaṃ nāvakalpate yajamāne cātmābhidhāyipadaṃ kalpyamānam agauṇaṃ bhavati tasmād yājamānāḥ 
viprayoge ca darśanāt 
viprayoge cāgnīnāṃ pravāsa upasthānam asti iha eva san tatra santaṃ tvāgna iti 
na ca proṣito 'gnibhya ṛtvig bhavati karma kurvata eṣa vācakaḥ śabdaḥ 
bhavati tu yajamāno 'gnibhyaḥ proṣito 'pi yajamānaḥ saṃvidhāya so 'gnihotrāya pravasati śakyate ca videśasthenāpi tyāgaḥ kartum 
sa eva proṣitasyopasthānaviśeṣaṃ bruvan yajamānasyopasthānaṃ darśayati tenaivaivaṃjātīyakā yajamānasya bhaveyur iti 
dvy āmnāteṣūbhau dvy āmnasyārthavattvāt 
sto darśapūrṇamāsau tatra dvy āmnātā mantrā ādhvaryave kāṇḍe yājamāne ca 
ājyaṃ yair gṛhyate pañcānāṃ tvā vātānāṃ yantrāya dhartrāya gṛhṇāmītyevamādayaḥ tathā srugvyūhanamantrāḥ srucau vyūhati vājasya mā prasaveneti 
tatra saṃdehaḥ  kiṃ ta ubhābhyām api kartavyā utādhvaryuṇaiveti 
kiṃ prāptam samākhyānād ādhvaryavā iti 
iti prāpta ucyate  ubhāv api tān prayuñjīyātām iti 
kutaḥ dvy āmnātasyārthavattvāt dvābhyāṃ samākhyānād dvāv api kartārau gamyete tasmād dvau brūyātām 
adhvaryur etena prakāśitam anuṣṭhāsyāmīti yajamāno na pramadiṣyāmīti 
jñāte ca vācanaṃ na hy avidvān vihito 'sti 
vājapeye śrūyate  kḷptīr yajamānaṃ vācayaty ujjisatīr yajamānaṃ vācayatīti 
atra saṃdehaḥ  kiṃ jñaś cājñaś ca sarvo vācayitavya uta jña eveti 
kiṃ prāptam aviśeṣāj jñaś cājñaś ceti 
nanu vedam adhīyīteti vacanāt kṛtsno vedo 'dhyetavya iti bhavati na vedāvayavenādhīkriyata iti 
ucyate  kratūnāṃ jñānārthaṃ vedādhyayanaṃ kāryam 
tatrānyasmin kratau kartavye 'nyakratujñānaṃ na dṛṣṭāya bhavati tasmāt kratvantarajñānam adhikāre nādartavyam kratvantarajñānāya kratvantaragranthaḥ sarve kratavaḥ kathaṃ jñāyeran pṛthak pṛthag iti kṛtsnasya vedasyādhyayanaṃ śrūyate tasmāt svapadārthajño 'dhikriyeteti 
tenāsvapadārthajñasya karmaiva nāsti kathama asau vācyeta 
tasmāt sādhv abhidhīyate jña eva vācayitavya iti 
yājamāne samākhyānāt karmāṇi yājamānaṃ syuḥ 
patnīṃ ca saṃnahyati prokṣaṇīś cāsādayati ājyaṃ ca tāni dvādaśa dvāndvāni darśapūrṇamāsayor iti 
atra saṃdehaḥ  kim etāny adhvaryoḥ karmāṇi uta yajamānasyeti 
kiṃ prāptam yajamāne samākhyānāt karmāṇi yājamānaṃ syuḥ 
viśeṣasamākhyānād yājamānānīti gamyate yathā potrīyaṃ neṣṭrīyam iti 
adhvaryur vā tadartho hi nyāyapūrvaṃ samākhyānam 
adhvaryur vā kuryād etāni tad artho hy adhvaryuḥ parikrīta iti samākhyānād avagamyate 
adhvaryava eva sarva ime padārthāḥ samāmnātāḥ yājamāna eṣāṃ dvandvatocyate dvandvatā ca samabhyāśakriyā 
tatrādhvaryuḥ padārthān kariṣyati yajamānenāpi samabhyāśīkaraṇam ity etad aśakyam 
tatrāṅgaguṇavirodhe ca tādarthyād iti dvandvatāguṇo bādhitavyaḥ 
tasmād ādhvaryavā ete padārthā iti 
vipratiṣedhe karaṇaḥ samavāyaviśeṣād itaram anyas teṣāṃ yato viśeṣaḥ syāt 
asti jyotiṣṭome paśur agniṣomīyaḥ tasya yūpasya parivyāṇe mantrau ekaḥ  adhvaryoḥ parivīrasīti karaṇaḥ aparo hotur yuvā suvāsā iti kriyamāṇānuvādī 
tayoś codakaparamparayā kuṇḍapāyinām ayanaṃ prāptayor bhavati saṃdehaḥ  kaḥ punar asau tatra ṛtviksamāsa āmnātaḥ  yo hotā so 'dhvaryur iti kiṃ karaṇam ādhvaryavaṃ hotā kuryāt kiṃ hautraṃ kriyamāṇānuvādinam iti 
kiṃ prāptam aniyama iti 
iti prāpta uccyate  vipratiṣedhe karaṇaḥ syāt ādhvaryavaḥ parivīrasīti na kriyamāṇānuvādī hotur yuvā suvāsā iti 
kutaḥ samavāyaviśeṣāt 
dvau tatra samavāyau hotuś codakena hautreṣu pratyakṣaśravaṇenādhvaryaveṣu  yo hotā so 'dhvaryur iti 
evaṃ pratyakṣam adhvaryoḥ kārye codyate pratyakṣaṃ cānumānād balīyaḥ 
tasmād ādhvaryavaṃ karaṇaṃ parivīrasīti hotā kuryāt 
atha hautraṃ viruddhaṃ kaḥ kuryāt itaram anyaḥ teṣāṃ yato viśeṣaḥ syāt anyo hotṛpuruṣa eva syāt yasyāvyāpṛtatā prādhānyaviśeṣo vā 
praiṣeṣu ca parādhikārāt 
sto darśapūrṇamāsau tatra praiṣāḥ samānātāḥ prokṣaṇīr āsādayedhmā barhir upasādhaya srucaś saṃmṛḍḍhi patnīṃ saṃnahyājyenodehīti 
tatra saṃdehaḥ  kiṃ ya eva praiṣe sa eva praiṣārthe utānyaś ca praiṣe anyaś ca praiṣārtha iti 
kiṃ prāptam eka eva praiṣapraiṣārthayor iti 
kutaḥ samākhyānāt anya iti cāśrūtatvāt 
nanv ātmanaḥ praiṣo vipratiṣidhyate 
ucyate na praiṣo bhaviṣyati prāptakāle loṭaṃ vakṣyāmaḥ 
āha prāptakāle 'pi sati yuṣmadādiṣv evopapadeṣu madhyamādayo vyavasthitāḥ na puruṣasaṃskaro bhavati 
ucyate  satyāṃ vivakṣāyāṃ yuṣmadādiṣu madhyamādayaḥ yadā tava prāptaḥ kāla iti vivakṣyate tadā yuṣmad eva madhyamo nāsmadi śeṣe vā 
yadā khalu kriyāyāḥ prāptaḥ kāla ity etāvad vivakṣyate na tava mama veti na tadā yuṣmadādīnām anurodhena madhyamādayo bhavitum arhanti 
na ca idaṃ yugapad vivakṣituṃ śakyate padārthasya prāptaḥ kālaḥ tava ceti bhidyeta hi tathā vākyam 
tena yadi vā nirjñāte padārthakāle tava kāla iti śakyate vaditum yadi vā taveti nirjñāte padārthasya kāla iti 
tatra padārthasya kālo vaditavyaḥ na tu yauṣmadarthasya tena hi smṛtena prayojanam sa hi kartavya ity avagataḥ na tu yuṣmadarthaḥ tathā tasmāt samākhyāyād adhvaryor eva praiṣapraiṣārthāv iti 
adhvaryus tu darśanāt 
athaivaṃ gate idaṃ saṃdihyate  kim adhvaryur agnīdhraṃ preṣyet utāgnīd adhvaryum iti 
aniyamo 'viśeṣād iti prāpte brūmaḥ  adhvaryur uktapraiṣārthakārī syāt 
kutaḥ darśanāt darśanaṃ bhavati  tiryañ ca sphyaṃ dhārayed yad anvañcaṃ dhārayed vajro vai sphyo vajreṇādhvaryuṃ kṣiṇvīteti yaḥ preṣyati tasya haste sphyaḥ 
sphyenādhvaryuṃ kṣiṇvītety anyam adhvaryuṃ preṣakād darśayati 
tasmād agnīd adhvaryuṃ preṣyed iti 
gauṇo vā karmasāmānyāt 
ṛtvikphalaṃ karaneṣv arthavattvāt 
darśapūrṇamāsayor āmananti  mamāgne varco vihaveṣv astv iti pūrvam agniṃ parigṛhṇātīti 
tatra saṃdehaḥ  kim ṛtvikphalam āśāsitavyam agne varco vihaveṣv astv iti uta yajamānasyeti 
kiṃ prāptam adhvaryor eveti 
kutaḥ evaṃ śrutir ādṛtā bhavisyati itarathā lakṣaṇā syāt ātmanā yajamānaṃ lakṣayet 
tasmād ṛtvikphalam āśāsitavyam iti 
ko 'rthaḥ anayā samidhā dhāryamāṇe 'gnau yāgaḥ saṃbhaviṣyati 
tatra vihaveṣu spardhāsthāneṣv ahaṃ varcasvī bhaviṣyāmīty adhvaryor vacanam evam utsāhī bhaviṣyatīti 
svāmino vā tadarthatvāt 
liṅgadraśanāc ca 
liṅgam apy amum arthaṃ darśayati evaṃ hy āha  yāṃ vai kāṃcana ṛtvija āśiṣam āśāsate yajamānasyaiva sety āśiṣo yajamānārthakatāṃ darśayati 
tasmād api brūmaḥ  yajamānaphalam āśāsitavyam iti 
pakṣoktam eva prayojanam iti 
karmārthaṃ tu phalaṃ teṣāṃ svāminaṃ pratyarthavattvāt 
vyapadeśāc ca 
yatra ca vyapadeśo bhavati tatrārtvijam dakṣiṇasya havirdhānasyādhas tāc catvāra uparavāḥ prāveśamukhyāḥ pradeśāntarālāḥ tatra hastau praveśyādhvaryur yajamānam āha kim atreti sa āha  bhadram iti 
tan nau sahety adhvaryuḥ pratyāheti vyapadeśo bhavati adhvaryor yajamānasya ca 
tan nau sahety ubhayor vacanam adhvaryuyajamānayoḥ 
tasmād adhvaryuphalam āśāsitavyam atreti 
dravyasaṃskāraḥ prakaraṇāviśeṣāt sarvakarmaṇām 
darśapūrṇamāsayor barhirdharmā vedidharmāś ca teṣu saṃdehaḥ  kim aṅgapradhānārthāḥ uta pradhānārthā iti 
prakaraṇāt pradhānārthā iti 
iti prāpta ucyate naivam dravyasaṃskāro 'ṅgapradhānārthaḥ yathā vyākhyātam evottaravivakṣayā prāptir eṣā kriyata iti 
nirdeśāt tu vikṛtāpūrvasyānadhikāraḥ 
jyotiṣṭome paśur agnīṣomīyaḥ yo dīkṣito yad agnīṣomīyaṃ paśum ālabhata iti 
tatra śrūyate  barhiṣā yūpāvaṭam avastṛṇāty ājyena yūpam anaktīti 
tatra saṃśayaḥ  kiṃ tayor ājyabarhiṣor ājyabarhirdharmāḥ prākṛtāḥ kartavyāḥ uta neti 
kiṃ prāptam kartavyā iti 
kutaḥ vākyaṃ hi barhirmātrasyājyamātrasya ca dharmāṇāṃ vidhāyakam tad ihāpi vākyaṃ codakena prāptam 
na caitad barhir ājyaṃ niṣprayojanam 
tasmād atra dharmāḥ kiyerann iti 
evaṃ prāpte brūmaḥ  nirdeśād vikṛtāv apūrvasyānadhikāraḥ nirdiṣṭā ete dharmāḥ prakṛtau yatra pradhānasyopakurvanti prākṛtakāryayor ājyabarhiṣoḥ 
ye ca pradhānasyopakāriṇo dharmāḥ ta ihātidiśyante 
pradhānaṃ hi codako 'pekṣate na dharmān 
pradhānasya hi codakena sāmānyaṃ na dharmāṇām 
virodhe ca śrutiviśeṣād avyaktaḥ śeṣe 
darśapūrṇamāsayor āmananti  samāvapracchinnāgrau darbhau prādeśamātrau pavitre karoti tathā  aratnimātre vidhṛtī pavitre utānyata iti 
tatra saṃśayaḥ  kiṃ vedistaraṇārthād barhiṣo vidhṛtī pavitre utānyata iti 
kiṃ tāvat prāptam vedistaraṇārthād barhiṣaḥ kārye 
kiṃ kāraṇam tad dhi prakṛtam dharmāś cāviśeṣāt sarvabarhiṣām arthena tasmāt tataḥ 
iti prāpte brūmaḥ  anyataḥ kriyeta 
kutaḥ virodhāt 
kathaṃ virodhaḥ śrūyate hi  tridhā tu pañcadhā tu vā vedīṃ stṛṇātīti tad yenāstīryate kathaṃ tad vidhṛtipavitraṃ kriyeta na hi saṃbhavaty ekaṃ staraṇāya vidhṛtipavitrāya ca 
tad etad upadiṣṭavacanam anekaguṇatvaṃ cobhe apy asaṃbhavinī pratijñāte syātām 
tasmān na tataḥ kriyeteti 
yadi na tataḥ kutas tarhi avyakta evaṃjātīyakaḥ śeṣe asti tatra paribhojanīyaṃ nāma barhiḥ tataḥ kartavyam 
apanayanas tv ekadeśasya vidyamānasaṃyogāt 
vikṛtau sarvārthaḥ śeṣaḥ prakṛtivat 
idam āmananti  yajñārthavaṇaṃ vai kāmyā iṣṭayaḥ tā upāṃśu kartavyā iti 
atra saṃśayaḥ  kim aṅgapradhānārtham upāṃśutvam uta pradhānārtham iti 
kiṃ prāptam vikṛtau sarvārthaḥ śeṣaḥ syāt aviśeṣād aṅgānāṃ pradhānānāṃ ca prakṛtivat yathā prakṛtau vedidharmā ājyadharmāś cāṅgapradhānārthāḥ evam atrāpi 
mukhyārtho vāṅgasyācoditatvāt 
saṃnidhānaviśeṣād asaṃbhave tadaṅgānām 
śyene śrūyate  dṛtanavanītam ājyam iti 
tatra saṃdehaḥ  kiṃ navanītaṃ pradhānasya utāṅgānām iti 
kiṃ prāptam pradhānasya tasya hi prakaraṇam iti vacanaprāmāṇyān navanītena pradhānaṃ nirvartayitavyam iti 
evaṃ prāpte brūmaḥ  asaṃbhava etasmiṃs tadaṅgānāṃ śyenāṅgānāṃ syāt 
kathaṃ asaṃbhavaḥ somadravyakatvāt pradhānasya 
nanu vacanān navanītaṃ bhaviṣyati 
na śyene navanītaṃ bhavatīty eṣa vākyārthaḥ 
kas tarhi śyene navanītam ājyaṃ bhavatīti navanītājyasaṃbandho vidhīyate śyenājyasaṃbandho 'nūdyate 
na ca sākṣāc chyenasyājyasaṃbandho 'sti śyenāṅgānāṃ tu vidyate 
yasyāsti tasyānūdya navanītaṃ vidhīyate saṃnidhānaviśeṣāt 
ādhāne 'pi tatheti cet 
evaṃ ced dṛśyate  śyenāṅgānāṃ navanītam iti ādhāne 'pi pavamāneṣṭiṣu syāt 
tā api hi śyenasyopakurvanti tatsaṃskṛte 'gnau śyeno nirvartata iti 
nāprakaraṇatvād aṅgasya tannimittatvāt 
tatkāle vā liṅgadarśanāt 
idam idānīṃ saṃdihyate  kiṃ sutyākālānām aṅgānāṃ navanītam uta sarveṣāṃ iti 
sutyākālānāṃ syāt liṅgadarśanāt 
idaṃ śrūyate  saha paśūn ālabhata iti 
tatra punar vacanam  agnīṣomīyasya sthāne 'gnīṣomīyaḥ puroḍāśaḥ anubandhyāyāḥ sthāne maitrāvaruṇīyasyeti dve sthāne śrūnye darśayati tenāvagamyate śyenasya vacanaṃ sutyākālānām aṅgānāṃ viśeṣaṃ vidadhātīti 
sarveṣāṃ vāviśeṣāt 
sarveṣām eva cāṅgānāṃ navanītaṃ syāt 
kutaḥ aviśeṣāt asati viśeṣe sarveṣām apy aṅgānām iti 
nyāyokte liṅgadarśanam 
māṃsaṃ tu savanīyānāṃ codanāviśeṣāt 
śākyānām ayanaṃ ṣaṭtriṃśatsaṃvatsaram 
tatredaṃ samāmananti  saṃsthite saṃsthite 'hāni gṛhapatir mṛgayāṃ yāti sa tatra yān mṛgān hanti teṣāṃ tarasāḥ puruḍāśāḥ savanīyā bhavantīti 
tatra saṃdehaḥ  kiṃ savanīyānām anyeṣāṃ ca saṃbhavatāṃ puroḍāśānāṃ sthāne tarasā uta savanīyānām eveti 
kiṃ prāptam sarvapuroḍāśānāṃ māṃsamayatā syāt na śakyate puroḍāśānāṃ ca māṃsamayatā vidhātum savanīyaśabdena ca puroḍāśān viśeṣayitum bhidyeta hi tathā vākyam 
tasmāt sarvapuroḍāśānāṃ māṃsamayateti 
iti prāpte ucyate  māṃsaṃ tu savanīyānāṃ syāt tarasāḥ savanīyā bhavantīty ayaṃ tv anūdyate 
kuta etat sarvapuroḍāśeṣu savanīyaśabdo 'nuvādo na ghaṭate puroḍāśaśabdas tu savanīyeṣv avakalpate 
tasmāt puroḍāśaśabdo 'nuvāda iti 
tasmāt savanīyānāṃ dhānādīnāṃ sthāne māṃsaṃ codanāśeṣād iti 
bhaktir asaṃnidhāv anyāyyeti cet 
iti cet paśyasi  savanīyeṣu puroḍāśaśabdo 'nuvādo bhaviṣyatīti dhānādiṣu puroḍāśaśabdo na vartate bhaktiś cānyāyyā mukhye saṃbhavati 
syāt prakṛtiliṅgatvād vairājavat 
prakṛtau jyotiṣṭome dhānādiṣv ayaṃ puroḍāśaśabdo bhāktaḥ saṃnihite prayuktaḥ ihāpi bhākta eva prayokṣyate 
atrāpi hi savanīyaśabdena te saṃnihitāḥ 
prakṛtau liṅgasamavāyāc chabdapravṛttir vikṛtāv api tathaiva yathā  chatriṇo gacchanti dhvajino gacchantīti 
yathā  ukthyo vairūpasāmā ekaviṃśaḥ poḍaśī vairājasāmā iti prakṛtiliṅgena sāmaśabdena vairūpapṛṣṭho vairājapṛṣṭha iti gamyate 
evam ihāpi savanīyānāṃ māṃsamayateti 
athātaḥ kratvarthapuruṣārthayor jijñāsā 
tṛtīye 'dhyāye śrutiliṅgavākyaprakaraṇasthānasamākhyānaiḥ śeṣaviniyogalakṣaṇam uktam 
ihedānīṃ kratvarthapuruṣārthau jijñāsyete kaḥ kratvarthaḥ kaḥ puruṣārtha iti yāpi prayojakāprayojakaphalavidhyarthavādāṅgapradhānacintā sāpi kratvarthapuruṣārthajijñāsaiva 
katham aṅgaṃ kratvarthaḥ pradhānaṃ puruṣārthaḥ 
phalavidhiḥ puruṣārthaḥ arthavādaḥ kratvarthaḥ 
prayojakaḥ kaścit puruṣārtho 'prayojakaḥ kratvarthaḥ 
tasmāt kratvarthapuruṣārthayor jijñāseti sūtritam 
tatrāthātaḥ śabdau prathama evādhyāye prathamasūtre varṇitau 
atheti prakṛtaṃ śeṣaviniyogalakṣaṇam apekṣate 
ata iti kratvarthapuruṣārthajijñāsāviśeṣaṃ prakurute 
kratave yaḥ sa kratvarthaḥ puruṣāya yaḥ sa puruṣārthaḥ 
jijñāsāśabdo 'pi tatraiva samadhigataḥ  jñātum icchā jijñāseti 
tad etat pratijñāsūtram kratvarthapuruṣārthayor jijñāseti 
yasmin prītiḥ puruṣasya tasya lipsārthalakṣaṇāvibhaktavāt 
evaṃ vā sūtraṃ varṇyate  darśapūrṇamāsayor āmnāyate  anatidṛśyaṃ stṛṇāti anatidṛśyam evainaṃ prajayā paśubhiḥ karotīti tathā  āhāryapurīṣāṃ paśukāmasya vediṃ kuryāt vatsajānuṃ paśukāmasya vedaṃ kuryāt godohanena paśukāmasya praṇayed ityevamādīni 
tatra saṃśayaḥ  kim evaṃjātīyakāḥ kratvarthā uta puruṣārthā iti 
kiṃ prāptam kratvartha iti 
kutaḥ pratyakṣa upakāras tebhyo dṛśyate kratoḥ purīṣaharaṇaṃ vedistaraṇaṃ ca tad uktam  dravyaguṇasaṃskāreṣu bādarir iti 
tasmāt kratvarthā ity evaṃ prāptam 
evaṃ prāpte brūmaḥ  yasmin prītiḥ puruṣasya sa puruṣārtha eveti prītis tebhyo nirvartate tasmād ete puruṣārthā iti 
nanu pratyakṣa upakāraḥ krator dṛśyata ity uktam 
ucyate  satyaṃ dṛśyate na tu krator upakārāyaibhyaḥ saṃkīrti tebhyaḥ phalebhya ete śrūyante 
na ca ya upakaroti sa śeṣaḥ 
yas tu yadarthaḥ śrūyate sa tasya śeṣa ity uktam  śeṣaḥ parārthatvād iti 
evaṃ prāpte brūmaḥ  puruṣārtha iti 
etasmin kṛte padārthe prītiḥ puruṣasya bhavati tasmād asya lipsārthalakṣaṇā śarīradhāraṇārthā yasya śarīraṃ dhriyate vyaktaṃ tasyāsti dravyam 
śarīriṇaś ca
yāgaḥ śrūyate tasmād vidyamānadravyasya viniyoga ucyate 
na dravyārjanaṃ śrutigṛhītam vināpi hi dravyārjanavacanatvena śabdasya yāgo nirvartata eva tasmāt puruṣārtho dravyaparigrahaḥ 
atha yad uktam  niyamavacanam anarthakam puruṣārthe dravyaparigrahe satīti 
ucyate naitāvatā puruṣārthatā vyāvartate 
pratyakṣā hi sā tvayā ca parokṣaṃ yuktibuddhyā vyapadiśyate na ca parokṣaṃ pratyakṣasya bādhakaṃ bhavati 
tasmān niyamavacanāt kāmam aparam adṛṣṭaṃ kalpyeta na tu dṛṣṭahānam 
tasmād yat puruṣasya prayojanaṃ prītiḥ tad arthaṃ dhanasyārjanam ity evaṃ ca sati vrīhiṇā yāgaḥ kartavyaḥ prītyartham arjitena vā kratvartham arjitena vā nātra kaścid viśeṣaḥ 
prītyartham upārjito 'pi vrīhiḥ vrīhir eva karmārtham upārjito 'pi vrīhiḥ vrīhir eva 
tasmān na prayogacodanāgṛhītaṃ dravyārjanam 
atha yad uktam anumeyenāprakṛtena vā śabdena yuṣmatpakṣe niyamasyaikavākyatā asmatpakṣe tu dṛṣṭena prayogavacaneneti 
naiṣa doṣaḥ asmatpakṣe 'pi dṛṣṭena bhujinā na phalavacanena 
kathaṃ tarhi niyamād adṛṣṭaṃ bhavatīti gamyate 
yathaiva bhavadīye pakṣe 
āha asmatpakṣe phalavata ekavākyabhāvāt phalavata upakarotīti gamyate 
ucyate asmatpakṣe 'pi phalavata evaikavākyabhāvaḥ etāvāṃs tu viśeṣaḥ tava śrutaṃ phalam mama tu dṛṣṭam iti 
atha yal liṅgam uktam  gṛhadāhādiṣu karma śrūyata iti 
tatrocyate yady api na kratvarthaṃ dravyārjanam tathāpi dāhe nimitte phalāya vā karmāṅgabhāvāya vā jāmavatyādīnāṃ vidhānam upapadyata eva 
tasmāt puruṣārthaṃ dravyārjanam prītyā hi tadavibhaktam iti 
tadutsarge karmāṇi puruṣārthāya śāstrasyānatiśaṅkyatvān na ca dravyaṃ vikīrṣyate tenārthenābhisaṃbandhāt kriyāyāṃ puruṣaśrutiḥ 
iha prajāpativratāny udāharaṇam  nodyantam ādityam īkṣeta nāstaṃyantam ityādīni 
tatra saṃdehaḥ  kiṃ kratvarthāni prajāpativratāny uta puruṣārthānīti 
kiṃ prāptam kratvarthānīti 
kutaḥ evaṃ hi phalaṃ na kalpayitavyaṃ bhaviṣyatīti 
nanu śrūyata evaiteṣāṃ phalam etāvatā hainasāyukto bhavatīti 
ucyate  naitat phalaparaṃ vacanam vartamānāpadeśa evaiṣa śabda iti 
tena yatrāditya īkṣitavyaḥ prāptaḥ tatrāyaṃ pratiṣedha udyato 'staṃyataś ca niyamo vā syāt kaścit karmāṅgabhūtaḥ 
evaṃ prāpte brūmaḥ  tad utsarge prītyutsargo 'pi karmāṇi puruṣārthāya bhaveyuḥ evaṃjātīyakāni 
kartur etāny upadiśyante na karmaṇaḥ 
arthaprāptena kartrā saṃbandho yaḥ sa vidhitsitaḥ na karmasaṃbandho 'vidyamāna eva 
śāstraṃ cānatiśaṅkyaṃ pitṛmātṛvacanād api pramāṇataram svayaṃ hi tena pratyeti indriyasthānīyaṃ hi tat 
na caivam ādibhir dravyasya kaścid dṛṣṭa upakāraḥ sādhyate 
tasmāt tena puruṣārthenābhisaṃyogāt kriyāyām evaṃjātīyakāyāṃ puruṣaḥ śrūyate 
api ca puruṣaprayatnaḥ padārthavidhimātraṃ lakṣayitum uccāryeta svayam avivakṣitaḥ syāt 
aviśeṣāt tu śāstrasya yathāśrutiphalāni syuḥ 
ucyate  yady evam imāny api puruṣārthāni syuḥ  samidho yajati tanūnapātaṃ yajati nānṛtaṃ vaded ityevamādīni 
atrāpi puruṣaprayatnasaṃkīrtanam atrāpi na dravyaṃ cikīrṣyata iti 
api vā kāraṇāgrahaṇe tadartham arthasyānabhisaṃbandhāt 
api vā naitad asti samidādīny api puruṣārthāni prāpnuvantīti kāraṇāgrahaṇe puruṣārthāni prajāpativratāni bhaveyuḥ 
na tatra śrutyādikaṃ kiṃcit kāraṇaṃ gṛhyate yena karmaṇām aṅgabhūtānīti gamyate tasmāt tāni puruṣārthāni 
arthasya karmaṇo nābhisaṃbandhaḥ prajāpativrataiḥ 
iha tu samidādīnāṃ prakaraṇaṃ nāma kāraṇaṃ gṛhyate yena karmārthānīti vijñāyante 
tasmād viṣama upanyāsaḥ puruṣaprayatnaś caivaṃ saty anuvādaḥ 
tathā ca lokabhūteṣu 
dravyāṇi tv aviśeṣeṇānarthakyāt pradīyeran 
sto darśapūrṇamāsau tatrāmnāyate  sphyaś ca kapālāni cāgnihotrahavaṇī ca śūrpaṃ ca kṛṣṇājinaṃ ca śamyā colūkhalaṃ ca musalaṃ ca dṛṣac copalā caitāni vai daśa yajñāyudhānīti 
tatra saṃśayaḥ 
kim etāni dravyāṇi pradātavyāni uta svena svenārthena saṃbandhanīyāni tad etat siddhyartham idaṃ cintanīyam kim eṣa vidhir utānuvāda iti 
vidhau sati pradānam anuvāde sati yathārthasaṃbandhaḥ 
kiṃ prāptam vidhir iti tathā hi pravṛttau viśeṣaḥ itarathā vādamātram anarthakam 
pradāne caiṣāṃ yajñāyudhaśabdo 'nugṛhītaḥ yajñasyāyudhāni yajñasya sādhanānīti 
itarathoddhananādīnām āyudhāni bhaveyuḥ śravaṇena lakṣaṇayā yajñasya 
saṃkhyā caivam avakalpate yāgenaikena saṃbandhāt itarathā nānārthasaṃbandhād daśeti saṃkhyā nāvakalpate 
tasmāt pradīyeran aviśeṣeṇa vihitaṃ prakaraṇena pradhānasya bhavitum arhati 
svena tv arthena saṃbandho dravyāṇāṃ pṛthagarthatvāt tasmād yathāśruti syuḥ 
codyante cārthakarmasu 
arthakarmasu codyante puroḍāśādīni tāny api vikalperan 
tatra pakṣe bādhaḥ na samuccayaḥ 
puroḍāśādīnāṃ nirapekṣāṇāṃ yajisaṃbadhāt sphyādīnāṃ ca 
evaṃ vā codyante cārthakarmasu codyante paridhānīye karmaṇi  āhitāgnim agnibhir dahanti yajñapātraiś ceti 
yadi pradīyeraṃs tatra na bhaveyuḥ tasmād api na pradātavyānīti 
liṅgadarśanāc ca 
liṅgadarśanena ca  caturdaśa paurṇamāsyām āhutayo hūyante trayodaśām āvāsyāyām iti 
tasmād apy anuvāda iti 
tatraikatvam ayajñāṅgam arthasya guṇabhūtatvāt 
asti jyotiṣṭome paśur agnīṣomīyaḥ  yo dīkṣito yad agnīṣomīyaṃ paśuṃ ālabhata iti 
tathā anaḍvāhau yunaktīti tathā aśvamedhe vasantāya kapiñjalān ālabhata iti 
tatra saṃdehaḥ  kiṃ vivakṣitam ekatvaṃ dvitvaṃ bahutvaṃ ca utāvivakṣitam iti 
tatraikatvam ayajñāṅgabhūtaṃ na vivakṣitam ity arthaḥ arthasya guṇabhūtatvāt nālambhasya guṇabhūtā saṃkhyā niyojanasya vā 
kasya tarhi paśor anaḍuhoḥ kapiñjalānāṃ ca 
vibhaktir hi śrutyā prātipadikārthagataṃ saṃkhyārthaṃ brūte vākyena sā yajñāṅgaṃ brūyāt vākyāc ca śrutir balīyasī 
tasmān na yajñāṅgaṃ vivakṣitam iti 
āha mā bhūd yajñāṅgam paśvadīnām aṅgaṃ vivakṣitaṃ tathāpīti 
ucyate na paśvādīnām aṅgenoktenānuktena vā kiṃcit prayojanam asti yajñāṅgena hy avipannena prayojanam 
vipanne 'pi hi paśvādyaṅge 'viguṇa eva kratur bhavati yajñāc ca phalaṃ na paśvādeḥ 
tasmāt paśvāder guṇenājñātena jñātena vā na kiṃcit prayojanam astīti na tad vivakṣitam yad dhi prayojanavat tad vivakṣitam ity ucyate 
ekaśrutitvāc ca 
pratīyata iti cet 
evaṃ cet paśyasi  avivakṣitā saṃkhyeti tan na pratīyate hi saṃkhyākhyātavacanasyāṅgabhūtā yathā paśum ānayety ukte eka evānīyate paśū iti dvau 
paśūn iti bahava ānīyante yaś ca pratīyate sa śabdārthaḥ tasmād yajñasyāṅgabhūtā saṃkhyeti śabdād gamyate na ca śabdād gamyamānam ṛte kāraṇāt avivakṣitaṃ bhavati 
nāśabdaṃ tatpramāṇatvāt pūrvavat 
naitad evam satyaṃ pratīyate na tv ayaṃ śabdārtho vyāmohādoṣā pratītiḥ 
kuta etat vākyād dhi yajñāṅgam ity avagamyate vākyaṃ ca śrutyā bādhyate 
tasmād aśabdārtho 'yaṃ yajña ekatvād iti 
śabdārtho 'pi hi pratīyate yathā pūrvo dhāvatīti 
sa pūrva ity ucyate yasyāparo 'sti tena pūrva ity ukte aparo gamyate 
na tv aparo dhāvatīti śravaṇāt pratīyate 
evam ihāpi paśum ity ekatvaṃ gamyate na tu yajñe 
yathaiva hi pūrvam ity ukte 'paro gamyata eva kevalaṃ na tu sa vidhīyate kasmiṃścid arthe 
evam ihāpi saṃkhyā pratīyate eva kevalam na tu kartavyatayā yajñe vidhīyate na paśau 
kathaṃ na paśau vidhīyata iti cet 
vidhāyakasyābhāvāt 
ākhyātaśabdo vidhāyako bhaviṣyatīty etad api nopapadyate dravyadevatāsaṃbandhasya sa vidhāyakaḥ sann ālabhata iti na saṃkhyāsaṃkhyeyasaṃbandhaṃ vidhātum arhatīti 
bhidyeta hi tathā vākyam 
tasmād avivakṣitā saṃkhyeti 
śabdavat tūpalabhyate tadāgame hi tad dṛśyate tasya jñānaṃ yathānyeṣām 
tuśabdaḥ pakṣaṃ vyāvartayati 
naitad asti na yajñe saṃkhyā śabdena śrūyata iti ākhyātavācye hy artha upalabhyate loke paśum ānayety ekavacane sati ekatvapaśuviśiṣṭam ānayanaṃ pratīyate paśv ānayeti dvitvaviśiṣṭaṃ gamyate tatra hy ekatvam apaiti dvitvam upajāyate 
yasya cāgame yad upajāyate sa tasyārtha iti gamyate 
tasya jñānaṃ yathānyeṣāṃ śabdānām aśvam ānayety ukte 'śvānayanaṃ pratīyate gām ānayeti gavānayanam tatrāśvo 'paiti gauś copajāyate tena jñāyate aśvaśabdasyāśvo 'rtho gośabdasya gaur iti 
yad uktam  śrutyā vākyārtho bādhyata iti ucyate na śrutir brūte  vākyārtho nāstīti kevalaṃ tu prātipadikārthagatāṃ saṃkhyām āha nādṛśī saṃkhyā vākyena yajñe vidhīyate prātipadikārtho hy ākhyātavācyena saṃbadhyate vibhaktyartho 'pi 
tathā hi tadviśeṣaṇaviśiṣṭa ālambho gamyate tatraikārthatvād ekavākyam avakalpate 
paśau hi saṃkhyāyāṃ vidhīyamānāyām eka ākhyātaśabdo na śaknuyāt ākhyātārthaṃ vidhātum saṃkhyāsaṃkhyeyasaṃbandhaṃ ca 
tasmād yajñe vivakṣitā saṃkhyeti 
tadvac ca liṅgadarśanam 
tathā ca liṅgam 
evaṃ ca kṛtvā samānaśrutikaṃ liṅgam api vivakṣitaṃ bhaviṣyati tatra idaṃ darśanam upapadyate vasante prātar āgneyīṃ kṛṣṇagrīvām ālabhate grīṣme mādhyaṃdine siṃhīm aindrīṃ śarady aparāhṇe śvetāṃ bārhaspatyām iti 
tatra śrūyate  garbhiṇyo bhavatīti garbhaḥ strīṇāṃ guṇaḥ tena striyo darśayatīti bhaviṣyati 
tathā aśva ṛṣabho vṛṣṇir vastaḥ puruṣa iti te prājāpatyā iti 
tatra śrūyate  muṣkarā bhavanti sendriyatvāyeti 
muṣkaratvaṃ puṃsāṃ guṇaḥ tena puṃprāptiṃ darśayatīti 
adhikaraṇāntaraṃ vā tathā ca liṅgam iti saṃkhyādhikaraṇaṃ liṅgādhikaraṇe 'tidṛśyate 
liṅgam avivakṣitam śrutyā vākyasya bādhitatvāt na ca vivakṣitam iva śruyata iti bhavati liṅgam 
strī gauḥ somakrayaṇīti strīvacanāt somakrayaṇīty avivakṣitam eva liṅgaṃ pratīyate 
nanu kathaṃ mṛgīm ānayeti na mṛga ānīyate naivam aśābdaṃ tu tat pūrvo dhāvatīti yathā 
āśrayiṣv aviśeṣeṇa bhāvo 'rthaḥ pratīyeta 
atrāśrayiṇaḥ padārthā udāharaṇam uttamaḥ prayājaḥ paśupuroḍāśaḥ sviṣṭakṛd ity ete yāgā udāharaṇam 
eṣu saṃdehaḥ 
kiṃ yajimātraṃ saṃskāro devatāyāḥ uta yajinādṛṣṭaṃ devatāyāṃ kriyata iti 
kiṃ prāptam āśrayiṣv aviśeṣeṇa bhāvo 'rthaḥ pratīyata ity āśrayiṣv evaṃjātīyakeṣv apūrvasya bhāvo 'rthaḥ pratyetavyo 'viśeṣād anyair ākhyātaśabdaiḥ yajati dadāti juhotīti uktam etad bhūtaṃ bhavyāvopadiśyata iti 
codanāyāṃ tv anārambho vibhaktatvān na hy anyena vidhīyate 
syād vā dravyacikīrṣāyāṃ bhāvo 'rthe ca guṇabhūtatāśrayād dhi guṇībhāvaḥ 
syād vāpūrvamataḥ satyām api devatācikīrṣāyām tasmin devatāsaṃskārārthe guṇabhūtatā yāgasya dravyapratipādanena ca mantreṇa tatra devatā smaryate 
tasmin mantreṇa dṛṣṭe 'rthe kriyamāṇe tyāgo 'paro 'dṛṣṭārthaḥ śrūyate tasya na kiṃcid dṛṣṭam asti devatāśrayāt tu devatāgataṃ tad apūrvam iti gamyate 
arthe samavaiṣamyam ato dravyakarmaṇām 
atikrāntas tṛtīyaviṣayaḥ ataḥ prabhṛti dravyāṇāṃ karmaṇāṃ cārthe prayojane samavaiṣamyaṃ vakṣyate 
kvacit sāmyam kvacid vaiṣamyam āmikṣāvājinayor vaiṣamyam krayapāṃsūnāṃ vaiṣamyam daṇḍasya maitrāvaruṇadhāraṇe yajamānadhāraṇe ca sāmyam evaṃ tatra tatra draṣṭavyam sāmyaṃ vaiṣamyaṃ ceti 
ekaniṣpatteḥ sarvaṃ samaṃ syāt 
cāturmāsyeṣu vaiśvadeve śrūyate  tapte payasi dadhy ānayati sā vaiśvadevy āmikṣā vācibhyo vājinam iti 
tatra saṃdehaḥ  kiṃ tapte payasi dadhyānayanam āmikṣā prayojayati na vājinam utobhayam iti 
kiṃ prāptam ubhayam iti 
kutaḥ yasmin kṛte yan niṣpadyate prayojanavat tat tasya prayojakam iti gamyate dadhyānayane ca kṛta ubhayaṃ niṣpadyate 
āmikṣāpi tata eva yājinam api tatrānyatarārthaṃ kriyeta yadi vinigamanāyāṃ hetur bhavet 
agamyamāne viśeṣa ubhayārtham ānayanam iti gamyate 
tasmād ekāsāv ubhābhyām api prayojitā niṣpattir iti 
saṃsargarasaniṣpatter āmikṣā vā pradhānaṃ syāt 
naitad asti ubhayaṃ prayojakam iti āmikṣā prayoktrī 
kutaḥ nātra yad dadhipayobhyaḥ nirvartyate tad dhaviḥ 
yadi tad dhaviḥ syāt ubhayaṃ tābhyām eva niṣpadyata iti gamyata viśeṣaḥ 
kiṃ tarhi havir iti 
payo dadhisaṃsṛṣṭam 
kuta etat sā vaiśvadevīty ucyate na tato yan niṣpadyata iti 
āha tapte payasi dadhany ānīyamāna ubhayaṃ bhavati dadhnā ca payaḥ saṃsṛjyate vājināc ca vivicyate 
tatra saṃsargaś cikīrṣitaḥ na viveka iti 
kuta etat ucyate  śābdaḥ saṃsargo dadhnā aśābdo vājinena vivekaḥ payasa iti sarvanāma ca pūrvoktena śabdenaikavākyatāṃ yāti 
itarasmin pakṣe payasi dadhyānayanaṃ vājinavivekalakṣaṇārthaṃ syāt śrutilakṣaṇāviśaye ca śrutir nyāyyā 
tasmād āmikṣārthaṃ dadhyānayanam āmikṣāśabdaś cātrānuvādaḥ āmikṣaiva sā bhavati yatra tapte payasi dadhyānīyate 
tasmād āmikṣikā prayoktrī vājinam aprayojakam iti 
mukhyaśabdābhisaṃstavāc ca 
na ca ubhayaṃ prayojakaṃ nyāyyam nātra vacanam asti idaṃ prayojakam idaṃ neti asati prayojake 'narthakaṃ bhavatīti prayojakaṃ kalpyate 
tatraikasminn api prayojake siddhe 'rthavaty upadeśe nānyad api prayojakaṃ bhavitum arhati 
na ca na gamyate viśeṣaḥ 
kathaṃ gamyate mukhyaśabdābhisaṃstavāt mukhyaśabdaḥ saṃstotuṃ nyāyya iti prāthamyāt tu tasya tāvat prayojakatvajñānam tasmin sati prayojake parikṣatatvād ānarthakyasya na dvitīyam api prayojakam prathamā cāmikṣā dvitīyaṃ vājinam tasmād āmikṣā prayoktrī 
padakarmāprayojakaṃ nayanasya parārthatvāt 
jyotiṣṭome śrūyate  aruṇayā piṅgākṣyaikahāyanyā somaṃ krīṇātīti 
tatredam aparaṃ śrūyate  ṣaṭ padāny anuniṣkrāmatīti tathā saptamaṃ padaṃ gṛhṇātīti 
idam aparam  yarhi havirdhāne prācī pravartayeyus tarhi tenākṣam añjyād iti 
tatra saṃdehaḥ  kiṃ somakrayaṇyānayanaṃ padapāṃsvartham uta krayaprayuktam iti 
kiṃ prāptam nayanād ubhayaṃ niṣpadyate krayaḥ padaṃ ca tasmād ubhayaṃ prayojakam 
na hi gamyate viśeṣa iti tad uktam  ekaniṣpatteḥ sarvaṃ samaṃ syād iti 
evaṃ prāpte brūmaḥ  padakarmāprayojakam iti 
kutaḥ yasmān nayanaṃ krayārtham na hi nayanam antareṇa viśiṣṭe deśe kraya upapadyate 
tasmāt krayeṇa tāvan nayanaṃ prayuktam iti gamyate 
krayaprayuktaṃ cet na padaprayuktam api bhavitum arhati 
kiṃ punaś cintāyāḥ prayojanam yady ubhayam ekahāyanīnayanasya prayojakam yadaikahāyanyāḥ saptaṃ padaṃ grāvaṇi nidhīyate tadā punar ekahāyanī nīyeta saptamāya padāya yadā padaṃ na prayojakam tadā naikahāyanī punaḥ ṣaṭ padāny anuniṣkrāmayayitavyeti 
arthābhidhānakarma ca bhaviṣyatā saṃyogasya tannimittatvāt tadartho hi vidhīyate 
darśapūrṇamāsayoḥ śrūyate  kapāleṣu puroḍāśaṃ śrapayatīti tathā  puroḍāśakapālena tuṣān upavapatīti 
tatra saṃdehaḥ  kim ubhayaṃ kapālāni prayojayati puroḍāśaśrapaṇaṃ tuṣopavāpaś ca uta śrapaṇaṃ prayojakam na tuṣopavāpa iti 
kiṃ prāptam vinigamanāyāṃ hetor abhāvād ubhayam 
paśāv anālambhāl lohitaśakṛtor akarmatvam 
asti jyotiṣṭome paśur agniṣomīyaḥ 
tatra śrūyate  hṛdayasyāgre 'vadyaty atha jihvāyā ityevamādi 
tathā lohitaṃ nirasyati śakṛt saṃpravidhyati sthavimato varhiraṃlktāpāsyatīti 
tatra saṃdehaḥ kiṃ hṛdayādibhir avadānair ijyā paśoḥ prayoktrī uta śakṛt saṃpravyādho lohitanirasanaṃ ca tad api prayojakam iti 
kiṃ prāptam ekaniṣpatteḥ sarvaṃ samaṃ syād ubhayaṃ prayojakam iti 
evaṃ prāpte brūmaḥ paśau śakṛllohitayor aprayojakatvam na hi tadarthaḥ paśor ālambhaḥ sakṛt saṃpravidhyati lohitam apāsyatīty ucyate na paśor anyasya veti paśur agnīṣomīyo vākyena yo dīkṣito yad agnīṣomīyaṃ paśum ālabhata iti 
śakṛllohite paśoḥ prakaraṇena bhavetām prakaraṇaṃ ca vākyena bādhyate 
nanv ete śakṛllohite pratipādyete tena yāgārthasya paśor nānyasyeti niścayaḥ 
evaṃ cet aprayojake śakṛllohita iti 
kiṃ bhavati prayojanam sāmye sati śakṛllohitābhāve 'nyaḥ paśur ālambhanīyaḥ śakṛllohitayor aprayojakatve lopaḥ 
ekadeśadravyaś cotpattau vidyamānasaṃyogāt 
darśapūrṇamāsayoḥ śrūyate  uttarārdhāt sviṣṭakṛte samavadyatīti 
tatra saṃdehaḥ kiṃ puroḍāśasyāgneyayāgaḥ prayojakaḥ sviṣṭakṛd aprayojaka utobhayam iti 
kiṃ prāptam ekaniṣpatteḥ sarvaṃ samaṃ syād iti 
evaṃ prāpte brumaḥ ekadeśadravyaś caivaṃjātīyako 'prayojako bhavet 
kutaḥ vidyamānasaṃyogāt na ekadeśakarmāvayavinaṃ prayuṅkte vidyamānasyāvayavina ekadeśa upādātavya iti tatrārtho bhavati nāvayavinam upādadīteti yathekṣukhaṇḍam asmai prayaccha modakaśakalam asmai prayaccheti nekṣum upādadīteti gamyate sata ikṣoḥ khaṇḍam upādadīta sato modakāc chakalam upādadīteti 
tasmād anyārthaṃ dravyaṃ tasyottarārdhād avadeyam asti cāgnyarthaḥ puroḍāśaḥ 
tasmād viṣṭakṛd aprayojaka iti 
nirdeśāt tasyānyad arthād iti 
na śeṣasaṃnidhānāt 
naitad evaṃ saṃnihito hi śeṣaḥ yasminn anutpādyamāne 'rtho na sidhyati so 'rthād upādyate 
saṃnihite ca śeṣe sati sidhyaty uttarārdhād grahaṇam 
tasmān nārthād dravyam utpādayitavyam yad evānyārthaṃ dravyaṃ saṃnihitam tasyaivottarārdhād grahītavyam 
uttarārdhamātraṃ hi sviṣṭakṛte śrūyate nāmuṣya dravyasyeti 
na caitāvatā vyavahāro bhavati sarvo hi kasyacid uttarārdhaḥ sa eṣa saṃnihitam apekṣate saṃnihitaṃ ca parārtham 
tasmāt parārthād dravyāt sviṣṭakṛd ijyā 
ataś cāprayojiketi 
yad uktam anīśānena na śakyaṃ dātum iti tad ucyate vācanika eṣa śeṣapratipādanārtha utsargaḥ sa śakyaḥ kartum 
dānaṃ hy utsargapūrvakaḥ parasya svatvasaṃbandhaḥ sa na śakyo 'nīśānena 
karmakāryāt 
liṅgadarśanāc ca 
liṅgam api bhavati  tad yat sarvebhyo havirbhyaḥ samavadyati tasmād idam udare viśvarūpam annaṃ samavadhīyata iti yadi parārthād dravyāt saṃnihitād ijyate tadā satsaṃnidhānāviśeṣāt sarvebhyo 'vadīyata ity upapadyate 
prayojakatve tv ekasmād evāvadīyeta 
tasmād apy aprayojakaḥ 
tathedam aparaṃ liṅgam  śeṣād iḍām avadyati śeṣāt sviṣṭakṛtaṃ yajatīti 
nanv ayaṃ vidhiḥ syāt 
neti brūmaḥ nātra vidhivibhaktir vartamānāpadeśo hy ayam iti 
abhighāraṇe viprakarṣād anuyājavat pātrabhedaḥ syāt 
na vāpātratvād apātratvaṃ tv ekadeśatvāt 
na vā prājāpatyānāṃ vapā abhighāryāḥ 
kutaḥ śeṣābhāvāt 
kathaṃ śeṣābhāva iti cet 
apātratvāt 
katham apātratā ekadeśatvāt prayājārthasya hi gṛhītasyājyasya sa ekadeśaḥ śeṣaḥ 
kim ataḥ yady evam ekadeśavyāpāraḥ śrūyamāṇo nāvayavinam upādeyatvena codayati 
hetutvāc ca sahaprayogasya 
hetutvāc cābhighāraṇasya sahālabhata iti stutir bhavati tīrthaṃ vai prātaḥsavanam yat prātaḥsavane paśava ālabhyante tīrtha evaitān ālabhate sayonitvāyārtho vapānām abhighṛtatvāya ity arthānatareṇa vapābhighāraṇam anugṛhṇan nehāstīti darśayati 
abhāvadarśanāc ca 
abhāvaṃ khalv apy abhigdhāraṇasya darśayati  savyā vā etarhi vapā yarhy anabhighṛtāḥ brahma vai brahmasāma yad brahmasāmny ālabhate tenāsavyāḥ tenābhighṛtā iti 
savyaśabdo rūkṣe bhāṣyate savyā vapety anabhighṛtatāṃ darśayati 
sati savyavacanam 
āha naitad darśanam saty eva hy abhighāraṇe bhavaty etat savyavacanam asti hi vapāyā anyad abhighāraṇam  upastṛṇāty ājyaṃ hiraṇyaśakalam vapā hiraṇyaśakalaṃ tato 'bhighārayatīti 
tasmin sati kathaṃ savyā bhaveyuḥ brūte ca tasmān naitac chakyam avagantum rūkṣās tā vapā dṛśyanta iti tena nūnam abhighāraṇaṃ prayājaśeṣeṇāstīti saty asminn abhighāraṇe pratyakṣe rūkṣās tā iti darśanaṃ vyāmoha iti 
na tasyeti cet 
evaṃ ced dṛśyate saty abhighāraṇe savyā iti vacanam aliṅgam iti nāliṅgam tasyaitad vacanam yat snehanaṃ karoti 
katamat tat yat prathamam prathamaṃ hi snehanaṃ karoti na dvitīyam 
snigdhasya tad bhavati na ca snigdhasya snehanaṃ kriyate yathā bhavati loke vādaḥ yad asmābhiḥ kāntārān nirgatair devadattasya gṛhe snigdham bhuktam tena vayam arūkṣāḥ kṛtā iti satsv apy anyeṣu snigdheṣv eva bhojaneṣu evaṃ tasyārūkṣākaraṇasyābhighāraṇasyābhāvād rūkṣā iti vacanam upapadyate asmiṃs tu sati nopapadyate 
tasmād api prayājaśeṣeṇābhighāraṇaṃ prājāpatyānāṃ nāstīti 
syāt tasya mukhyatvāt 
idaṃ padottaraṃ sūtram 
yadi prathamasyābhāvāt savyā iti vacanaṃ bhavaty anupapannam tarhy anyasya prathamasya vidyamānatvāt 
katamat tat yac chrapyamāṇāyā aparam udvāsitāyāḥ 
atrocyate  syāt tasya mukhyatvāt yat prayājaśeṣeṇābhighāraṇam tasyaivābhāvād etad upapadyate saty api śrapyamāṇāyā abhighāraṇa udvāsitāyāś ca yat tāvac chrapyamāṇāyāḥ tad agner arcīṃṣi dahanti yad udvāsitāyāḥ tad agnyavayavā ūṣmāvayavāś ca nāśayanti saiṣā rūkṣaiva idaṃ tu prayājaśeṣeṇa śītāyāḥ kriyate tat snehayati tena snigdhāyāḥ padānakālam abhighāraṇaṃ yat tan na snehayati 
tad idaṃ snehanasyābhighāraṇasyābhāvāt savyatāvacanam upapadyata ity uktam tasmān na prayājaśeṣo dhāryata iti 
samānayanaṃ tu mukhyaṃ syāl liṅgadarśanāt 
darśapūrṇamāsayoḥ śrūyate  atihāyeḍo barhiḥ prati samānayatīti 
tatra saṃdehaḥ kiṃ samānayanam ājyasya dharmāṇāṃ ca prayojakam utāprayojakam iti 
kiṃ prāptam aprayojakam iti 
kutaḥ prayājānuyājārthasyājyasyāyam ekadeśaḥ samānīyata iti pūrveṇa nyāyenāprayojakatā prāptā 
tad ucyate  mukhyaṃ samānayanaṃ liṅgadarśanāt 
kiṃ liṅgam caturgṛhītāny ājyāni bhavanti na hy atrānuyājān yakṣyan bhavatīty ātithyāyāṃ śrūyate yadi prayājārthaṃ samānayanam tatas tatraikaṃ caturgṛhītaṃ samānīyate 
ekam apy anuyājānāṃ bhavati tataś cātithyeḍāṃ tā saṃtiṣṭhata ity anuyājābhāva upabhṛti samānayanārtham ekaṃ caturgṛhītaṃ grāhyam na tv anuyājārtham 
tatra bahūnāṃ caturgṛhītānāṃ darśanam upapadyate itarathā hy anuyājābhāve naivopabhṛti catur gṛhyeta tatra caturgṛhītānīti bahuvacanaṃ nopapadyate 
tasmāt prayojakaṃ samānayanam iti 
vacane hi hetvasāmarthye 
atha kasmān na vacanam etat na caturgṛhītāny ājyānīti 
ucyate vacane hi hetur asamarthitaḥ syāt na hy atrānuyājān yakṣyan bhavatīti 
yadā samānayanaṃ na prayājārtham iti gamyate tadā vacanam 
yadā vacanam tadā nānuyājābhāvo hetuḥ asati hetau na hy atrānuyājān yakṣyan bhavatīti hetuvan nigado nopapadyeta 
tasmāt prayājārthaṃ samānayanaṃ prayojakam aupabhṛtasyājyasya 
kiṃ bhavati prayojanam paryājārthe samānayane yāvat prayājārtham tāvat sarvaṃ samāneyam ardham aupabhṛtasya aprayojanakatve na niyogato 'rdhaṃ yāvat tādvat vā 
tatrotpattir avibhaktā syāt 
darśapūrṇamāsayoḥ śrūyate  caturjuhvāṃ gṛhṇāty aṣṭāv upabhṛti gṛhṇātīti 
tatra saṃdehaḥ kiṃ jauhavam aupabhṛtaṃ cobhayam ubhayārtham prayājebhyaś cānuyājebhyaś ca uta jauhavaṃ prayājebhyaḥ aupabhṛtam anuyājebhyaḥ athavā aupabhṛtaṃ prayājebhyo 'nuyājebhyaś ceti 
kiṃ prāptam ubhayam ubhayārtham 
kutaḥ yad yad ājyena kriyate tasmai tasmai bhavitum arhaty aviśeṣāt 
tatra jauhavam anuyājapratiṣedhārtham 
āha nanu nāsty atrānuyājapratiṣedhārthaṃ vacanam yad etat prayājebhyas tad gṛhṇātīti prayājeṣūpadeśakam etat nāsty asyānuyājapratiṣedhe sāmarthyam iti 
ucyate  na brūmaḥ pratiṣedhakam etad iti 
kiṃ tūtpattivākya ājyānāṃ naiva prayojanābhisaṃbandhaḥ anena vacanena prayājaprayojanatā kriyate jauhavasya anuyājaprayojanatāsya vacanābhāvād eva na gamyata iti anuyājapratiṣedhārthaṃ vacanam ity ucyate 
aupabhṛtaṃ tatheti cet 
iti ced dṛśyate jauhavam anuyājebhyaḥ pratiṣidhyate aupabhṛtam ubhayārtham iti bhavatu jauhavaṃ prayājārtham na tv aupabhṛtam ubhayārtham 
tad api tathā syāt yathā jauhavam 
katham etad apy anuyājārtham eva śrūyate yad upabhṛti gṛhṇāty anuyājebhyas tad gṛhṇāti chandāṃsi hy anuyājā iti 
anuyājārthatāsyeti 
syāj juhūpratiṣedhān nityānuvādaḥ 
tadaṣṭasaṃkhyaṃ śravaṇāt 
aṣṭāv upabhṛti gṛhṇātīti śrūyate 
tatra saṃdehaḥ kiṃ tad aupabhṛtam ājyam aṣṭasaṃkhyena grahaṇena saṃskriyate uta catuḥsaṃkhyā guṇabhūtā dvayor grahaṇayor iti 
kiṃ tāvat prāptam aṣṭasaṃkhyā guṇabhūtā na catuḥsaṃkhye dve iti 
kutaḥ śravaṇād aṣṭasaṃkhyā śrūyate catuḥsaṃkhyā aṣṭasaṃkhyayā lakṣyate śrutilakṣaṇāviśaye ca śrutir nyāyyā tasmād aṣṭasaṃkhyaṃ grahaṇam etad iti 
anugrahāc ca jauhavasya 
dvayos tu hetusāmarthyaṃ śravaṇaṃ ca samānayane 
tuśabdaḥ pakṣaṃ vyāvartayati dve ete caturgṛhīte evaṃ hetuḥ samarthito bhavaty ātithyāyām caturgṛhītāny ājyāni bhavanti na hy atrānuyājān yakṣyan bhavatīti asatsv apy anuyājeṣv etad aṣṭagṛhītam evaupabhṛtaṃ bhavet 
yadāṣṭasaṃkhyā guṇabhūtā na tadā dvayoś caturgṛhītayoḥ satoś caturgṛhītān ājyānīti bahuvacanam ājyeṣūpapadyate 
tasmāc caturgṛhīte dve iti 
āha liṅgam etat prāptir ucyatām iti 
tad abhidhīyate anārabhya ucyate caturgṛhītaṃ juhotīti sarvahomeṣu tena prayājānuyājeṣv api na tad aṣṭagṛhītena śakyate bādhitum nānāviṣayatvāt 
aṣṭagṛhītaṃ hi grahaṇe caturgṛhītaṃ hi home asti hi saṃbhavaḥ yad aṣṭagṛhītaṃ gṛhyeta caturgṛhītaṃ hūyeta tad etad ihāṣṭatvam grahaṇe bhavati 
kathaṃ dve caturgṛhīte home sampādayet tasmād dve ete caturgṛhīte aṣṭagṛhīte gṛhyamāṇe gṛhyete 
caturgṛhīte dve nāgṛhītvāṣṭagṛhītaṃ kaścit sampādayet 
tasmād dve ete caturgṛhīte iti 
svarus tv anekaniṣpattiḥ svakarmaśabdatvāt 
asti jyotiṣṭome paśur agnīṣomīyaḥ yo dīkṣito yad agnīṣomīyaṃ paśum ālabhata iti tatredam āmnātam  khādire badhnāti pālāśe badhnāti rohite badhnātīti 
tat saṃnidhāv idam aparam āmnāyate svaruṇā paśum anakti yūpasya svaruṃ karotīti 
athedānīm idaṃ saṃdihyate kiṃ bhedena yūpāt svarur utpādayitavyaḥ uta yūpaṃ kriyamāṇam anuniṣpannaḥ śakalo grahītavya iti 
tatredaṃ tāvan naḥ parīkṣyam kiṃ chedanādyutpatteḥ prayojakaḥ svaruḥ utāprayojakaḥ prayojakaś cet bhedena yūpān niṣpādyeta 
na cet prayojakaḥ yūpaṃ niṣpadyamānam anuniṣpannaḥ śakalo grahīṣyata iti 
sa kathaṃ prayojakaḥ syāt kathaṃ vā na prayojaka iti 
yady eṣā vacanavyaktiḥ svaruśabdavācyaṃ bhāvyate 
kathaṃ joṣaṇādinetikartavyatāviśeṣeṇeti 
tataḥ svaruṇā paśum anaktīti sa svarur ity avagato grahīṣyate tataḥ prayojakaḥ 
athaivaṃ vijñāyate svaruṇā paśum anaktīty anavagataḥ svaruḥ 
etāvad asya vijñāyate 'ñjanaṃ tena kriyata iti idam api yūpasya svaruṃ karotīti yūpaikadeśaṃ svarukārye 'ñjane viniyuṅkta iti tato 'prayojakaḥ 
jātyantarāc ca śaṅkate 
itaś ca nirapekṣasya svaror utpattir iti gamyate 
kutaḥ jātyantarād apy āśaṅkā bhavati vṛkṣāntarāt 
katham nānyasya svaruṃ kuryāt yady anyasya vṛkṣasya svaruṃ kuryāt anye 'sya lokam anvāroheyuḥ yūpasya svaruṃ karotīti 
na hi yūpam anuniṣpannasya garhaṇe jātyantarāśaṅkāvakalpate yūpaśakalo hi svarukārye tadānīṃ viniyujyate 
tasmād api bhedena yūpāt svarur utpādayitavya iti 
tad ekadeśo vā svarutvasya tannimittatvāt 
nanūktam yūpāvayavo 'tra vākyena vidhīyate śrutyā svaror utpattiḥ śrutiś ca vākyād balīyasīti 
ucyate satyam evam yūpasyeti tu śabdo 'vivakṣitārtho bhavati 
tatra śrutir api bādhyate vākyam api 
na tv asmatpakṣe kiṃcid avivakṣitārtham svaruṃ karotīti svārtha evānuvādo bhaviṣyatīti yūpaśakalo vidhāyiṣyate 
svaruśabdaś cāñjanārthena śakale upacarita iti gamyate avayavaprasiddhiś caitam arthaṃ gamayiṣyati 
bhavati hi brāhmaṇam  atha kasmāt svarur nāma etasmād veṣo 'vacchidyate tad asyaitat svam ivārur bhavati tasmāt svarur nāmeti 
śakalaśruteś ca 
pratiyūpaṃ ca darśanāt 
itaś ca na pṛthaṅniṣpattiḥ svaruḥ 
kutaḥ ekādaśinyām pratiyūpaṃ ca darśanāt yathā anupūrvaṃ svarubhiḥ paśūn samajya madhyame raśanāguṇe sve sve svaṃ svaṃ yūpaśakalam upagūhatīti svarubahutvaṃ darśayati yadi ca svaruḥ pṛthaṅniṣpattiḥ syāt eka evaikādaśinyāṃ tantreṇa kāryaṃ sādhayet 
yūpam anuniṣpannasya tu grahaṇe prakṛtau svayūpaśakalenāñjanaṃ kṛtam ity ekādaśinyām api codakaḥ svayūpaśakalam eva prāpayatīti bahutvam upapannaṃ bhavati 
svayūpaśakalagrahaṇaṃ ca prākṛtasya grahaṇād adhyavasīyate yādṛśo 'sau prākṛtaḥ tādṛśo 'sau garhītavyaḥ na viśiṣṭa iti 
tasmāt svarur utpatter na prayojaka iti 
ādāne karotiśabdaḥ 
atha yad uktam utpattir asya śabdenocyate svaruṃ karotīti evaṃ ca karotiśabdo 'vakalpiṣyata iti 
ucyate ādāne karotiśabdo bhaviṣyati svaruṃ karoti svarum ādatta iti 
yathā kāṣṭhāni karoti gomayāni karotīty ādāne karotiśabdo bhavati evam ihāpi draṣṭavyam 
śākhāyāṃ tatpradhānatvāt 
darśapūrṇamāsayoḥ śrūyate śākhām adhikṛtya prācīm āharaty udīcīm āharati prāgudīcīm āharatīti 
tatra saṃdehaḥ  kim ayaṃ digvādaḥ uta śākhāvāda iti 
digvāda iti prāptam tathā śrutiśabdaḥ śākhāvāde lakṣaṇeti 
tasmād digvāda iti 
evaṃ prāpte brūmaḥ śākhāvāda iti 
kutaḥ yadi tāvad ayam arthaḥ prācī dig āhartavyeti tato 'śakyo 'rthaḥ atha prācīṃ diśaṃ pratyāharaṇīyeti tataḥ kāhartavyeti vākye śākhāśabdasyābhāvād anupapanno 'yaṃ saṃbandhaḥ 
atha prakṛtā śākheti tataḥ prācīśabdena tasyā evābhisaṃbandho nyāyyaḥ 
kutaḥ pratyakṣā hi prācīśabdena harater ekavākyatā prakaraṇāc chākhāśabdena bhavet 
ubhayathātra prācīśabdo lakṣaṇayā prakṛtāṃ vā śākhāṃ lakṣayet diśo vānīpsitatvāt vihāradeśam īpsitatamaṃ ayuktam 
śākhāyāṃ tatpradhānatvād upaveṣeṇa vibhāgaḥ syād vaiṣamyaṃ tat 
darśapūrṇamāsayoḥ samāmnāyate mūlataḥ śākhāṃ parivāsyopaveṣaṃ karotīti 
tatrāyam arthaḥ sāṃśayikaḥ kiṃ śākhāchedanasyobhayaṃ prayojakam śākhā upaveṣaś ca uta śākhā prayojakā upaveṣo 'nuniṣpādīti 
kiṃ prāptam ubhayaṃ chedanān niṣpadyate śākhā śākhāmūlaṃ ca ubhayaṃ ca prayojanavat 
agreṇa vatsāpākaraṇādi kariṣyate mūlata upaveṣaḥ tena viśeṣābhāvād ubhayaṃ prayojakam 
iti prāpte ucyate śākhāyāṃ brūmaḥ tatpradhānatvāt śākhāpradhānatvād upaveṣeṇa vibhāgo bhavet 
śākhām anuniṣpanno gṛhyate 
kathaṃ tatprādhānyam śākhāṃ parivāsyeti dvitīyānirdeśāt 
nanūpaveṣaṃ karotīty api dvitīyā 
ucyate nāsau parivāsayateḥ karma 
kasya tarhi karoteḥ 
nanu prakṛtatvān mūlam upaveṣaśabdena saṃbadhyate 
ucyate ubhayasaṃbandhe virodhaḥ 
virodhe ca prakaraṇād vākyaṃ balīyaḥ 
atha saṃnihitena saṃbadhyate tathāpi śākhāprayuktenety āpatati 
ataḥ siddham eva uvaveṣo na prayojayati chedanam iti 
etad atra vaiṣamyam 
śrutyapāyāc ca 
śākhayā vatsān apākaroti śākhayā gāḥ prāpayati śākhayā dohayatītyevamādiṣu śākhāgrahaṇeṣu nopaveṣasya vyāpāras tataḥ śākhāśabdo 'paiti 
na hi tanmūlaṃ śākhety ācakṣate 
kim ataḥ yatraivaṃ yatra śākhāśabdaḥ tadarthaṃ chedanam dvitīyānirdeśāt 
athāpi mūle śākhāśabdo bhavet evam api śākhāśabdopadiṣṭeṣu na mūlam amūlaparivāsitatvāt 
yac caivaṃ saṃskṛtayā śākhayā kriyate tadarthaṃ chedanam 
na copadhānaṃ mūlaparivāsitayā kriyate 
tasmān na tadarthaṃ chedanam 
kiṃ bhavati prayojanam paurṇamāsyām api śākhotpādyā yathā pūrvaḥ pakṣaḥ 
yathā siddhāntaḥ tathā notpādayitavyeti 
haraṇe tu juhotir yogasāmānyād dravyāṇāṃ cārthaśeṣatvāt 
āha nanu tatra tatra guṇabhūtā śākhā tasyāḥ pratipattir nyāyyāḥ itarathānekaguṇabhāvaḥ prasajyeteti 
ucyate dravyāṇāṃ cārthaśeṣatvād utpattyā cikīrṣitasya śeṣabhūtāny eva dravyāṇy upadiśyante bhūtaṃ bhavyāyopadiśyata iti 
tasmād anekaguṇataiva dravyānāṃ nyāyyeti 
pratipattir vā śabdasya tatpradhānatvāt 
pratipattir vā śākhāpraharaṇam śabdasya tatpradhānatvāt 
śabdo 'tra śākhāpradhānaḥ 
katham dvitīyāśravaṇāt 
nanv anyatraiva sā dvitīyā prastare na śākhāyām 
ucyate prastare dvitīyārthaḥ śākhāyām api 
katham tulyayogāt saha śākhayā evaṃ prastaraḥ prahṛto bhavati yadi śākhāpi prahriyate 
tena tulyayoge sahaśabdo 'yam 
yadi prastaraḥ praharaṇe pradhānam śākhāpi prastaraviśeṣaṇam na tarhi tulyayogaḥ 
tasmād yaḥ prastare dvitīyārthaḥ sa śākhāyām api ataḥ śākhā pradhānam 
api ca tatra tatra śākhā guṇabhūtā tasyām anyatropadiśyamānāyām anekaguṇabhāvaḥ 
tatra ko doṣaḥ dṛṣṭaṃ kāryaṃ hitvādṛṣṭaṃ kalpyeta 
kṛtaprayojanāyāḥ śākhāyā apanayanena vedivivecanāt sukhapracāro dṛṣṭaṃ kāryam na tu prahareṇa kiṃcit sūkṣmam api dṛṣṭam asti tasmāt pratipattir nyāyyā 
arthe 'pīti cet 
āha nanu guṇabhāve 'pi dvitīyā bhavati yathā saktu mārutaikakapāleṣu 
na tasyānadhikārād arthasya ca kṛtatvāt 
naitat saktvādibhis tulyam tasya saktvāder anyatrānadhikārāt iha ca śākhayānyasyārthasya kṛtatvād vatsāpākaraṇādeḥ 
āha nanu punaruktam etat saktvādīnāṃ pradarśanaṃ samādhiś ceti 
ucyate na punaruktatā mahān doṣaḥ bahukṛtvo 'pi pathyaṃ veditavyaṃ bhavati granthabhayena punaruktaṃ necchanti 
arthāgrahaṇāt tu bibhyataḥ punar punar abhidhīyamānaṃ bahu manyanta eva 
kiṃ cintāyāḥ prayojanam yady arthakarma paurṇamāsyām api śākhotpādyā atha pratipattir notpādayitavyeti 
utpattyasaṃyogāt praṇītānām ājyavad vibhāgaḥ syāt 
darśapūrṇamāsayor āmnāyate  apaḥ praṇayaty āpo vai śraddhā śraddhām evālabhya yajata iti ubhayatra ca praṇītānāṃ vyāpāraḥ praṇītābhir havīṃṣi saṃyautīti tathā antarvedi praṇītā ninayatīti 
atra saṃdehaḥ kim ubhayam āsāṃ prayojakaṃ saṃyavanaṃ ninayanaṃ ca uta saṃyavanārthānāṃ ninayanaṃ pratipattir iti 
kiṃ prāptam utpattisaṃyogo nāsāṃ kenacit prayojanena ubhābhyām utpannānāṃ saṃyogaḥ 
tasmān na gamyate viśeṣaḥ agamyamāne viśeṣe ubhayārthānāṃ vibhāgo 'yam kaścid yāgaḥ saṃyavane kaścin ninayana iti ājyavat yathā sarvasmai vā etad yajñāya gṛhyate yad dhruvāyām ājyam iti 
saṃyavanārthānāṃ vā pratipattir itarāsāṃ tatpradhānatvāt 
saṃyavanārthāḥ praṇītāḥ 
kutaḥ tṛtīyānirdeśāt saṃyavane 'pāṃ guṇabhāvaḥ dvitīyānirdeśāc ca ninayane prādhānyam 
cintāyāḥ prayojanam puroḍāśābhāve praṇītānām abhāvaḥ yathā payasyāyām 
prāsanavan maitrāvaruṇāya daṇḍapradānaṃ kṛtārthatvāt 
jyotiṣṭome śrūyate  vāg vai devebhyo 'pākrāmat yajñāyātiṣṭhamānā sā vanaspatīn prāviśat saiṣā vāg vanaspatiṣu vadati 
yā dundubhau yā ca tūṇave yā ca vīṇāyām yad dīkṣitāya daṇḍaṃ prayacchati vācam evāvarundhe krīte some maitrāvaruṇāya daṇḍaṃ prayacchatīti 
maitrāvaruṇāya daṇḍaṃ prayacchatīty etad udāharaṇam 
tatra saṃśayaḥ kiṃ dīkṣitadhāraṇe śeṣabhūtasya daṇḍasya maitrāvaruṇadhāraṇaṃ pratipattiḥ athavārthakarmeti 
kiṃ prāptam maitrāvaruṇāya daṇḍadānaṃ pratipattiḥ 
kutaḥ dīkṣitadhāraṇe kṛtārthatvāt 
daṇḍena dīkṣayantīti śeṣabhūtasyānyatra vyāpāraḥ pratipattir nyāyyā yathā cātvāle kṛṣṇaviṣāṇāṃ prāsyatīti kaṇḍūyane śeṣabhūtāyāḥ prāsanaṃ pratipattiḥ evam atrāpi draṣṭavyam 
dvitīyā ca daṇḍe vibhaktiḥ 
tasmāt prādhānyam iti 
arthakarma vā kartṛsaṃyogāt sragvat 
atha yad uktam  dvitīyāśravaṇād daṇḍaprādhānyam iti 
ucyate tathā yuktaṃ cānīpsitam iti dvitīyā draṣṭavyā 
kutaḥ maitrāvaruṇe caturthīnirdeśāt 
saṃpradāne hi caturthī bhavati saṃpradānaṃ ca karmaṇābhipreyate 
tatra daṇḍād abhipretataro maitrāvaruṇa iti gamyate 
karmayukte ca darśanāt 
daṇḍī praiṣān anvāhety anūdyate tena pracarato daṇḍaṃ pradarśayati 
tad arthakaramaṇi saty upapadyate 
pratipattau tu daṇḍo maitrāvaruṇāya dattas tato 'pavṛjyeta kṛtaṃ ca kartavyam iti na tena prayojam iti na dhāryeta 
tatraitaddarśanaṃ nopapadyate tathā ahis tvāṃ daśatīti maitrāvaruṇaṃ brūyād ahir iva hy eṣa iti tathā muśalyan vāheti 
muśalaśabdaś ca daṇḍe prasiddhaḥ yathā kva nu khalu muśalino māṇavakā gaṅgāṃ avatareyur iti 
tasmād apy arthakarma 
utpattau yena saṃyuktaṃ tadarthaṃ tac chrutihetutvāt tasyārthāntaragamane śeṣatvāt pratipattiḥ syāt 
athavā  adhikaraṇāntaram viṣāṇāyāḥ kaṇḍūyanaṃ prāsanaṃ cobhayam api prayojakam iti pūrvaḥ pakṣaḥ ekaniṣpatteḥ sarvaṃ samaṃ syād iti 
utttaraḥ pakṣaḥ kaṇḍūyane tṛtīyānirdeśād viṣāṇāyā guṇabhāvaḥ 
prāsane ca dvitīyānirdeśāt anyatra ca kṛtārthatvāt prādhānyam iti 
saumike ca kṛtārthatvāt 
asti jyotiṣṭome 'vabhṛthaḥ vāruṇenaikakapālenāvabhṛtham abhyavapantīti 
tatrāmnāyate varuṇagṛhītaṃ vaitad yajñasya yadṛjīṣaṃ yadgrāvāṇa yadaunduvarī yadabhiṣavaṇaphalake tasmād yatkiṃcit somaliptaṃ dravyaṃ tenāvabhṛthaṃ yantīti 
tatra saṃśayaḥ kiṃ somaliptānāṃ dravyāṇām avabhṛthagamanaṃ pratipattiḥ athavārthakarmeti 
kiṃ tāvat prāptam pratipattir iti 
kutaḥ kṛtārthatvāt kṛtārthāny etāni dravyāṇi tatra tatra teṣām avabhṛthagamanaṃ pratipattir nyāyyā 
arthakarma vābhidhānasaṃyogāt 
pratipattir vā tan nyāyatvād deśārthāvabhṛthaśrutiḥ 
pratipattir vā 
kutaḥ tannyāyatvād eva 
eṣa hi nyāyaḥ yad anyatra kṛtārtham anyatra pratipādyate tad iha yadi somaliptaṃ dravyam avabhṛthe karaṇaṃ vidhīyate tato 'rthakarma 
atha somaliptena yānaṃ vidhīyate tataḥ pratipattiḥ 
na hy atra somaliptaṃ vidhīyate 'vabhṛthe tathā saty avabhṛthasomaliptasaṃbandho 'bhyavayantīty anenākhyātena vidhīyeta 
tatra vākyena vidhānaṃ syāt na tu śrutyā yāne 'munā vidhīyamāne śrutyā vidhānam 
tat parigṛhītaṃ bhavati śrutiś ca vākyād balīyasī tasmāt pratipattiḥ 
atha yad uktam arthakarmābhidhānena saṃyogād iti 
tatra brūmaḥ evaṃ sati deśārthā avabhṛthaśrutiḥ avabhṛthaṃ yantīti avabhṛthena deśaṃ lakṣayati yasmin deśe 'vabhṛthaḥ taṃ deśaṃ yantīti 
tasmāt pratipattir iti 
kartṛdeśakālānām acodanaṃ prayoge nityasamavāyāt 
niyamārthā vā śrutiḥ 
ucyate na caitad asty anuvāda iti anuvādamātram anarthakam 
yadi vidhiḥ evam apūrvam arthaṃ prakariṣyati tasmād vidhir iti 
nanu prayogāṅgatvāt prāpta eveti 
ucyate niyamārthā śrutir bhaviṣyati 
ko 'yaṃ niyamaḥ aniyatasya niyatatā prayogāṅgatayā sarve deśāḥ prāpnuvanti na tu samuccayena 
yadā samaḥ an tadā viṣamaḥ yadā viṣamaḥ na tadā samaḥ 
sa eṣa samaḥ prāptaś cāprāptaś ca yadā na prāptaḥ sa pakṣo vidhiṃ prayojayati 
ato viṣamacikīrṣāyām api samo vidhīyate 
tasmād viṣamasyāprāptir vidhau sati bhavatīti samo vidhīyate 
evam itareṣv api tasmād vidhir iti 
tathā dravyeṣu guṇaśrutir utpattisaṃyogāt 
saṃskāre ca tatpradhānatvāt 
ayam apy adhikaraṇāpradeśaḥ 
darśapūrṇamāsayoḥ śrūyate  vrīhīn avahanti taṇḍulān pinaṣṭīti tat kim imau vidhī utānuvādāv iti 
saṃśaye 'rthaprāptatvāt anuvādāv iti prāpte niyamārthatvād vidhī iti 
yajaticodanā dravyadevatākriyaṃ samudāye kṛtārthatvāt 
tadukte śravaṇāj juhotir āsecanādhikaḥ syāt 
atha kiṃlakṣaṇako juhotir iti 
tad ukte yajaty ukte 'rthe juhotiḥ śrūyate āsecanādhike 
tasmād yajatir evāsecanādhiko juhotiḥ hutam anenety evaṃjātīyake vaktāro bhavanti loke 
vede 'pi yajaticoditaṃ juhotinānuvadati  saṃgrāmiṇaṃ caturhotrā yājayet caturgṛhītam ājyaṃ kṛtvā caturhotāraṃ vyācakṣīta pūrveṇa graheṇārdhaṃ juhuyād uttareṇārdham iti 
atha dadātiḥ kiṃlakṣaṇaka iti 
ātmanaḥ svatvavyāvṛttiḥ parasya svatvena saṃbandhaḥ 
yajatidadātijuhotiṣu sarveṣūtsargaḥ samānaḥ 
tatra yajatir devatām uddiśyotsargamātram juhotir āsecanādhikaḥ dadāti utsargapūrvakaḥ parasvatvena saṃbandha ity eṣa eṣāṃ viśeṣa iti 
vidheḥ karmāpavargitvād arthāntare vidhipradeśaḥ syāt 
jyotiṣṭome śrūyate  yad ātithyāyāṃ barhiḥ tad upasadām tad agnīṣomīyasyeti 
tatra saṃdehaḥ kiṃ paradravyasyopadeśaḥ uta niriṣṭikasya athavā dharmavidhipradeśaḥ athavā dravyasādhāraṇyam iti 
kiṃ prāptam paradravyasyopadeśaḥ 
kutaḥ paradravyasyopadeśasadṛśaḥ śabdaḥ yad ātithyāyām tad upasadām iti yathā yo devadattasya gauḥ sa viṣṇumitrasya kartavya iti devadattād ācchidya viṣṇumitrāya dīyata iti 
ataḥ paradravyasyopadeśa iti 
na caitad asti tathā saty ātithyāyāṃ tasya vidhānaṃ yat pūrvam tad anarthakaṃ syāt 
api votpattisaṃyogād arthasaṃbandho 'viśiṣṭānāṃ prayogaikatvahetuḥ syāt 
api veti pakṣo vyāvartate 
utpattisaṃyoga evaiṣo 'sya barhiṣaḥ 
yadi hy utpannam ātithyāyāṃ barhir viśiṣṭaṃ syāt tasya dharmā aupasade barhiṣy atidiśyeran na tu tad asti kenacid vākyena 
evaṃ prakṛtya barhiṣo viśeṣo vakṣyate 
āśvavālaḥ prastaraḥ vidhṛtī caikṣavyāv iti 
tena na paravihitaṃ barhir ucyate na niriṣṭikam na kutaścid dharmā pratidiśyante 
kiṃ tarhi sādhāraṇam amīṣāṃ barhir ucyate yad ātithyāyāṃ vidhīyate tad evopasadām agnīṣomīyasya ca vidhīyata iti aviśiṣṭānāṃ barhiṣā saṃyoga ekena sarveṣām yad ādau barhir lūyate tal lavanaṃ sarveṣām arthena sādhāraṇo barhiṣaḥ prayogaḥ 
evaṃ śrutiḥ śabdasya parigṛhītā bhaviṣyati itarathā dharmalakṣaṇā bhavet śrutilakṣaṇāviśaye ca śrutir nyāyyā na lakṣaṇā 
tasmāt trayāṇāṃ sādhāraṇaṃ barhir iti pakṣoktaṃ prayojanam 
dravyasaṃskārakarmasu parārthatvāt phalaśrutir arthavādaḥ syāt 
yasya khādiraḥ sruvo bhavati sa chandasām eva rasenāvadyati sarasā asyāhutayo bhavanti 
yasya parṇamayī juhūr bhavati na sa pāpaṃ ślokaṃ śṛṇotīti 
yasyāśvatthy upabhṛd bhavati brahmaṇaivāsyānnam avarundhe yasya vaikaṅkatī dhruvā bhavati praty evāsyāhutayas tiṣṭhanti 
atho praiva jāyate yasyaivaṃrūpāḥ sruvā bhavanti sarvāṇy evainaṃ rūpāṇi paśūnām upatiṣṭhante nāsyāparūpam ātman jāyata iti 
tathā jyotiṣṭomasaṃskāre phalaśrutiḥ yadāṅkte cakṣur eva bhrātṛvyasya vṛṅkte tathā keśaśmaśrū vapate dato dhāvate nakhāni nikṛntati snāti mṛtā vā eṣā tvag amedhyaṃ vāsyaitad ātmani śamalaṃ tad evopahate medhya eva medham evam upaiti 
karmaṇi phalaṃ śrūyate abhīṣū vā etau yajñasya yad ādhārau cakṣuṣī vā etau yajñasya yad ājyabhāgau yat prayājānuyājā ijyante varma vā etad yajñasya kriyate varma yajamānasya bhārtṛvyasyābhibhūtyai iti 
utpatteś cātatpradhānatvāt 
athocyeta  puruṣam api prati guṇabhāva upadiṣṭaḥ yasya parṇamayī juhūr bhavati na sa pāpaṃ ślokaṃ śṛṇotītyevamādibhir vākyair iti 
tac ca na 
kasmāt utpatter atatpradhānatvāt tatra pālāśyā juhvāpāpaślokaśravaṇaṃ kriyata iti na kaścic chabda āha etāvac chrūyate yasyāsau bhavati na sa pāpaṃ ślokaṃ śṛṇotīti etāvad atra śabdena gamyate yasyaivaṃlakṣaṇā juhūḥ tasyāpāpaślokaśravaṇam iti 
tatra juhvā tat kriyate juhūr vā tadartheti naitac chabda āha 
api ca yasyāpi juhūḥ pālāśī bhavati tasyāpi pāpaślokaśravaṇaṃ bhavati 
katham avagamyate pratyakṣataḥ 
nanv evaṃ saty agnihotreṇāpi phalaṃ na sādhyeta 
na hutāmātreṇa phalaṃ dṛśyata iti 
naiṣa doṣaḥ na hi tatrocyate tāvataiva phalaṃ bhavatīti 
iha tu vartamānāyāṃ juhūsattāyāṃ vartamānasya pāpaślokaśravaṇasya pratiṣedhaḥ 
tasmān na tatrānumānam idaṃ kāryam idaṃ kāraṇam iti 
agnihotrādiṣu tu śabdenaiva kāryakāraṇasaṃbandha ucyate 
tasmāt tatra tatkāle 'dṛśyamāne 'pi phale kālāntare phalaṃ bhaviṣyatīti gamyate na tv evaṃjātīyakeṣu tasmān naivaṃjātīyakebhyaḥ phalam astīti 
nanu yasya pālāśī juhūr bhavati na sa pāpaṃ ślokaṃ śṛṇotīty evam ukte tat eva tat phalaṃ bhavatīti gamyate tasmād ihāpi kālāntare phalaṃ bhaviṣyatīti 
ucyate satyaṃ gamyate pramāṇaṃ tatra kim iti vicārayāmaḥ 
na tāvat pratyakṣam nānumānam netarad dṛṣṭaviṣayam upamānādi no khalv api śabda ity etad uktam vākyārtho 'pi padārthopajanito bhavati nānyathā tad uktam  tadbhūtānām kriyārthena samāmnāya iti 
tasmād apramāṇamūlatvān mithyāvijñānam etat 
laukikeṣu tu vākyeṣv athaivaṃ gamyate tāni hi vijñāte 'rthe prayujyamānāny adhyāhāryapadāni gauṇāni vipariṇatavyavahitārthāni ca prayujyante 
tasmāt tatsādṛśyād vacanāvagamyeṣv apy artheṣu bhavati tattvarūpo mithyāpratyayaḥ yathā mṛgatṛṣṇādiṣu 
phalaṃ tu tatpradhānāyām 
atha yad uktam yathā khādiraṃ vīryakāmasya yūpaṃ kuryāt bailvam annādyakāmasya pālāśaṃ brahmavarcasakāmasyeti yuktaṃ teṣu vidhivibhaktiḥ kuryād iti vīryakhādirasaṃbandhasya vidhātrī na ca vartamānāpadeśinī 
tasmāt tatrāvirodha iti 
evaṃ hi padavākyārthanyāyavidaḥ ślokam āmananti 
kuryāt kriyeta kartavyam bhavet syād iti pañcamam 
etat syāt sarvavedeṣu niyataṃ vidhilakṣaṇam  iti 
vidhivibhaktiṃ hi vidhāyikāṃ liṅgaṃ manyamānāḥ ślokam imaṃ samāmananti 
asti cātra vidhivibhaktiḥ 
tasmād anupavarṇanam etad iti 
naimittike vikāratvāt kratupradhānam anyat syāt 
asti jyotiṣṭome naimittikam bārhadgiraṃ brāhmaṇasya brahmasāma kuryāt pārthur aśmāṃ rājanyasya rāyovājīyaṃ vaiśyasyeti tathāgnau naimittikam sāhasraṃ prathamaṃ cinvānaś cinvīta dvisāhasraṃ dvitīyam trisāhasraṃ tṛtīyam iti tathā darśapūrṇamāsayoḥ śrūyate godohanena paśukāmasya praṇayet kāṃsyena brahmavarcasakāmasya mārtikena pratiṣṭhākāmasyety etāni naimittikāni 
teṣu saṃdehaḥ kim etāny eva naimittikāni nityārthe utānyat tatra tatra nityārtha iti 
kiṃ prāptam etāny eveti 
kutaḥ atra brahmasāmādibhir avaśyaṃ bhavitavyam coditāni hi tāni saṃnihitāni sādhanāny ākāṅkṣanti 
na ca eṣāṃ santi vihitāni sādhanāni samīpataś ca naimittikāny upanipatanti taiḥ prakṛtaiḥ saṃnihitair etāni nirākāṅkṣīkriyanta ity etan nyāyyam 
katham naimittikaṃ hi saṃnihitam vākyād avagamyate nānyac chrūyate yāvāṃś ca śrutasyotsarge doṣaḥ tāvān evāśrutakalpanāyām 
evaṃ prāpte brūmaḥ naimittike śrūyamāṇe kratvartham anyat syād iti 
kutaḥ vikāratvād viśeṣe śrutatvād ity arthaḥ 
viśeṣe hi tatra naimittikaṃ śrūyate tad asati tasmin viśeṣe na bhavitum arhati 
yad uktam avaśyakartavyānīti 
naiṣa doṣaḥ avaśyaṃ kartavyatvāt kariṣyante 
yat tu nānyad eṣāṃ vihitaṃ sādhanam iti sāmānyavihitaṃ bhaviṣyatīti na doṣaḥ 
kiṃ tat abhīvarto brahmasāma aṣṭādaśamantragato 'gniḥ vāraṇaṃ praṇayanapātram 
atha yad uktam saṃnihitaiḥ prakṛtair naimittikair brahmasāmādīni saṃbhatsyanta iti 
neti brūmaḥ na hi bārhadgirādīnāṃ prakaraṇam 
athocyeta prakṛtaiḥ stotrādibhiḥ saṃbadhyanta iti etad api nopapadyate 
yady api prakṛtāni nityāni stotrādīni tathāpi vākyena nimittasaṃyoge śrūyante bārhadgirādīni vākyaṃ ca prakaraṇād balīyaḥ 
yad uktam saṃnidhānād vākyād avagato 'yam artha iti 
na evaṃjātīyako vākyārthaḥ sāmānyaṃ padārthaṃ bādhitum arhati 
nimittasaṃyoge hi bārhadgirādīnām arthavattā 
tasmāt tatra tatrānyan naimittikād iti 
yat tu śveto dhāvatītyevamādi bhavet tatra viśeṣānavagamād ubhayārthāvagatiḥ 
iha tu gamyate viśeṣaḥ kamipadoccāraṇam sa iha śrauto 'rthaḥ 
manyeta yadi godohanādeḥ kriyāsaṃbandho vivakṣyate kamipadaṃ pramādo bhavet 
na cāyaṃ pramādaḥ naivāvāntaravākyārthe vivakṣite kamipadasaṃbandho 'vakalpate 
tasmān na dviṣṭhaṃ vākyam godohanādikamisaṃbandha evātrābhidhīyate na nityakārye bhavitum arhatīti evaṃ sarvatra 
ekasya tūbhayatve saṃyogapṛthaktvam 
śeṣa iti cet 
iti cet paśyasi kasmān na pūrvasyāyam api śeṣo bhavati yad etad uktam dadhnā juhoti khādire badhnātīti tasyaiva tu dadhnaḥ phalam indriyam tathā khādirasya vīryam 
tac cedaṃ caikaṃ vākyam iti 
nārthapṛthaktvāt 
dravyāṇāṃ tu kriyārthānām saṃskāraḥ kratudharmaḥ syāt 
jyotiṣṭome samāmananti  payovrataṃ brāhmaṇasya yavāgū rājanyasya āmikṣā vaiśyasyeti 
tatra saṃdehaḥ kim ayaṃ puruṣadharmaḥ uta krator iti 
prakaraṇaṃ bādhitvā vākyena viniyuktaḥ puruṣasyeti 
evaṃ prāpte brūmaḥ puruṣāṇāṃ kriyārthānāṃ śarīradhāraṇārtho balakaraṇārthaś cāyaṃ saṃskāro vrataṃ nāma sa kratudharmo bhavitum arhati prakaraṇānugrahāya 
nanu vākyāt puruṣadharma iti 
neti brūmaḥ tathā sati phalaṃ kalpyam kḷptam itaratra 
prayogavacanenopasaṃhṛtaṃ hi tatpradhānasya 
tasmāt kratudharmaḥ 
pṛthaktvād vyavatiṣṭheta 
atha puruṣasaṃyogaḥ kim arthaḥ vyavasthāpanārtha iti brūmaḥ payovrataṃ jyotiṣṭomasya bhavati tat tu brāhmaṇakartṛkasyaiva nānyakartṛkasyeti 
evaṃ sarvatra 
codanāyāṃ phalāśruteḥ karmamātraṃ vidhīyeta na hy aśabdaṃ pratīyate 
idam āmananti tasmāt pitṛbhyaḥ pūrvedyuḥ karotīti tathā sarvebhyo vā eṣa devebhyaḥ sarvebhyaś chandobhyaḥ sarvebhyaḥ pṛṣṭhebhya ātmānam āgurate yaḥ satrāyāgurate sa viśvajitātirātreṇa sarvapṛṣṭhena sarvastomena sarvavedasadakṣiṇena yajetety evaṃlakṣaṇake śrute bhavati saṃdehaḥ kiṃ niṣphalam etat karmamātram uta saphalam iti 
kiṃ prāptam niṣphalam iti 
kutaḥ phalāśruteḥ śabdapramāṇake karmaṇy evaṃjātīyake 
na hy aśabdaṃ pratīyate 
nanu vaidikāni karmāṇi phalavanti bhavantīty evam uktam 
ucyate phaladarśanāt tāni phalavantīty uktam na vaidikatvāt 
evaṃ tarhi kartavyatāvagamāt phalavantīty adhyavasyāmaḥ sukhaphalaṃ hi kartavyaṃ bhavatīti 
ucyate pratyakṣaviruddham evaṃjātiyakasya kartavyatvam sākṣād dhi tad duḥkhaphalam agacchāmaḥ 
na caivaṃjātīyakaṃ pratyakṣaviruddhaṃ vacanaṃ pramāṇaṃ bhavati yathāmbuni majjanty alābūni śilāḥ plavante pāvakaḥ śīta iti 
api ca anumānād atra sukhaphalatā yasmāt kartavyam ataḥ sukhaphalam iti pratyakṣaṃ cānumānād balīyaḥ 
tasmān niṣphalam evaṃjātīyakam iti 
āha adhyāhariṣyāmahe phalavacanam 
ucyate na śakyaṃ paripūrṇe vākye 'dhyāhartum paripūrṇaṃ hīdaṃ vākyam viśvajidyāgaḥ kartavya iti 
na kiṃcit padam asti sākāṅkṣam yenādhyāhṛtya phalaṃ saṃbadhyeta yathākṣeme 'pi pathi bhavati vipralambhakopadeśaḥ kṣemo 'yam yathā gacchatu bhavān aneneti 
paripūrṇam evedaṃ vākyam nādhyāhāram arhati vipralambhakakartṛkam evam idam api paripūrṇaṃ vākyaṃ nādhyāhāram arhati 
api ca adhyāhriyamāṇenaivedaṃ vākyaṃ saṃbadhyeta viśvajidyāgaḥ kartavyaḥ idaṃ ca phalaṃ bhavatīti dvāv imāv arthau ekārthaṃ ca vākyaṃ samadhigatam 
tasmād anarthakam evaṃjātīyakaṃ karmeti 
api vāmnānasāmarthyāc codanārthena gamyetārthānāṃ hy arthavattvena vacanāni pratīyante 'rthato hy asamārthānām ānantarye 'py asaṃbandhas tasmāc chrutyekadeśaḥ saḥ 
api veti pakṣavyāvṛttiḥ 
na caitad asti aphalam iti phalacodanā arthena gamyeta 
katamenārthena kartavyatāvacanena 
āha nanu vyāpārasya pratyakṣaviruddhā kartavyatā 
na vyāpārasyocyate 
kasya tarhi vyāpāreṇānyasya kasyacid iti bhavati tenedānīṃ vākyaṃ sākāṅkṣam 
tatrādhyāhāro 'vakalpate bhavati cādhyāhāreṇāpi kalpanā yathā dvāraṃ dvāram ity ukte saṃvriyatām apāvriyatām iti 
kathaṃ punar avagamyate ihādhyāhāreṇa kalpayitavyam iti 
āmnānasāmarthyāt evam idam āmnānam arthavad bhaviṣyati śaknoti cārtham avagamayitum 
tasmān nānarthakam 
nanu yat padam adhyāhriyate tat pauruṣeyam tenāvagataṃ cāpramāṇam 
ucyate nāpūrvam adhyāhariṣyāmaḥ vaidikenaivāsya sahānyatra samāmnātena ekavākyatām adhyavasāmaḥ 
āha naivaṃ śakyam antikād upanipatitaṃ hi padam vākyārtham upajanayitum alaṃ bhavati na dūrād avatiṣṭhamānam 
atrocyate vyavahitam api hi parāṇudya vyavadhāyakam ānantaryeṇa manasi viparivartamānam alam eva bhavati viśeṣam upajanayitum 
yathā 
itaḥ paśyasi dhāvantaṃ dūre jātaṃ vanaspatim 
vākyārthaś ca guṇārthavat 
indrāya rājñe śūkara iti yathā vākyāntarasthena vidhiśabdena guṇavidhānaṃ bhavati evaṃ phalavidhānam api bhavitum arhatīti yathā varuṇo vaitam agre pratyagṛhṇād iti vyavadhāraṇakalpanā 
evam idam api draṣṭavyam 
tat sarvārtham anādeśāt 
ekaṃ vā codanaikatvāt 
ekaṃ phalaṃ syāt na vā sarvārtham 
kutaḥ codanaikatvāt sakāṅkṣatvād etad arthipadena saṃbadhyata ity uktam yac cānekenāpi saṃbaddhuṃ śaknoti tad ekena saṃbadhyate ekena saṃbaddhaṃ san nirākāṅkṣaṃ bhavati na tad apareṇāpi saṃbandham arhati 
tasmād ekaiva kartavyatācodanā nyāyyā tasmād ekaphalateti 
sa svargaḥ syāt sarvān pratyaviśiṣṭatvāt 
evaṃjātīyakeṣv evodāhāraṇeṣv etat samadhigatam ekaṃ phalam iti 
idam idānīṃ saṃdihyate kiṃ yatkiṃcit uta svarga iti 
yatkiṃcid iti prāptam viśeṣānabhidhānāt tata ucyate sa svargaḥ syāt sarvān pratyaviśiṣṭatvāt sarve hi puruṣāḥ svargakāmāḥ 
kuta etat prītir hi svargaḥ sarvaś ca prītiṃ prārthayate 
kim ataḥ yady evam aviśeṣavacanaḥ śabdo na viśeṣe vyavasthāpito bhaviṣyati yajeta kuryād iti 
tasmāt svargaphalam evaṃjātīyakam iti 
pratyayāc ca 
kratau phalārthavādam aṅgavat kārṣṇājiniḥ 
rātrīḥ prakṛtya śrūyate pratitiṣṭhanti ha vaite ya etā upayanti 
brahmavarcasvino 'nnādā bhavanti ya etā upayantīti 
tatra saṃdehaḥ kiṃ te phalārthavādāḥ uta phalavidhaya iti 
kiṃ prāptam phalārthavādā iti kārṣājinir mene 
kutaḥ phalārthavādasarūpā ete śabdā iti 
kiṃ sārūpyam vidhivibhakter abhāvaḥ aṅgavat yathā yasya khādiraḥ sruvo bhavati sa chandasām eva rasenāvadyatītyevamādiṣu 
phalamātreyo nirdeśād aśrutau hy anumānaṃ syāt 
ātreyaḥ punar ācārya evaṃjātīyakebhyaḥ phalam astīti mene na phalārthavāda iti 
kutaḥ aśrutaphalatve 'py amīṣām phalacodanayā vākyaśeṣabhūtayā bhavitavyam 
tasmād anyā vyavahitā satī avyavahitā kalpanīyā iyaṃ tv avyavahitā kḷptaiva pratiṣṭhayā brahmavarcasasattayā ca samabhivyāhāra āsāṃ pratyakṣaḥ vidhivibhaktimātram anyato 'pekṣyam 
aṅgeṣu stutiḥ parārthatvāt 
atha yad uktam yathā yasya khādiraḥ sruvo bhavatītyevamādiṣu phalaśrutir arthavādo bhavati evam ihāpi syād iti yuktaṃ tatra phalārthavādaḥ phalavidhyasaṃbhavāt phalārthavādasaṃbavāc ca 
tad uktam dravyasaṃskārakarmasu parārthatvāt phalaśrutir arthavādaḥ syād iti 
kāmye karmaṇi nityaḥ svargo yathā yajñāṅge kratvarthaḥ 
vīte ca kāraṇe niyamāt 
vīte ca kāraṇe vītāyāṃ phalecchāyām avāpte vā phale samāptiniyamo dṛśyate vṛṣṭikāmeṣṭyām yadi varṣet tāvaty eva juhuyāt yadi na varṣet śvobhūte juhuyād iti 
yadi na svargaḥ kim arthaḥ samāptiniyamo bhavet 
tasmān nityaḥ svarga iti 
kāmo vā tatsaṃyogena codyate 
kāmo vā phalaṃ bhavet na svargaḥ tatsaṃyogenāsya codanā bhavati na svargakāmasaṃyogena ānumāniko 'sya svargakāmenaikavākyabhāvaḥ 
pratyakṣas tu kāmavacanena pratyakṣaṃ cānumānād balīyaḥ 
tasmāt kāma eva phalam iti 
aṅge guṇatvāt 
vīte ca niyamas tadartham 
atha yad uktam vītāyāṃ phalecchāyām avāpte vā phale samāptiniyamo dṛśyata iti 
tatra brūmaḥ vīte niyamas tadartham vīte niyamo bhavati tasmai prayojanāya 
kasmai śiṣṭāvigarhaṇāya 
upakramyāparisamāpayataḥ tadanantaram evainaṃ śiṣṭā vigarhayeyaḥ prākramiko 'yaṃ kāpuruṣa iti vadantaḥ 
ye hi devebhyaḥ saṃkalpya haviḥ na yāgam abhinirvartayanti tān śiṣṭā vigarhante tasmād avaśyaṃ samāpayitavyam 
tatraitad darśanaṃ yuktaṃ bhaviṣyati yadi varṣet tāvaty eva juhuyād iti 
tasmāt kāmyānāṃ kāma eva phalam iti 
sārvakāmyam aṅgakāmaiḥ prakaraṇāt 
phalopadeśo vā pradhānaśabdasaṃprayogāt 
phalavidhir vā 
kutaḥ pradhānaśabdena phalasaṃyogo bhavati sarvebhyo darśapūrṇamāsau sarvebhyo jyotiṣṭoma iti ca pradhānābhidhānena ca pradhānasya sarvaphalavattā vihitā 
tasmān nānuvādaḥ 
athāṅgakāmān aṅgāṅgakāmāṃś cāpekṣate tathā lakṣaṇāśabdaḥ syāt śrutiś ca lakṣaṇāyā garīyasī 
tasmāt prayogavacanena vidhir iti 
tatra sarve 'viśeṣāt 
evaṃjātīyakeṣv evodāharaṇeṣv etad uktam pradhāne sarvakāmānāṃ vidhir iti 
idam idānīṃ saṃdihyate kiṃ sakṛt prayoge sarve kāmāḥ uta paryāyeṇeti 
kiṃ prāptam sakṛt prayoge sarve kāmā iti 
katham sarveṣāṃ kāmānāṃ darśapūrṇamāsau nimittam jyotiṣṭomaś ceti nimittaṃ cet sarveṣāṃ kāmānām ko 'tra khalu kāmo na bhaviṣyatīti 
tasmād yaugapadyena sarve kāmā iti 
yogasiddhir vārthasyotpattyasaṃyogitvāt 
na caitad asti sarve yugapat kāmā iti paryāyo yogasiddhiḥ paryāyeṇa bhaveyuḥ kāmā iti 
kutaḥ arthasyotpattyasaṃyogitvāt arthā ime kāmā nāma na sarva eva yugapad utpadyante asaṃbhavo yugapad utpatteḥ sarveṣām virodhāt 
athavā utpattyasaṃyogitvād iti na kāmānām etad utpattivacanam utpannānāṃ lakṣaṇatvena vacanam ye sarve kāmās tebhyo darśapūrṇamāsau jyotiṣṭomaś ceti 
na sarve kāmāḥ karmaṇaḥ śrūvante ye sarve kāmās tebhyo hi karma vidhīyate 
tasmān na kāmānāṃ sāhityaṃ gamyata iti 
tatra sarve 'viśeṣāt 
yogasiddhir vārthasyotpattyasaṃyogitvāt 
ihaivaiṣāṃ siddhir yogasya utpattyā yogo na saṃbhavati yaḥ paśubhyaḥ kāmayate sa etena yāgena kuryād iti nātraitad gamyate iha janmani na saṃbhavatīti 
yac cānantaraṃ nopalabhyata iti 
tan na pratyakṣānumānābhyāṃ na gamyate śabdena tv asti gatiḥ 
yat tu kālāntare 'nyat kāraṇam iti 
naiṣa doṣaḥ anyad api bhaviṣyati etad api 
yac cāmuṣmai kāmāya yajñā āhriyanta iti 
atrocyate evam asya ṛṣer matam iha yasya phalaṃ tena tvāṃ na yājayāmi yasyāmutra phalaṃ tena ca yājayiṣyāmīti 
tasmād etat parihṛtam iti 
samavāye codanāsaṃyogasyārthavattvāt 
kālaśrutau kāla iti cet 
evaṃ cet paśyasi aṅgaprayojanasaṃbandha iti atha kālavidhānaṃ kasmān na bhavati kālavidhirūpo hi śabdaḥ citvā cayane 'bhinirvṛtta iti 
nāsamavāyāt prayojanena syāt 
naitad evam asamavāyāt 
śabdaprayojanena śabdārthenety arthaḥ
 
śabdārthaś cayanam tenāsamavāyaḥ syāt saugrāmaṇyā vājapeyena ca bṛhaspatisavasya 
prakaraṇaṃ ca bādhyeta agniprakaraṇe śrūyamāṇo 'gner dharmo gamyate yāgaḥ vājapeyaprakaraṇe ca vājapeyasya itarathā tayoḥ prakaraṇe 'nyasya dharmaḥ kālo gamyeta 
tasmād aṅgaprayojanasaṃbandha iti 
ubhayārtham iti cet 
na śabdaikatvāt 
ekaḥ śabdaḥ anunirvapatīti ekasminn eva vākye na dvau saṃbandhau śaknoti vidhātum 
vaimṛdhasya darśapūrṇamāsābhyām pūrṇamāsīkālena ca 
ekārthatvād dhy ekaṃ vākyaṃ samadhigatam 
prakaraṇād iti cet 
prakaraṇād iti yad uktam tat parihartavyam 
notpattisaṃyogāt 
naitad evam etad eva vaimṛdhasyotpattivākyam tad darśapūrṇamāsābhyāṃ vā prakaraṇād ekavākyabhāvam iyāt 
pratyakṣaṃ vā paurṇamāsyā tatra pratyakṣasaṃyogaḥ prakaraṇād balavān pratyakṣaś ca paurṇamāsyā saṃyogaḥ parokṣaḥ kālena 
tasmāt paurṇamāsyāṅgaṃ vaimṛdha iti 
anutpattau tu kālaḥ syāt prayojanena saṃbandhāt 
utpattikālaviṣaye kālaḥ syād vākyasya tatpradhānatvāt 
phalasaṃyogas tv acodite na syād aśeṣabhūtatvāt 
vaiśvānaraṃ dvādaśakapālaṃ nirvapet putre jāta iti 
tatra saṃdehaḥ kim ātmaniḥśreyasāya uta putraniḥśreyasāyeti 
ātmaniḥśreyasāyeti brūmaḥ nemāni phaladāni parasya bhavanti karmāṇi 
kutaḥ ādhāna ātmanepadanirdeśāt yathā yady ekaṃ kapālaṃ naśyed eko māsaḥ saṃvatsarasyāpetaḥ syāt 
atha yajamānaḥ pramīyeta dyāvāpṛthivīyam ekakapālaṃ nirvapet 
yadi dve naśyeyātām dvau māsau saṃvatsarasyāpetau syātām 
atha yajamānaḥ pramīyeta āśvinaṃ dvikapālaṃ nirvapet 
saṃkhyāyodvāsayati yajamānasya gopīthāyeti kapālanāśe nimitta ātmaniḥśreyasaphalaṃ karma darśayati 
evam ihāpi draṣṭavyam tasmād ātmaniḥśreyasārtham iti 
aṅgād aṅgāt saṃbhavasi hṛdayād abhijāyase 
ātmā vai putranāmāsi sa jīva śaradaḥ śatam  iti 
aṅgānāṃ tūpaghātasaṃyogo nimittārthaḥ 
atha yad uktam yady ekaṃ kapālaṃ naśyed ityevamādi 
tatrocyate aṅgānām upaghātasaṃyogo nimittārtha upapadyate nānyathā 
na hi kapāle naṣṭe tad anveṣaṇārthā iṣṭir yuktā 
na hi kākinyāṃ naṣṭāyāṃ tad anveṣaṇaṃ kārṣāpaṇena kriyate 
evaṃ vā
aṅgānāṃ tūpaghātasaṃyogo nimittārthaḥ 
vaiśvānaraṃ dvādaśakapālaṃ nirvapet putre jāta iti 
tatra saṃdehaḥ kiṃ jātamātre uta kṛte jātakarmaṇīti 
jātamātra iti brūmaḥ saṃprāpte hi nimitte naimittikena bhavitavyam 
evaṃ prāpte brūmaḥ kṛte jātakarmaṇīti 
kutaḥ sāmarthyāt 
kṛte hi jātakarmaṇi prāśanaṃ tasya vidhīyate 
yadi prāg jātakarmaṇaḥ iṣṭiḥ kriyate prāśanakālo viprakṛṣyeta 
tatrāsya śarīradhāraṇaṃ na syāt 
atha yad uktam saṃprāpte nimitte hi naimittikena bhavitavyam iti 
ucyate aṅgānām upaghātasaṃyogo nimittārthaḥ upaghātaḥ putrajanma tad bhūtaṃ nimittam 
na tatkālo 'ṅgam tac ca nimittam 
kṛte 'pi jātakarmaṇi nāpaiti 
itarasmin pakṣe kālo 'peyāt lakṣaṇā cāsmin pakṣe syāt 
tasmāt kṛte jātakarmaṇīti 
pradhānenābhisaṃyogād aṅgānāṃ mukhyakālatvam 
agniṃ citvā sautrāmaṇyā yajeta vājapeyeneṣṭvā bṛhaspatisavena yajeteti aṅgaprayojanasaṃbandha ity uktam 
etad idānīṃ saṃdihyate kiṃ citamātre tantramadhya eva kartavyam uta svakāle kartavyam iti 
tathā vājapeye kiṃ bṛhaspatisave uta svakāla iti 
mukhyakālatvam anayoḥ syāt 
kutaḥ pradhānākālatvād aṅgānām 
eko hi kālaḥ pradhānānām aṅgānāṃ ceti vakṣyate 
aṅgāni tu vidhānatvāt pradhānenopadiśyerann iti 
agnicayanaṃ kṛtvā na tāvaty eva sthātavyam sautrāmaṇīsaṃjñako 'paro yāgaḥ kartavya iti 
tathā vājapeyam abhinirvartya naitāvatā kṛtī syāt bṛhaspatisavasaṃjñakaṃ yāgam abhinirvartayed iti 
apavṛtte tu codanā tatsāmānyāt svakāle syāt 
āha vājapeye tāvad iṣṭvetivacanād yāgam abhinirvartyeti gamyate agnau tu nopapadyate 
tatra citvetivacanāc cayanam abhinirvartyety arthaḥ syāt 
ucyate naitad evam 
agniṃ citveti hi śrūyate agni cayanena saṃskṛtyety arthaḥ 
agnir iti jvalano 'bhidhīyate 
na tasya sthalasthāpanamātram upakāraḥ yadi sthalasthite yāgo bhavati tataś cayanenāgner upakāro 'sti 
tam abhinirvartyeti sthalasthite 'gnau yāgam abhinirvartyeti gamyate 
yāvat sthalasthite 'gnau yāgo na bhavati na tāvad agniś cayanenopakriyate 
yenāgnir yajamānasyopakaroti so 'gner upakāro na sthalasthāpanamātram 
tasmāt tatrāpi yāgam abhinirvartyeti gamyate 
prakaraṇaśabdasāmānyāc codanānām anaṅgatvam 
santy anumatyādīny aiṣṭikāni karmāṇi malhādayaḥ paśavaḥ pavitrādayaḥ somāḥ valmīkavapāyāṃ homa ityevamādīni dārvihomikāni 
tathā yaṣṭauhīṃ dīvyati rājanyaṃ jināti śaunaḥśepham ākhyāpayati abhiṣicyata iti eteṣāṃ sannidhau śrūyate rājasūyena svārājyakāmo yajeteti sa eṣa rūpavatāṃ yāgānāṃ saṃnidhāv arūpaḥ śabdaḥ śrūyamāṇaḥ samudāyavācakaḥ samadhigataḥ 
tatra saṃdehaḥ kiṃ sarveṣām anumatyādīnāṃ samudāyasya rājasūyaśabdo vācakaḥ uta keṣāṃcid vācakaḥ keṣāṃcin neti 
kiṃ prāptam sarveṣāṃ vācaka iti 
kutaḥ prakaraṇaśabdasāmānyāt prakaraṇaśabdaḥ sarveṣāṃ samāno rājasūyeneti 
rājā tatra sūyate tasmād rājasūyaḥ 
rājño vā yajño rājasūyaḥ 
tat prakaraṇasaṃnidhāne sati viśeṣābhāve ca sarveṣāṃ vācako bhavitum arhati 
yaś ca rājasūyaśabditas tataḥ phalaṃ bhavati 
tasmāt sarvāṇi pradhānānīti 
api vāṅgam anijyāḥ syus tato viśiṣṭatvāt 
api veti pakṣavyāvṛttiḥ 
yā anijyās tā aṅgam yathā videvanādayaḥ 
rājasūyasaṃjñakena yāgena svārājyaṃ kuryād ity ucyamāne yāgenaiva svārājyaṃ sādhyate nāyāgena 
ayāgāś ca videvanādayaḥ 
tasmād aṅgaṃ bhaveyuḥ ijyānāṃ phalavatīnāṃ śrūyamānā iti 
madhyasthaṃ yasya tanmadhye 
rājasūye 'bhiṣecanīyamadhye yaṣṭauhīṃ dīvyatīti videvanādayaḥ samāmnātāḥ 
te kim abhiṣecanīyasyāṅgam uta kṛtsnasya rājasūyasyeti saṃśayaḥ 
ucyate madhyāmnānād abhiṣecanīyasyeti tathānantaryam anugrahīṣyata iti 
sarvāsāṃ vā samatvāc codanātaḥ syān na hi tasya prakaraṇaṃ deśārtham ucyate madhye 
sarvāsāṃ cānumatyādīnāṃ codanānām aṅgaṃ videvanādi syāt 
kutaḥ codanātaḥ samatvāt samānā etā anumatyādyāś codanāḥ tāḥ sarvāḥ phalavatyaś ca pradhānabhūtāḥ 
sarvāsām āsāṃ prakaraṇam na hy abhiṣecanīyasya kevalasya 
kramād abhiṣecanīyasya prāpnuvanti prakaraṇāt sarvāsām prakaraṇaṃ ca kramād balīyaḥ 
tasmān nābhiṣecanīyasya kevalasyeti 
abhiṣecanīyasya tu madhye sthānaṃ videvanādīnām tatra kriyamāṇāḥ sarvāsām upakurvantīti 
prakaraṇāvibhāge ca vipratiṣiddhaṃ hy ubhayam 
rājasūya upasadaḥ prakṛtya śrūyate purastād upasadāṃ saumyena pracaranti antarā tvāṣṭreṇa upariṣṭād vaiṣṇaveneti 
tatra saṃdehaḥ kim upasadaṅgaṃ saumyādayaḥ utopasatkālā iti 
upasadaṅgam iti brūmaḥ 
kutaḥ upasatsaṃyogasya śrutatvāt kālavidhau sati lakṣaṇā syāt 
tasmād upasadaṅgam iti 
nanu kālavad aṅgaṃ bhaviṣyati tathā saty ubhayam anugṛhyeta upasatsaṃyogaś ca purastād iti ca kālābhidhānam upasacchabdasaṃyogād upasadaṅgatā bhaviṣyati 
purastācchabdasāmarthyāc ca pūrvādiṣu prayoga iti 
ucyate vipratiṣiddhaṃ hy ubhayam na śaknoty upasadām ity eṣa śabdaḥ saumyādīṃś ca viśeṣṭum ekasmin vākye pūrvādīṃś ca 
bhidyate hi tathā vākyam 
tasmān na kālavad aṅgam 
api vā kālamātraṃ syād adarśanād viśeṣasya 
api veti pakṣavyāvṛttiḥ 
kālamātraṃ syāt nāṅgaprayojanasaṃbandhaḥ 
kutaḥ adarśanād viśeṣasya nānyaiḥ kālābhidhānair asya kaścid viśeṣo lakṣyate āgnimārutād ūrdhvam anuyājaiś carantītyevamādibhiḥ 
atrāpi hi saumyādayo vihitā upasado 'pi 
idam ānupūrvyam avihitam tad vidhīyate 
tasmāt kālamātram iti 
phalavad voktahetutvād itarasya pradhānaṃ syāt 
vaiśvadevīṃ sāṃgrahāyaṇīṃ nirvaped grāmakāma iti 
tatrāmanahomāḥ śrūyante āmanasyeti tisra āhutīr juhotīti 
atra saṃdehaḥ kiṃ samapradhānabhūtā āmanahomāḥ sāṃgrahāyaṇīṣṭyā utāṅgaṃ tasyā iti 
kiṃ prāptam samapradhānabhūtā iti 
kutaḥ tulyahetutvād itarasya 
tulyaṃ hi yajimattvam 
nanv aphalā homāḥ 
ucyate grāmakāma ity atrānupajyate 
tasmāt samapradhānabhūtā iti 
evaṃ prāpte brūmaḥ phalavad voktahetutvād itarasya pradhānaṃ syāt 
na caitad asti samapradhānabhūtā homā iṣṭyā iti 
phalavad dhy aphalasya pradhānam phalavatī ceṣṭiḥ aphalā homāḥ 
nanūktam anuṣaṅgo bhaviṣyatīti 
ucyate nānuṣaṅgaḥ prāpnoti 
kutaḥ vyavāyāt 
tad uktam vyavāyān nānuṣajyeteti 
kena vyavāyaḥ paridhimantraiḥ ugro 'sy ugrastvaṃ deveṣv adhyugro 'haṃ sajāteṣu bhūyāsaṃ priyaḥ sajātānām ugraś cet tā vasuvid ityevamādibhiḥ etān anukramya āmanasyeti tisra āhutīr juhotīty āmananti 
tasmāt sāṃgrahāyaṇyā aṅgam āmanahomā iti 
dadhigraho naimittikaḥ śrutisaṃyogāt 
jyotiṣṭome śrūyate yāṃ vai kāṃcid adhvaryuś ca yajamānaś ca devatām antaritaḥ tasyā āvṛśceta yat prājāpatyaṃ dadhigrahaṃ gṛhṇāti śamayaty evainām iti 
tatra saṃdehaḥ kiṃ nityo dadhigrahaḥ uta naimittika iti 
kiṃ prāptam dadhigraho naimittikaḥ syāt śrutisaṃyogāt devatāntarāye nimitte śrūyate na ca nityo 'ntarāyaḥ 
tasmān naimittika iti 
nityaś ca jyeṣṭhaśabdāt 
yad uktam naimittika iti tad gṛhyate kiṃ tu nityaś ca 
kutaḥ jyeṣṭhaśabdāt jyeṣṭhaśabdo bhavati jyeṣṭho vā eṣa grahāṇāṃ yasyaiṣa gṛhyate jyaiṣṭhyam eva gacchatīti 
jyeṣṭhaśabdaś ca prādhānye prāthamye vā syāt 
eṣa prathamaḥ na pradhānam 
yadi nityaḥ evaṃ praśasyatvād upapadyate na jātu calācalaṃ hi praśaṃsanti 
tasmān nityaś ca naimittikaś ceti vināpi nimittena grahītavyaḥ nimittenāpi punar iti 
sārvarūpyāc ca 
sarvarūpatā ca śrūyate sarveṣāṃ vaitad devānāṃ rūpaṃ yad eṣa graho yasyaiṣa gṛhyate sarvāṇy evainaṃ rūpāṇi paśūnām upatiṣṭhanta iti 
na hi devatārūpam asmākaṃ kiṃcid anyat pratyakṣam anyad ato nityatvāt 
tasmād api nityaś ca naimittikaś ceti 
nityo vā syād arthavādas tayoḥ karmaṇy asaṃbandhād bhaṅgitvāc cāntarāyasya 
yad uktam nityo naimittikaś ceti tatra nitya eva syāt jyeṣṭhaśabdāt sārvarūpyāc ca 
yad uktam devatāntarāye nimitte śrūyata iti 
na devatāntarāyo nimittatvena gamyate 
tayor adhvaryuyajamānayoḥ karmaṇy antarāyeṇa saṃbandhāt 
na hy etac chrūyate adhvaryuṇā devatāntaritavyā yajamānena veti anityo hi antarāyaḥ 
na caivaṃśabdo 'sti antarāye sati dadhigraho grahītavya iti 
vinaiva saṃyogena dadhigrahasya grahaṇam antarāyasamādhānaṃ tv asya prayojanam iti 
tad etan nityavad grahaṇam anityaṃ prayojanam 
nityaṃ gṛhṇīyāt anityam antarāyaṃ samādhātum iti nāvakalpate 
tatra prayojane 'nityatvād grahaṇe nityavac chrutir bādhyeta arthavādatve tu na bādhyate 
na hi tad antarāyaṃ samādhātuṃ gṛhyate 
anyad eva prayojanam asyāstīti praśaṃsitum abhidhīyate 
dadhigrahasya tu somāṅgataiva prayojanam iti 
bhaṅgitvāc cāntarāyasya bhaṅgī cāntarāyo 'nityo nityapraśaṃsārthaṃ saṃkīrtyate 
tasmān naiṣa doṣaḥ nitya eva dadhigraha iti 
vaiśvānaraś ca nityaḥ syān nityaiḥ samānasaṃkhyatvāt 
pakṣe votpannasaṃyogāt 
utpannasya nimitta ukhyābharaṇe nirghātena saṃyogaḥ 
nāsaṃyuktasyotpannasya doṣanirghātaprayojanatā 
tasmād iha na dadhigrahavad virodho 'sti 
tena nārthavādaḥ naimittika iti 
atha yad uktam lokaiḥ samānasaṃkhyatvaṃ nityatvād upapadyate nānyatheti 
tatra brūmaḥ tritvāl lokānāṃ haviṣāṃ ca sāmānyād arthavādo bhaviṣyatīti 
ṣaṭcitiḥ pūrvavattvāt 
tābhiś ca tulyasaṃkhyānāt 
arthavādopapatteś ca 
arthavādaś ca bhavati ṣaṭ citayo bhavanti ṣaṭ purīṣāṇi tāni dvādaśa saṃpadyante dvādaśā māsāḥ saṃvatsaraḥ saṃvatsara eva pratitiṣṭhatīti tad ekacitike 'gnau na sāmañjasyena vacanaṃ bhavati 
tasmān nitya eva ṣaṭcitikaḥ 
ekacitir vā syād apavṛkte hi codyate nimittena 
ekacitir vā naimittikaḥ syāt 
kutaḥ apavṛkte hi yāge codyate apratiṣṭhayā nimittena 
yo na pratitiṣṭhati tasyaiṣā citir ucyate naimittikī sā na nityā bhavitum arhati 
api cāpavṛkte yāge codyate sā na vartamāne bhavitum arhati 
nanu citveti cayane nirvṛtte na yāge 
ucyate naitat padārthe nirvṛtte citveti 
kiṃ tarhi vākyārthe 
agniṃ citveti agneś cayanenārtham abhinirvartyeti 
kṛte ca yāge cayanenāgner artho nirvartito bhavati nānyathā 
ṣaṣṭhīśabdaś ca pañca pūrvāś citaya uktāḥ tā apekṣyāvakalpiṣyate tasmān nirvṛtte yāga ity ucyate 
tasmād vacanād ekacitir agniḥ 
vipratiṣedhāt tābhiḥ samānasaṃkhyatvam 
pitṛyajñaḥ svakālatvād anaṅgaṃ syāt 
asty āmāvāsye karmaṇi pitṛyajñaḥ amāvāsyāyām aparāhṇe piṇḍapitṛyajñena carantīti 
tatra saṃśayaḥ kim āmāvāsyasya karmaṇaḥ piṇḍapitṛyajño 'ṅgam utānaṅgam iti 
kiṃ prāptam aṅgam phalavat saṃnidhānān niṣkrayavacanāc ca 
āha nanu phalavat saṃnidhāv aphalaṃ tadaṅgaṃ bhavati phalavac cedaṃ kalpyeta svargeṇeti 
ucyate satyam amānāsyayaikavākyatvān na śakyaḥ svargaḥ kalpayitum iti 
āha kālavacanatvān na karmaṇaikavākyatvaṃ saṃbhavatīti 
ucyate lakṣaṇayāpi tāvat karmaikavākyatvaṃ saṃbhavati 
svarge kalpye na lakṣaṇā na śrutiḥ 
evaṃ cāmananti yat pitṛbhyaḥ purvedyuḥ karoti pitṛbhya etad yajñaṃ niṣkrīya yajamāno devebhyaḥ pratanuta iti amāvāsyāṃ prati niṣkretum ca śrūyate tasmāt tadaṅgabhūtam iti 
tulyavac ca prasaṃkhyānāt 
tulyavac cānyaiḥ pradhānaiḥ prasaṃkhyāyate catvāro vai mahāyajñāḥ agnihotram darśapūrṇamāsau jyotiṣṭomaḥ piṇḍapitṛyajña iti mahāyajñais tulyavat prasaṃkhyāyate 
kāsya mahāyajñatā syāt anyataḥ phalavattāyāḥ 
tasmād anaṅgam 
pratiṣiddhe ca darśanāt 
itaś cānaṅgam pratiṣiddhe āmāvāsye piṇḍapitṛyajñaṃ darśayati paurṇamāsīm eva yajeta bhrātṛvyavān nāmāvāsyām hatvā bhrātṛvyam amāvāsyayā yajeta piṇḍapitṛyajñenaivāmāvāsyāyāṃ prīṇātīti 
asatyām amāvāsyāyāṃ piṇḍapitṛyajñaṃ darśayati tadanaṅgatva upapadyate 
tasmād api nāṅgaṃ piṇḍapitṛyajña iti 
ādhānaṃ paurṇamāsyāṃ ced vṛtte darśe kariṣyate 
anaṅgaṃ pitṛyajñaś cet tatraiva na kariṣyate  iti 
paśvaṅgaṃ raśanā syāt tadāgame vidhānāt 
jyotiṣṭome śrūyate āśvinaṃ grahaṃ gṛhītvā trivṛtā yūpaṃ parivīyāgneyaṃ savanīyaṃ paśum upākarotīti 
tatra saṃdehaḥ kiṃ paśvaṅgaṃ raśanā uta yūpāṅgam iti 
kiṃ prāptam paśvaṅgam 
kutaḥ tadāgame vidhānāt paśvāgame hi vidhīyate 
paśunāsyāḥ saṃbandha utpattivākye śrūyate parivyāṇaṃ kṛtvopākaroti paśuṃ nānyatheti 
evaṃ śrutir bhavati kālavacane lakṣaṇā syāt parivyāṇena kālo lakṣyeteti 
yūpāṅgaṃ vā tatsaṃskārāt 
arthavādaś ca tadarthavat 
evaṃ ca mantrārthavādo 'rthavān bhaviṣyati yuvā suvāsāḥ parivīta āgāt sa u śreyān bhavati jāyamānaḥ 
taṃ dhīrāsaḥ kavaya unnayanti svādhyo manasā devayanta iti 
tasmād yūpāṅgaṃ raśaneti 
kiṃ prayojanaṃ cintāyāḥ agnau śrūyate ekayūpa ekādaśa paśavo niyojyā iti 
pratipaśu raśanā kāryā yadi pūrvaḥ pakṣaḥ 
siddhānte dvairaśanyam eva 
ślokam apy udāharanti 
paśvaṅgaṃ raśanā cet yady ekasmin bahūn niyuñjīta 
pratipaśu raśanā kāryā yūpe ced dvairaśanyaṃ syāt  iti 
svaruś cāpy ekadeśatvāt 
asti jyotiṣṭome paśur agnīṣomīyaḥ somāṅgabhūtaḥ yo dīkṣito yad agnīṣomīyaṃ paśum ālabhata iti 
tatra śrūyate svaruṇā svadhitinā vā paśum anaktīti 
tatra saṃdehaḥ kiṃ yūpāṅgaṃ svaruḥ uta paśvaṅgam iti 
kiṃ prāptam yūpāṅgam iti brūmaḥ 
kutaḥ ekadeśatvāt 
ekadeśaḥ svarur yūpasyeti śrūyate yūpasya svaruṃ karotīti svarum antaṃ yūpaṃ kuryād ity arthaḥ 
evaṃ sa yūpo bhavatīti yathā caṣālam 
niṣkrayaś ca tadaṅgavat 
yūpāṅgam iva svaruṃ niṣkrayavādo darśayati apaśyan ha sma vai purā ṛṣayo ye yūpaṃ prāpayanti saṃbhajya sruvante manyante yajñavaiśasāya vā idaṃ karmeti te prastaraṃ sruvaniṣkrayam apaśyan yūpasya svarum ayajñavaiśasāyeti niṣkrayaśravaṇāt tadaṅgatā vijñāyate 
tasmād yūpāṅgam iti 
paśvaṅgaṃ vārthakarmatvāt 
paśvaṅgaṃ vā tasya hy añjanārthena svaruṇā prayojanam 
tathā hi śrūyate svaruṇā paśum anaktīti 
tad añjanaṃ paśoḥ svaror utpattiṃ prayojayati 
yadi tadartha eṣaḥ svaruḥ tato dṛṣṭaṃ prayojanam 
atha yūpārthaḥ adṛṣṭaṃ prayojanaṃ tataḥ kalpyam 
tasmāt paśvaṅgam iti 
bhaktyā niṣkrayavādaḥ syāt 
kayā bhaktyā evam āha yūpaḥ kilāgnau pakṣetavyaḥ yat svaruḥ prakṣipyate tena yūpaḥ prakṣipyata iti sa eṣa niṣkaya iva bhavati anayā bhaktyā stutir iti 
kiṃ bhavati prayojanam ekayūpa ekādaśa paśavo yadā niyujyante tadaikasyaiva paśoḥ samañjanam pūrvasmin pakṣe 
sarveṣāṃ siddhānte 
ślokaś ca bhavati 
svarur yūpāṅgam iti ced ekasmaiva samañjanam 
bahūnām ekayūpatve sarveṣāṃ tu samañjanam  iti 
darśapūrṇamāsayor ijyāḥ pradhānāny aviśeṣāt 
sto darśapūrṇamāsau tatra śrūyante āgneyāgnīṣomīyopāṃśuyājaindrāgnasāṃnāyyayāgāḥ 
tathā āghārāv ājyabhāgau prayājānuyājāḥ patnīsaṃyājāḥ samiṣṭayajuḥ sviṣṭakṛd iti 
tatra saṃdehaḥ kiṃ sarve yāgāḥ pradhānabhūtāḥ uta kecid guṇabhūtā iti 
kiṃ prāptam darśapūrṇamāsayor yāvatya ijyās tāḥ sarvāḥ pradhānabhūtā iti 
yajeta svargakāma ity aviśeṣeṇa yāgebhyaḥ phalaṃ śrūyate phalavac ca pradhānam sarve cāmī yāgāḥ 
tasmāt sarve pradhānabhūtā iti 
api vāṅgāni kānicid yeṣv aṅgatvena saṃstutiḥ sāmānyo hy abhisaṃstavaḥ 
api vā kānicid aṅgāni bhaveyuḥ 
kāni punas tāni yeṣv aṅgatvena saṃstutiḥ yathā abhīṣū vā etau yajñasya yad āghārau cakṣuṣī vaitau yajñasya yad ājyabhāgau yat prayājānuyājāś cejyante varma vā etad yajñasya kriyate varma vā yajamānasya bhrātṛvyasyābhibhūtyai iti 
abhīśū rathasyāṅgam cakṣuṣī cakṣuṣmataḥ varma varmavataḥ 
sāmānyo hy abhisaṃstavo yuktaḥ 
yadi cāṅgāni tāni saṃstutāni tataḥ saṃstavo 'rthavān bhavati 
tasmād aṅgasaṃstutāny aṅgānīti 
tathā cānyārthadarśanam 
evaṃ ca kṛtvānyārthadarśanam upapannaṃ bhavati prayāje prayāje kṛṣṇalaṃ juhotīti 
na ca prayājān yajati na cānuyājān yajatīti ca 
aviśiṣṭaṃ tu kāraṇaṃ pradhāneṣu guṇasya vidyamānatvāt 
aviśiṣṭam etat kāraṇaṃ saṃstavo nāma āgneyādīnām apy aṅgatvena saṃstutir asti śiro vaitad yajñasya yad āgneyaḥ hṛdayam upāṃśuyāgaḥ pādāv agnīṣomīya iti śiraḥ śirasvato 'ṅgam hṛdayaṃ hṛdayavataḥ pādau pādāvata iti sarvasyaivāṅgatvena saṃstutir iti sarvam evāṅgaṃ prāpnoti 
tat pradhānaṃ na syāt 
asati pradhāne kasyāṅgam tasmān naitad aṅgam iti 
nānukte 'nyārthadarśanaṃ parārthatvāt 
atha yad uktam anyārthadarśanaṃ parārthatvāt na tat sādhakaṃ bhavati 
parārthaṃ hi tad vākyam na dṛśyamānasya prayājādeḥ prāpaṇārtham 
tasmād anyad asya pramāṇam anveṣṭavyaṃ śrutyantaraṃ nyāyo vā 
tasminn asati mṛgatṛṣṇādarśanam iva tad bhavati saṃstutir apy asati nyāye asādhikaiva 
pṛthaktve tv abhidhānayor niveśaḥ śrutito vyapadeśāc ca tat punar mukhyalakṣaṇaṃ yat phalavattvam tat saṃnidhāv asaṃyuktaṃ tadaṅgaṃ syāt bhāgitvāt kāraṇasyāśrutaś cānyasaṃbandhaḥ 
tuśabdaḥ pakṣaṃ vyāvartayati 
tad uktam sarvāṇi samapradhānānīti 
naitad evam darśapūrṇamāsaśabdavācyāni pradhānāni karmāṇi 
kutaḥ phalasaṃyogāt darśapūrṇamāsaśabdakebhyaḥ phalaṃ śrūyate darśapūrṇamāsābhyāṃ svargakāmo yajeteti 
kāni punar darśapūrṇamāsaśabdakāni yeṣāṃ vacane paurṇamāsīśabdo 'māvāsyāśabdo vā āgneyādīni tāni 
nanv amāvāsyāśabdakānāṃ naiva phalaṃ śrūyate 
ucyate pṛthaktve samudāyayor niveśa etayor abhidhānayoḥ paurṇamāsīti cāmāvāsyā iti ca triṣv āgneyādiṣu yaḥ samudāyaḥ tatra paurṇamāsīśabdaḥ itareṣv amāvāsyāśabdaḥ 
āha nanu darśapūrṇamāsaphalam evātrānuṣajyate 
ucyate śakyam anuṣaktum kiṃ tu darśapūrṇamāsavākyaṃ sākāṅkṣam eva syāt 
anyāsyetikartavyatāśrutā kalpyeta 
eṣām api prayājādīnām anyā kalpyeta 
etad itikartavyatāvagamyamānotsṛjyeta tenāṅgatvam kāraṇaṃ bhāgīti 
eṣāṃ anyena phalena saṃbandho 'śrutaḥ 
tasmān na sarvāṇi samapradhānāni āghārādīni guṇakarmāṇīti 
guṇāś ca nāmasaṃyuktā vidhīyante nāṅgeṣūpapadyante 
nāmaviśeṣasaṃyuktāś ca guṇaviśeṣā vidhīyante yathā  caturhotrā pūrṇamāsīm abhimṛśet pañcahotrāmāvāsyām iti sarveṣu pradhāneṣu asmin samudāye caturhotrā asmin pañcahotreti vibhāgāvijñānāc cedaṃ nopapadyeta 
bhavati caivaṃlakṣaṇakaṃ guṇavidhānam 
tasmād asmatpakṣa eveti 
api cāṅgatvenādhārādīnāṃ saṃstutir upapannā bhaviṣyati 
tulyā ca kāraṇaśrutir anyair aṅgāṅgisaṃbandhaḥ 
atha yad uktam āgneyādīnām apy aṅgatvena saṃstutir aṅgatvaṃ khyāpayed iti 
tat parihartavyam 
utpattāv abhisaṃbandhas tasmād aṅgopadeśaḥ syāt 
naiṣa doṣaḥ pradhānānām apy eṣāṃ satām utpattyapekṣā śirādistutir abhiviṣyatīti 
jāyamānasya hi puruṣasyāgre śiro jāyate madhye madhyam paścāt pādau evam āgneyo 'grataḥ upāṃśuyājo madhye agnīṣomīyaḥ paścād iti 
etasmāt sāmānyādoṣā stutir iti 
tathā cānyārthadarśanam 
caturdaśa pūrṇamāsyām āhutayo hūyante trayodaśāmāvāsyāyām iti itarathā na caturdaśa paurṇamāsyām āhutayo bhaveyuḥ na vāmāvāsyāyāṃ trayodaśeti 
tasmād āgneyādīni pradhānāni āghārādīny aṅgānīti siddham 
jyotiṣṭome tulyāny aviśiṣṭaṃ hi kāraṇam 
guṇānāṃ tūtpattivākyena saṃbandhāt kāraṇaśrutis tasmāt somaḥ pradhānaṃ syāt 
guṇānāṃ tūtpattivākyena saṃbandho bhavati 
keṣāṃ guṇānām jyotiṣāṃ stomānām 
katamenotpattivākyena saṃbandho bhavati jyotiṣṭomena svargakāmo yajeteti jyotiṣṭomād yāgāt svargaḥ śrūyate na yāgamātrāt 
yatra ca jyotīṃṣi stomāḥ sa jyotiṣṭomaḥ 
kasya jyotīṃṣi stomāḥ stomayāgasyeti brūmaḥ 
evaṃ hy āmnāyate katamāni vaitāni jyotīṃṣi ya ete tasya stomāḥ trivṛt pañcadaśasaptadaśaikaviṃśā etāni vā jyotīṃṣi 
tāny etasya stomā iti somayāgasya stomā aṅgam samabhivyāhārāt grahaṃ vā gṛhītvā camasaṃ vonnīya stotram upākarotīti te ca stomās trivṛdādayaḥ 
katham trivṛd bahiṣpavamānam pañcadaśāny ājyānītyevamādibhiḥ śravaṇaiḥ 
tathā cānyārthadarśanam 
śiro vā etad yajñasya yad dīkṣaṇīyetyevamādi ca liṅgaṃ dṛśyate 
tathā guṇāś ca jyotiṣṭomavikāre dīkṣaṇīyādayo dṛśyante caturviṃśati mānaṃ hiraṇyaṃ dīkṣaṇīyāyāṃ dadyāt prāpaṇīyāyāṃ dve caturviṃśatimāna iti tulyatve na pravartayiṣyante dīkṣaṇīyādayaḥ 
tasmād api somayāgaḥ pradhānam iti 
śrutilakṣaṇam ānupūrvyaṃ tatpramāṇatvāt 
caturthe 'dhyāye prayojakāprayojakalakṣaṇaṃ vṛttam tan na prasmartavyam 
ihedānīṃ kramaniyamalakṣaṇam ucyate tac chrutyarthapāṭhapravṛttikāṇḍamukhyair vakṣyate śrutyādīnāṃ ca balābalam 
āditas tu śrutikramaś cintyate 
kiṃ yathāśruti padārthānāṃ krama āstheyaḥ utāniyameneti 
kiṃ prāptam ekatvāt kartuḥ anekatvāc ca padārthānām avaśyaṃ bhāvini krame lāghavāt prayogaprāśubhāvāc cāniyama ity evaṃ prāpte brūmaḥ 
tatrāha anyāyyaṃ śrutivacanam iti 
ucyate kim ayaṃ na sādhuḥ na na sādhur iti brūmaḥ 
nyāyyaṃ tarhi 
na brūmaḥ na sādhuḥ krama iti 
kiṃ tarhi uktasya punarvacanam anyāyyām iti 
ucyate sādhor vacanaṃ bahuśo 'py ucyamānaṃ nyāyyam eva 
asādhos tu sakṛd apy anyāyyam 
āha sakṛdvacanena jñātasya punarvacane na prayojanam astīti 
ucyate bhavaty aprasmaraṇam api prayojanam ity uktam 
vṛttikāreṇa tat kāryam iti cet 
sūtrakārasyāpy aviśeṣo vṛttikāreṇa 
athavā  arthāntaram evedam tatra hy anya eva saṃśayo vicāro nirṇayaś ca śrutipramāṇako dharmaḥ anyapramāṇaka iti saṃśayaḥ 
pratyakṣādīnām adhigamya nimittatvān na tatpramāṇakaḥ atīndriyatvāc codanālakṣaṇa iti vicāraḥ 
codanālakṣaṇa eveti nirṇayaḥ 
iha tu siddhe tatprāmāṇye vyavahārakramasya sādhutvāvadhāraṇam 
arthāc ca 
kim eṣa evotsargaḥ sarvatra śrutivaśenaiva bhavitum arhatīti 
uktaṃ hi codanālakṣṇo 'rtho dharma iti 
evaṃ prāpte brūmaḥ arthāc ca sāmarthyāc ca kramo vidhīyata iti guṇabhūto hi padārthānāṃ kramo bhavati yaś ca yasya nirvartyamānasyopakaroti sa tasya guṇabhūtaḥ 
yasmiṃś cāśrīyamāṇe padārtha eva na saṃpadyate na sa guṇabhūtaḥ vināpi tena na vaiguṇyam 
evaṃ pratyakṣaḥ kramasya guṇabhāvo yatra tatrārthena sa evāśrayitavyaḥ yathā jāte varaṃ dadāti jātam añjalinā gṛhṇāti jātam abhiprāṇitīti arthāt pūrvam abhiprāṇitavyam tato 'ñjalinā grahītavyaḥ tato varo deya iti 
tathā vimokaḥ pūrvam āmnātaḥ paścāt tadyogaḥ arthād viparītaḥ kāryaḥ 
yājyānuvākye tu viparyayeṇāmnāte viparyayeṇa kartavye 
nātra pāṭhakramo mīyate 
yato devatopalakṣaṇārthānuvākyā pradānārthā yājyā 
agnihotraṃ juhotīti pūrvam āmnātam 
odanaṃ pacatīti paścāt 
asaṃbhavāt pūrvam odanaḥ paktavyaḥ 
praiṣapraiṣārtho tu viparyayeṇāmnātau tau ca viparyayeṇa kartavyau 
aniyamo 'nyatra 
asmin viṣaye kramasya niyamo nāsti yathā darśapūrṇamāsayor yājamānānāṃ prayājānumantraṇādīnāṃ nānāśākhāntarasamāmnātānāṃ vasantam ṛtūnāṃ prīṇāmītyevamādīnām eko mametyevamādīnāṃ ca 
krameṇa vā niyamyeta kratvekatve tadguṇatvāt 
darśapūrṇamāsayor āmnātam samidho yajati tanūnapātaṃ yajati iḍo yajati barhir yajati svāhākāraṃ yajatīti 
tatra saṃśayaḥ kim aniyatenaiva krameṇaiṣām anuṣṭhānam uta yaḥ pāṭhakramaḥ sa eva niyamyeteti 
kiṃ prāptam niyamakāriṇaḥ śāstrasyābhāvād aniyama iti 
evaṃ prāpte brūmaḥ krameṇaiva niyamyetaikasmin kratāv iti 
kutaḥ tadguṇatvāt 
tadguṇatvaṃ hi gamyate padārthānām yathā  snāyāt anulimpet bhuñjīteti ca krameṇānuṣṭhānam avagamyate vākyāt padārthānām 
yathā cādṛṣṭārtheṣūpadiśyamāneṣu kaścid brūyāt devāya dhūpo deyaḥ puṣpāṇy avakaritavyāni candanenānuleptavya upahāro 'smā upahartavyaḥ evaṃ kṛte devas tuṣyatīti 
tam anyaḥ pratibrūte naitad evam na prathamaṃ dhūpo dātavyaḥ prathamaṃ puṣpāṇy avakaritavyānīti 
evaṃ manyate dhūpadānasya prāthamyam anenoktam iti 
tasmād vācanika eṣām eṣa krama iti 
aśābda iti cet syād vākyaśabdatvāt 
iti cet paśyasi athaivaṃ gamyamāne 'śabda eva kramaḥ 
katham padārthapūrvako vākyārthaḥ padebhyaś ca padārthā evāvagamyante na kramaḥ 
syād etad evam yadi padārthānāṃ samūhasya śravaṇaṃ pratyāyakam arthasya syāt na tu samudāyaḥ pratyāyakaḥ ity uktaṃ tadbhūtānāṃ kriyārthena samāmnāya ity atra 
tasmāt kramasya vācakaśabdābhāvād vyāmoha eṣa kramo 'vagamyate 
evaṃ cāpūrvāsattir anugrahīṣyate itarathā sāpi viprakṛṣyeta ghaṭīyantra iva 
darśayiṣyati ca hṛdayasyāgre 'vadyati atha jihvāyāḥ atha vakṣasa iti 
yadi niyāmakaḥ pāṭhakramaḥ tato na vidhātavyam etat niyāmake hi pāṭhakrame pāṭhakramād eva prāpnuyāt 
arthakṛte vānumānaṃ syāt kratvekatve parārthatvāt svena tv arthena saṃbandhaḥ tasmāt svaśabdam ucyeta 
tathā cānyārthadarśanam 
evaṃ cānyārthaṃ darśayati vyatyastam ṛtavyā upadadhāti 
vyatyastaṃ ṣoḍaśinaṃ śaṃsati 
āśvino daśamo gṛhyate taṃ tṛtīyaṃ juhotīti 
yady aniyamenopadhānaṃ śaṃsanaṃ ca vyatyastavacanam anarthakaṃ syāt 
na hi kathaṃcid avyatyāsa iti tathāśvinasya tṛtīyasya homānuvādo nāvakalpyeta yadi pāṭhakrameṇa niyama iti 
tathā abhicaratā pratilomaṃ hotavyam prāṇān evāsya pratīcaḥ pratiyautīti kvacit pratilomaṃ vidadhad anulomaṃ darśayati tad upapadyate yadi pāṭhakrameṇa prayogaḥ 
itarathā sarvam anulomaṃ syāt pratilomadarśanaṃ nopapadyeta 
tathā caturthottamayoḥ pratisamānayatīty ukte sati atihāyeḍo barhiḥ pratisamānayatīty ucyate tena barhiṣaś caturthatāṃ darśayati sā pāṭhakrame niyāmake 'vakalpate 
pravṛttyā tulyakālānāṃ guṇānāṃ tadupakramāt 
evaṃ prāpte brūmaḥ yataḥ pūrva ārabdhaḥ tata eva dvitīyādayo 'pi padārthā ārabdhavyā iti 
kuta etat tadupakramāt sarve hi padārthāḥ pradhānakālān na viprakraṣṭavyāḥ pradhānaṃ hi cikīrṣitam kṛtaṃ vā teṣāṃ nimittam 
sahavacanaṃ hi bhavati padārthaiḥ saha pradhānaṃ kartavyam iti bahupadārthasamāmnānāt tv avaśyaṃ bhāvī viprakarṣaḥ tathāpi tu yāvadbhir nāvyavahitaḥ śakyaḥ padārthaḥ kartum tāvadbhir vyavadhānam avaśyaṃ kartavyam tato 'bhyadhikena na vyavadhātavyam iti 
yadi dvitīyaṃ padārtham anyata ārabheta tato 'dhikair api vyavadadhyāt tathā prayogavacanaṃ bādheta 
nanu tathā sati kaścid alpair vyavahito bhaviṣyati 
ucyate anumatānāṃ vyavadhāyakānāṃ tyāgena kaścid abhyadhiko guṇo bhavatīti tasmād yataḥ pūrvapadārtha ārabdhaḥ tata evottara ārambhaṇīya iti 
sarvam iti cet 
iti cet paśyasi pradhānāviprakarṣeṇa prayogavacanānugraha iti sarvaṃ tarhi guṇakāṇḍam ekasminn apavarjayitavyam yathā sauryādiṣu 
nākṛtatvāt 
naitad evam sahaprayoga eva hi nānuṣṭhitaḥ syāt 
kratvantaravad iti cet 
atha yad uktam yathā kratvantareṣu sauryādiṣv iti tat parihartavyam 
nāsamavāyāt 
na teṣām arthāt kramaḥ prāpnoti yo niyamyeta 
aṅgāśrayo hi niyamo bhavitum arhati anaṅgasamāśrayasya svayamaṅgatā kalpyeta 
sthānāc cotpattisaṃyogāt 
samāmnāyapāṭhakramād evātra niyama iti punaruktatā gamyata ity anyathā varṇyate 
sthānāc cotpattisaṃyogāt 
sādyaskre śrūyate saha paśūn ālabhata iti 
tatraiṣo 'rthaḥ samadhigataḥ savanīyakāle trayāṇām ālambha iti 
athātra pāṭhakramāt kim agnīṣomīyaḥ pūrvam ālabdhavyaḥ uta sthānakramāt pūrvaṃ savanīya iti 
kiṃ prāptam pūrvam agnīṣomīya iti 
kutaḥ pāṭhakramāt 
evaṃ prāpte brūmaḥ savanīyaḥ pūrvam sthānāt 
yadi pūrvam agnīṣomīyaḥ syāt savanīyasthānaṃ vyāhanyeta 
āśvinaṃ gṛhītvā trivṛtā yūpaṃ parivīyeti 
nanv itaratrāpi pāṭhakramo bādhyeta 
bādhyatām tasya hi pratiṣedhārthaḥ sahaśabdaḥ samāmnātaḥ apratiṣiddhaṃ cāśvinagrahasthānam 
tan na bādhitavyam 
mukhyakrameṇa vāṅgānāṃ tadarthatvāt 
prakṛtau tu svaśabdatvād yathākramaṃ pratīyeta 
darśapūrṇamāsayoḥ pūrvamauṣadhadharmāḥ samāmnātāḥ tata ājyasya 
tatra saṃdehaḥ kim agnīṣomīyadharmānām mukhyakrameṇa pūrvam ājyasya dharmāḥ kartavyāḥ uta yathāpāṭham iti 
mukhyakramānugraheṇājyasya pūrvām 
iti prāpte brūmaḥ prakṛtau yathāpāṭhaṃ pratīyeta svaśabdo hi teṣāṃ pāṭhakramaḥ so 'nyathā kriyamāṇe bādhitaḥ syāt 
sahatvasya punarupasaṃgrāhakaḥ prayogavacanaḥ svakrameṇa padārthe saṃnikṛṣyamāṇe na bādhito bhaviṣyati 
api ca pāṭhakrame svaśabdaḥ svādhyāyo 'dhyetavya iti 
mukhyakrameṇa prayogavacanaikavākyatā sūkṣmā 
mantratas tu virodhe syāt prayogarūpasāmarthyāt tasmād utpattideśaḥ saḥ 
darśapūrṇamāsayoḥ āgneyasya pūrvaṃ mantrapāṭhaḥ uttaro brāhmaṇasya 
tatra saṃdehaḥ katamaḥ pāṭho balīyān iti 
ucyate aniyamaḥ niyamakāriṇaḥ śāstrasyābhāvād iti 
tadvacanād vikṛtau yathāpradhānaṃ syāt 
asty adhvarakalpā nāmeṣṭiḥ āgnāvaiṣṇavam ekādaśakapālaṃ nirvapet sarasvaty ājyabhāgo syād bārhaspatyaś carur iti 
tatra saṃdehaḥ kim āgneyavikārasya bārhaspatyasya pūrvaṃ dharmāḥ kāryāḥ codako balavattaraḥ prayogavacanāt 
utopāṃśuyājavikārasya prayogavacano balavattaraḥ codakād iti 
kiṃ prāptam vikṛtāv asyām yathāpradhānaṃ syāt tadvacanāt 
teṣāṃ sākṣād vacanakramo vikṛtau 
tena saṃnihitānām upasaṃhārakaḥ prayogavacano hi pratyakṣaḥ taddharmāṇāṃ cānumānikaḥ codakena hi sa prāptaḥ 
tasmāt pratyakṣaḥ prayogavacano balavattaraḥ tena codaka ānumāniko bādhyate 
vipratipattau vā prakṛtyanvayād yathāprakṛti 
vikṛtiḥ prakṛtidharmatvāt tatkālā syād yathāśiṣṭam 
cāturmāsyeṣu sākamedhas tṛtīyaṃ parva tasyāvayavāḥ agnaye 'nīkavate prātaraṣṭākapālaḥ marudbhyaḥ sāṃtapanebhyo madhyaṃdine caruḥ marudbhyo gṛhamedhibhyaḥ sarvāsāṃ dugdhe sāyamodanam iti 
tatra saṃdehaḥ kim etā dvyahakālā iṣṭayaḥ uta sadyaskālā iti 
kiṃ prāptam vikṛtis tatkālā bhavitum arhatīti yathāśiṣṭam yathā prakṛtir uktā tathā vikṛtiḥ syāt 
prakṛtidharmā hi sā tasmād yā vikṛtiḥ sā dvyahakālā bhavitum arhatīti 
api vā kramakālasaṃyuktā sadyaḥ kriyeta tatra vidher anumānāt prakṛtidharmalopaḥ syāt 
kālotkarṣa iti cet 
iti cet paśyasi prāptaḥ sāṅgaṃ śrūyate tathā madhyaṃdine sāyaṃ ceti utkarṣo bhaviṣyati yathaiteṣu kāleṣu sāṅgam 
na ca dvyahakālatāyā bādhaḥ ekasyāhnaḥ prātar anīkavantam upakraṃsyate dvitīyasya prātar yakṣyeta 
evaṃ sāṃtapanīyā pūrvedyur madhyāṃdina upakraṃsyate aparedyur madhyaṃdine yakṣyate 
tathā gṛhamedhīye sāyam upakramaṇaṃ pūrvedyuḥ sāyaṃ yāgo 'paredyur iti 
nanu vākyād ekam ahar gamyata ity uktam 
ucyate padārthasāmarthyajanito hi vākyārtho bhavati 
na cātra padārthasāmarthyam asti yenaikam ahar gamyeta 
na tatsaṃbandhāt 
naitad evam 
kasmāt tatsaṃbandhāt ekakālasaṃbaddhāni pradhānāny aṅgaiḥ saha śrūyante 
katham sāṅgaṃ hi pradhānaṃ prātaḥkāle śrūyate tathā madhyaṃdine sāyaṃ ca 
nāṅgāni prātaḥkālādiṣu 
tatrānyakāleṣv aṅgeṣv anyakāleṣu ca pradhāneṣu na sāṅgaṃ teṣu kāleṣu kṛtaṃ syāt 
tasmāt sadyaskālā evaitā vikṛtaya iti 
api ca dvy ahaṃ sākamedhair iti śrūyate 
tat sadyaskālāsūpapadyate 
aṅgānāṃ mukhyakālatvād yathoktam utkarṣe syāt 
jyotiṣṭome śrūyate āgnimārutād ūrdhvam anuyājaiś carantīty utkarṣaḥ tathāgnīṣomīye paśau tiṣṭhantaṃ paśuṃ prayajantīty apakarṣaḥ 
tatra saṃdehaḥ kim utkarṣe 'nuyājamātram utkṛṣyate apakarṣe ca prayājamātram utotkarṣe 'nuyājādi apakarṣe ca prayājāntam iti 
kiṃ tāvat prāptam yāvad uktam utkarṣāpakarṣayoḥ syāt 
kutaḥ aṅgānāṃ mukhyakālatvāt 
evam anyeṣāṃ pradhānakālatā bhaviṣyatīti 
tatra sahatvasya prāpakaḥ prayogavacano 'nugrahīṣyate 
tadādi vābhisaṃbandhāt tadantam apakarṣe syāt 
tadādy utkarṣe tadantam apakarṣe gamyeta 
kutaḥ abhisaṃbandhāt 
yad anuyājānāṃ parastāt samāmnāyate tat pradhānād antaraṃ prayogavacanena prāptaṃ bādhitvā pāṭhasāmarthyād anuyājebhyaḥ parastāt kriyate tathā yas tataḥ paraḥ sa tataḥ parastāt 
evam eka utkṛṣyamāṇaḥ sarvaṃ guṇakāṇḍam utkarṣati tathāpakṛṣyamāṇo 'pakarṣatīti 
pravṛttyā kṛtakālānām 
ity evaṃ prāpte brūmaḥ pravṛttyā kṛtakālānām jñānakālānāṃ padārthānāṃ pravṛttyā niyamaḥ syāt prayujyamānam eva hi pūrvapadārtham abhiniyacchati 
sa tasya parastāt samāmnātaḥ parastāt kartavyaḥ 
saumikasya tu padārthasya pracaraṇīhomasya vacanāt kramo bādhitaḥ 
alaṃkaraṇaṃ ca bahiṣpavamānasya parastāt samāmnātam tasmāt tasya pūrvaḥ padārtho nirvapaṇādīnām antaḥ 
tata uttare saumikāḥ padārthāḥ kartavyā iti 
śabdavipratiṣedhāc ca 
śabdaś ca vipratiṣidhyate alaṃkurv ity uktaḥ prokṣaṇādīn pratipadyeta 
asmatpakṣe tu alaṃkurv ity ukte 'laṃkaraṇam eva pratipatsyate 
tatrālaṃkaraṇe prāptakāle prāptakālavacano loḍanto 'nugrahīṣyate 
tasmād atra prāvṛttikaḥ krama iti 
asaṃyogāt tu vaikṛtaṃ tad eva pratikṛṣyeta 
tathā prāpte brūmaḥ vikṛtāv abhyadhikaṃ yat tat pratikṛṣyamāṇaṃ tato 'rvācīnāny apy agnīṣomapraṇayanādīni na pratikraṣṭum arhati 
katham asaṃyogāt pāśukaṃ yūpakarma tataḥ prācīnaṃ saumikam 
na tayoḥ paraspareṇa saṃbandhaḥ 
na saumikaḥ padārthaḥ pāśukasyopakārakaḥ paśor vā 
yadi hi tayor upakārakaḥ syāt tatas tasyopakurvataḥ kramo 'py asya sāhāyyaṃ kurvan guṇabhūtaḥ syāt 
na tv etad asti tasmān naiṣāṃ paraspareṇa krame niyamaḥ 
ato yūpamātraṃ pratikṛṣyate 
api ca yūpamātraṃ pratikṛsya kṛtārthe śabde saumikānāṃ svakramabādho na bhaviṣyatīti 
prāsaṅgikaṃ ca notkarṣed asaṃyogāt 
jyotiṣṭome śrūyate āgnimārutād ūrdhvam anuyājaiś carantīti 
anuyājā utkṛṣyamāṇā dākṣiṇāgnikau homāv utkarṣanti neti saṃśayaḥ 
saṃbandhād utkarṣanti 
tathāpūrvam 
darśapūrṇamāsayor vediḥ havir abhivāsanottarakāle samāmnātā 
sāmāvāsyāyāṃ pratikṛṣyate pūrvedyur amāvāsyāyāṃ vediṃ karotīti 
sā tv apakṛṣyamāṇā tato 'rvācīnān padārthān apakarṣati neti saṃśayaḥ 
ucyate saṃbandhāt pratikarṣati 
ity evaṃ prāpte brūmaḥ tathāpūrvam aprakṛtir pūrvikāyām amāvāsyāyāṃ vedikaraṇaṃ pūrvedyur āmnātam ubhayor api śvobhūte havir abhivāsanam 
abhivāsanaṃ kṛtvāmāvāsyāyāṃ vediḥ kartavyeti na śrutyādīnām anyatamat kāraṇam asti 
tasmān nābhivāsanāntāḥ pratikraṣṭavyā iti 
abhivāsane cāpakṛṣyamāṇe havīṃṣi bhasmībhaveyuḥ 
sāṃtapanīyā tūtkarṣed agnihotraṃ savanavad vaiguṇyāt 
avyavāyāc ca 
evaṃ sāṃtapanīyam agnihotreṇa na vyavahitaṃ bhaviṣyatīti tatra kramo 'nugrahīṣyate 
kramabhede ca doṣaḥ śrūyate apa vā etad yajñāc chidyate yad anyasya tantre vitate 'nyasya tantraṃ pratīyata iti 
asaṃbandhāt tu notkarṣet 
nāgnihotrasya sāṃtapanīyāṅgam na sāṃtapanīyāyā vāgnihotram 
tena nāsāv agnihotrasya purastāt kartavyā ato nāgnihotram utkraṣṭavyam 
prāpaṇāc ca nimittasya 
atha yad uktam  savanavad utkraṣṭavyam iti 
tad ucyate 
saṃbandhāt savanotkarṣaḥ 
saṃbaddhaṃ hi savanaṃ savanena ekakratusaṃbandhāt tad utkṛṣyate 
ṣoḍaśī cokthyasaṃyogāt 
jyotiṣṭome śrūyate ṣoḍaśinaṃ prakṛtya taṃ parāñcam ukthyebhyo vigṛhṇātīti 
yadā daivān manuṣād vā pratibandhād ukthyāny utkṛṣyante kiṃ tadā ṣoḍaśy utkṛṣṭavyaḥ neti bhavati saṃśayaḥ 
kiṃ prāptam notkraṣṭavyaḥ 
kutaḥ evaṃ stotraṃ svasmin kāle ṣoḍaśinaḥ kṛtaṃ bhaviṣyatīti samayādhyuṣite sūrye ṣoḍaśinastotram upakarotīti 
tasmād anutkarṣa iti 
saṃnipāte pradhānānām ekaikasya guṇānāṃ sarvakarma syāt 
vājapeye saptadaśa prājāpatyān paśūn ālabhata iti śrūyate agnīṣomīye ca paśau paśudharmāḥ samāmnātāś codakena prāptāḥ 
teṣu saṃśayaḥ kim ekasyāder ārabhya dharmān sarvān kṛtvā dvitīyasya punarādita upakramitavyāḥ atha prathamas tāvat sarveṣāṃ kartavyaḥ tato dvitīya iti 
kiṃ prāptam ekaikasya sarve 'pavarjayitavyā iti 
kutaḥ pradhānāsatter anugrahāya itarathā pradhānāsattir viprakṛṣyeta 
yathā bahuṣv aśveṣu pratigṛhīteṣu ye puroḍāśāḥ teṣu naikajātīyānusamayaḥ evam ihāpīti 
sarveṣāṃ vaikajātīyaṃ kṛtānupūrvyatvāt 
ekajātīyānusamayaḥ kartavyaḥ 
kim evaṃ bhaviṣyati sahatvam anugrahīṣyate tatsahatvaṃ śrūyate vaiśvadevīṃ kṛtvā paśubhiś carantīti ekasmin kāle paśūnāṃ pracāraḥ 
nanv evaṃ sati pūrvasya padārthasyottaraḥ padārthaḥ paśvantaravyāpāreṇa vyavadhīyate 
naiṣa doṣaḥ evam api kṛtam evānupūrvyam 
yo 'sau paśvantare vyāpāraḥ sa evāsau na padārthāntaram padārthāntareṇa vyavadhānaṃ bhavati 
kāraṇād abhyāvṛttiḥ 
atha yad uktam bahuṣu puroḍāśeṣu naikajātīyānusamaya iti tat parihartavyam 
atrocyate yuktaṃ tatra yat kāraṇād abhyāvṛttiḥ ekajātīyānusamaye hi kriyamāṇe sahasrasyādhiśrayaṇe kṛte prathamaḥ śuṣyet tasya ca prathamaṃ na śakyeta kartum 
athavādhikaraṇāntaram 
kāraṇād abhyāvṛttiḥ 
anekasahasrāśvapratigrahe tantrānuṣṭhānam iti pūrvaḥ pakṣaḥ 
kāṇḍānusamayo 'bhyupetavya iti siddhāntaḥ 
muṣṭikapālāvadānāñjanābhyañjanavapanapāvaneṣu caikena 
sarvāṇi tv ekakāryatvād eṣāṃ tadguṇatvāt 
sarvāṇi tu parisamāpyānusameyāt naikamuṣṭinirvāpaḥ padārthaḥ catuḥsaṃkhyatvān nirvāpasya 
kathaṃ catuḥsaṃkhyatā catuḥśabdasya nirvapatinā saṃbandhāt evaṃ saha karmaṇā anekaguṇavidhānaṃ nyāyyam 
itarathā muṣṭisaṃbandhe sati vākyabhedaḥ prasajyeta 
anirvāpāṅgaṃ ca syāt 
tathopadhānādiṣv api aṣṭākapālam ekādaśakapālaṃ nirvapatīti nirdeśāt 
dvir avadyati trir abhyaṅkte ekaviṃśatyā pāvayatīti saṃkhyādīnāṃ kriyāguṇatvaṃ bhavati 
tasmāt samudāyenānusamaya iti 
saṃyukte tu prakramāt tadaṅgaṃ syād itarasya tadarthatvāt 
vacanāt tu parivyāṇāntam añjanādi syāt 
jyotiṣṭome 'gnīṣomīyapaśau yūpasyāñjanādyāḥ padārthāḥ śrūyante teṣu yūpaikādaśinyāṃ prāpteṣu saṃśayaḥ kim añjanādīnām ekaikenānusamayaḥ utāñjanādinā parivyāṇānteneti 
kiṃ prāptam parivyāṇāntam añjanādi syāt 
kutaḥ vacanāt vacanam idaṃ bhavati añjanādi yajamāno yūpaṃ nāvamṛjed āparivyāṇād iti 
na ca śakyam bahuṣv añjanādinānusamayaḥ kartum na cānavasraṣṭum 
tasmāt parivyāṇāntenānusamayaḥ 
kāraṇād vānavasargaḥ syād yathā pātravṛddhiḥ 
sahatvasya prāpakaḥ prayogavacano 'nugrahīṣyata iti padārthenānusamayaḥ 
anavasargaś ca prakṛtāv arthāt kṛtaḥ sāhāyyaṃ yajamānenādhvaryoḥ 
evaṃ dṛṣṭārthatānavasargasya itarathādṛṣṭārthatā syāt 
na ca arthāt kṛtaṃ codakaḥ prāpayati 
tasmād yūpāntareṇocchrayitavyena kāraṇenāvasṛjet yathā pṛṣadājyenānuyājān yajatīty arthāt tasya dhāraṇārthaṃ pātraṃ bhidyate 
na vā śabdakṛtatvān nyāyamātram itarad arthāt pātravivṛddhiḥ 
na vaitatpadārthenānusamaya iti parivyāṇāntena padārthakāṇḍenānusamayaḥ syāt 
śabdakṛtaṃ hi prakṛtāv anavasarjanam śaknoti hy ṛte 'pi yajamānāt adhvaryur yūpam ucchrayitum 
saukaryam iti cet 
vidhiśabdo bādhyeta dṛṣṭārthataivaṃ hi niyamyeta bhojane prāṅmukhateva 
ato 'saṃbhavāt padārthakāṇḍenānusamayaḥ 
prayogavacanasya ca nyāyamātratvam codakas tato balīyān 
pātravivṛddhis tv arthāt kartavyā 
paśugaṇe tasya tasyāpavarjayet paśvekatvāt 
vājapeye prājāpatyāḥ paśavaḥ 
teṣu saṃdehaḥ kim ekaikasya paśor daivatāny avadāya tataḥ sauviṣṭakṛtāni tata aiḍāni 
atha daivatair devatānām anusamayaḥ sauviṣṭakṛtaiḥ sauviṣṭakṛtānām aiḍair aiḍānām iti 
kiṃ tāvat prāptam ekaikasya kṛtsnāny avadāya tato hotavyam prakṛtau vacanāt etat kṛtaṃ prājāpatyeṣv api codakenaiva prāpnoti 
daivatair vaikakarmyāt 
mantrasya cārthavattvāt 
evaṃ manotāmantras tantraṃ bhaviṣyati itarathā paryāyeṇaiva syāt 
tasmād daivatair daivatānāṃ sauviṣṭakṛtaiḥ sauviṣṭakṛtānām aiḍair aiḍānām iti 
nānābījeṣv ekam ulūkhalaṃ vibhavāt 
asti rājasūye nānābījeṣṭiḥ agnaye gṛhapataye sutīnām aṣṭākapālaṃ nirvapet somāya vanaspataye śyāmākaṃ carum ityevamādi 
asti tu tatra prākṛto 'vahantiḥ 
tatra saṃdehaḥ kiṃ tatraikam ulūkhalaṃ paryāyeṇa uta yaugapadyena bahūnīti 
kutaḥ saṃśayaḥ yadi kṛṣṇājinādhastaraṇādayaḥ pṛthak padārthāḥ tato bhedaḥ 
atha kṛṣṇājināstaraṇādis taṇḍulanirvṛttyanta ekaḥ padārthaḥ tatas tantram iti 
kiṃ tāvat prāptam ekam iti 
kutaḥ paryāyeṇa vibhavāt 
ekasyopādānena siddher dvitīyasyopādānam anarthakaṃ syāt 
tasmāt tantram iti 
vivṛddhir vā niyamānupūrvyasya tadarthatvāt 
vivṛddhir ulūkhalānāṃ syāt niyataṃ hy ānupūrvyaṃ pāṭhakṛtaṃ sahatve saty upapadyate padārthānāṃ cānusamayaḥ pṛthakpadārthāś cādhastaraṇādayo yatībhāvasya paryavasānāt adhastaraṇādibhiś ca padair abhidhānāt 
tasmād vivṛddhir iti 
ekaṃ vā taṇḍulabhāvād dhantes tadarthatvāt 
ekaṃ volūkhalaṃ paryāyeṇa syāt eko hy adhastaraṇādis taṇḍulaparyantaḥ padārthaḥ staraṇādir hanter upakramaḥ phalīkaraṇāntaś ca tasyaiva śeṣaḥ yato hantis taṇḍulaniṣpattyarthaḥ 
evaṃ staraṇādīnāṃ hanteś ca nādṛṣṭārthatā bhaviṣyati 
tasmāt tantram iti 
vikāre tv anuyājānāṃ pātrabhedo 'rthabhedāt syāt 
asti jyotiṣṭome paśur agnīṣomīyaḥ tatra śrūyate pṛṣadājyenānuyājān yajatīti 
tatra saṃdehaḥ kiṃ prayājānuyājānām ekaṃ pātram ājyasya pṛṣadājyasya ca dhāraṇārtham uta bhidyate kiṃ prāptam ekam iti 
kutaḥ prakṛtāv ekam prakṛtivad ihāpy ekena bhavitavyam 
athocyeta pṛṣadājyam apy ājyam eveti na miśratvaṃ doṣāyeti 
naitad evam prakṛtāv utpavanāvekṣaṇayoḥ prayojanam etat yad ājyasyāpareṇa dravyeṇāsaṃsargaḥ 
evaṃ ced anupapannam yat prayājā pṛṣadājyenejyerann iti 
api ca evaṃ saty avaśyaṃ haviṣaḥ kācin mātrāpanīyate 
na ca śakyam prayājakārye 'vasite 'nuyājārthaṃ grahītum prakṛtāv ekakālaṃ grahaṇam 
ihāpy ekakālam eva kartavyam 
tasmāt pātrabheda iti 
prakṛte pūrvoktatvād apūrvam ante syān na hy acoditasya śeṣāmnānam 
agnau nakṣatreṣṭyāṃ śrūyate agnaye kṛttikābhyaḥ puroḍāśam aṣṭākapālaṃ nirvaped 
so 'tra jūhoti agnaye svāhā kṛttikābhyaḥ svāhetyevamādi homāḥ samāmnātāḥ 
santi tu prakṛtau nāriṣṭahomāḥ 
tatra saṃdehaḥ kiṃ nāriṣṭahomāḥ pūrvam utopahomā iti saṃśaye ucyate prākṛtaṃ pūrvam vaikṛtam ante syād iti 
kutaḥ coditasya paripūrṇasya śeṣa āmnāyate yathā jātasya putrasya krīḍanakam 
mukhyānantaryam ātreyas tena tulyaśrutitvād aśabdatvāt prākṛtānāṃ vyavāyaḥ syāt 
ātreyo manyate sma mukhyānantaryaṃ vaikṛtasya paścāt tu prākṛtaṃ prayujyeta 
pradhānānantaraṃ vaikṛtasya pāṭhaḥ pratyakṣaḥ tasmāt pūrvam upahomās tato nāriṣṭhahomā iti 
prākṛtānāṃ vyavāyaḥ syāt yatas te na śrūyante 
ante tu bādarāyaṇas teṣāṃ pradhānaśabdatvāt 
bādarāyaṇas tv ācāryo manyate sma ante vaikṛtānāṃ prayoga iti 
kutaḥ pradhānaśabdagṛhītatvāt prākṛtānām aṅgānām pradhānaśabdagṛhītatvam tatpradhānaśabdagṛhītāni hi prākṛtāny aṅgāni tasmāc ca pradhānaśabdāt param etat so 'tra juhoty agnaye svāhā kṛttikābhyaḥ svāhetyevamādi 
tasmāt pratyakṣād eva kramān nāriṣṭahomebhyaḥ parāṃ copahomā iti 
tayā cānyārthadarśanam 
anyārtho 'pi caitam arthaṃ darśayati adhvarasya pūrvam athāgner upapraity etat karma yad agnikarmeti 
paścāt samāmnātasya paścāt prayogaṃ darśayati 
kṛtadeśāt tu pūrveṣāṃ sa deśaḥ syāt tena pratyakṣasaṃyogān nyāyamātram itarat 
prākṛtāc ca purastād yat 
asti agniḥ ya evaṃ vidvān agniṃ cinuta iti 
tatra dīkṣaṇīyāyāḥ pūrvaṃ sāvitrahomāḥ ukhāsaṃbharaṇam iṣṭakāḥ paśuś cety etad āmnātam 
kiṃ tad eva pūrvaṃ kartavyam uta dīkṣaṇīyeti 
kiṃ prāptam vaikṛtānām ante prayogaḥ ante tu bādarāyaṇa iti 
evaṃ prāpte brūmaḥ pūrvaṃ sāvitrahomāḥ iṣṭakāḥ paśur ukhāsaṃbharaṇaṃ ca 
kutaḥ pratyakṣapāṭhāt punas tatra dīkṣaṇīyāmnātā tasyāś ca purastāt sāvitrahomāḥ iṣṭakāḥ paśur ukhāsaṃbharaṇaṃ ca 
tasmāt teṣāṃ pūrvaṃ prayoga iti 
saṃnipātaś ced yathoktam ante syāt 
evaṃ prāpte brūmaḥ dīkṣitasaṃskārāḥ pūrvaṃ kartavyā iti 
kutaḥ dīkṣaṇīyāṃ prati yaḥ pāṭhakramaḥ yathā ca codakaḥ tathobhaye 'pi parastād dīkṣaṇīyāyāḥ kāryāḥ 
yas teṣāṃ parasparāpekṣaḥ kramaḥ tatra na kaścid ukhāsaṃbharaṇasyeva pratyakṣaḥ pāṭhakramaḥ pūrvatvaṃ sādhayati 
asti tu saṃskāraṇāṃ prakṛtau pūrvaṃ pāṭhaḥ vikṛtau rukmapratimocanasyottaraḥ tena yathokta eva kramaḥ syāt ante vaikṛtam iti 
atha kim arthaṃ saṃnipāta āśaṅkyate nanv ayaṃ saṃnipāta eva vyaktaḥ 
asaṃdigdhe saṃdigdhavacanam etat 
yathā 
ījānā bahubhir yajñair brāhmaṇā vedapāragāḥ 
śāstrāṇi cet pramāṇaṃ syuḥ prāptās te paramāṃ gatim  iti 
tasmān na doṣa iti 
vivṛddhiḥ karmabhedāt pṛṣadājyavat tasya tasyopadiśyeta 
agnīṣomīye paśau śrūyate ekādaśa prayājān yajati ekādaśānuyājān yajatīti 
cāturmāsyeṣu nava prayājān yajati navānuyājān yajatīti 
agnau śrūyate ṣaḍ upasada iti 
tatra saṃdehaḥ kiṃ prati prayājam ekādaśasaṃkhyā praty anuyājaṃ ca tathā cāturmāsyeṣu navasaṃkhyā tathāgnau copasatsu ṣaṭsaṃkhyā uta sarvasaṃpādyā saṃkhyeti 
kiṃ prāptam pratipradhānaṃ saṃkhyā bhidyata iti 
kutaḥ bhinnāni hi tāni karmāṇi tāni ca pradhānāni prati saṃkhyā śrūyate 
pradhānasaṃnidhau ca guṇaḥ śiṣyamāṇāḥ pratidhānaṃ bhidyate yathā pṛṣadājyenānuyājān yajatīti pratyanuyājaṃ pṛṣattā guṇo bhidyate evam ihāpīti 
api vā sarvasaṃkhyatvād vikāraḥ pratīyeta 
svasthānāt tu vivṛdhyeran kṛtānupūrvyatvāt 
upasatsu saṃdehaḥ 
kim āvṛttir daṇḍakalitavat uta svasthānād vivardhanta iti 
kiṃ tāvat prāptam āvartanīyānām arthānām eṣa dharmaḥ yad uta daṇḍakalitavat 
yo hy ucyate trir anuvākaḥ paṭhyatām iti sa ādita ārabhya parisamāpya punar ādita ārabhyate tasmād daṇḍakalitavad āvṛttiḥ 
evaṃ prāpte brūmaḥ svasthānād vivardhitum arhati 
kutaḥ kṛtānupūrvyatvāt kṛtam ānupūrvyam upasatsu prathamāṃ kṛtvā madhyamā kartavyā tata uttameti 
tatra yadi daṇḍakalitavad āvṛttiḥ syāt uttamāṃ kṛtvā punarādyāyā abhyāse kriyamāṇe 'sthāne sā vivṛddhiḥ kṛtā bhavati 
svasthānavivṛddhau naiṣa doṣaḥ 
tasmāt svasthāne vivṛddhir iti 
samidhyamānavatīṃ samiddhavatīṃ cāntareṇa dhāyyāḥ syur dyāvāpṛthivyor antarāle samarhaṇāt 
tacchabdo vā 
atha vā yā dhāyyāśabdikāḥ tās tatra bhavitum arhanti 
tena hi śabdena tatra saṃstavaḥ saṃstavāc ca vidhānam yathā pṛthupājavatyau dhāyye uṣṇikkakubhau dhyāyye iti 
kāḥ punar etā dhāyyā iti nāma nāsya śabdasya prasiddhim upalabhāmahe 
ucyate sāmidhenyo dhyāyyāḥ 
kutaḥ evaṃ hi bhagavataḥ pāṇiner vacanam  pāyyasāṃnāyyanikāyyadhāyyā mānahavirnivāsasāmidhenīṣv iti asmād vacanāc chrutim anumimīmahe 
katamāsu sāmidhenīṣv iti 
ucyate aviśeṣāt sarvāsvati gamyate 
iha tu samidhyamānavatīṃ samiddhavatīṃ cāntareṇa dhyāyyāḥ syur iti 
sarvāsu sāmidhenīṣu satīsu dhyāyyāvacanād viśiṣṭānāṃ sāmidhenīnāṃ dhāyyāśabda iti gamyate 
uṣṇikkakubhor ante darśanāt 
uṣṇikkakubhoḥ ca ante prayogo dṛśyate yaj jagatyā paridadhyād antaṃ yajñaṃ gacchet atha yat triṣṭubhā paridadhāti nāntaṃ gacchatīti 
nanu triṣṭub atrānte dṛśyate noṣṇikkakubhāv iti 
ucyate triṣṭubham evāyam uṣṇikkakumāv iti brūte 
katham triṣṭubho vīryam ity evaṃ ante saṃstuteḥ triṣṭubho vā etad vīryaṃ yad uṣṇikkakubhāv iti kāraṇe kāryavad upacāraḥ kṛtaḥ 
stomavivṛddhau bahiṣpavamāne purastāt paryāsād āgantavaḥ syus tathā hi iṣṭaṃ dvādaśāhe 
santi vivṛddhastomakāḥ kratavaḥ ekaviṃśenātirātreṇa prajākāmaṃ yājayeyus triṇavenaujaskāmaṃ trayastriṃśena pratiṣṭhākāmam iti 
tatrāgamena saṃkhyā pūraṇaṃ vakṣyate 
atha bahiṣpavamāne vaikṛteṣv ānīyamāneṣu bhavati saṃśayaḥ 
kiṃ vaikṛtānām ante niveśaḥ uta prāk paryāsād iti 
kiṃ prāptam purastāt paryāsād āgantavaḥ syuḥ 
tathā hi dṛṣṭaṃ dvādaśāhe stotrīyānurūpau tṛcau bhavataḥ vṛṣaṇvantastṛcā bhavanti 
tṛca uttamaḥ paryāsa iti ihāpi prāk paryāsād āgantubhir bhavitavyam 
paryāsa iti cāntākhyā 
prayāsaśabdaś cāntavacano loke dṛśyate yathā kṣetraparyāsaḥ nadīparyāsa iti 
evaṃ paryāso 'nte kṛto bhaviṣyati 
ante vā tad uktam 
ante vaivaṃjātīyakaṃ vaikṛtaṃ syāt 
uktam ante tu bādarāyaṇa iti 
vacanāt tu dvādaśāhe 
atha yad uktam tathā hi dṛṣṭaṃ dvādaśāha iti tat parihartavyam 
atrocyate vacanād dvādaśāhe bhavati stotrīyānurūpau tṛcau bhavataḥ vṛṣaṇvantas tṛcā bhavanti tṛca uttamaḥ paryāsa iti 
na hi vacanasyātibhāro 'sti 
atadvikāraś ca 
na cāyaṃ tadvikāraḥ yat tato dharmān gṛhaṇīyād iti 
tadvikāre 'py apūrvatvāt 
yo 'pi tadvikāraḥ tatrāpy anta eva niveśaḥ 
kutaḥ apūrvāt vṛṣaṇvatāṃ tṛcānām vṛṣaṇvanta eva prākparyāsāt yāvad vacanaṃ vācanikam na sadṛśam upasaṃkrāmati 
ante tūttarayor dadhyāt 
api vā gāyatrībṛhatyanuṣupsu vacanāt 
gāyatrībṛhatyanuṣṭūpsu niveśaḥ 
kasmāt vacanāt trīṇi ha vai yajñasyodarāṇi gāyatrībṛhatyanuṣṭub iti 
atra hy evāvapanti ata evodvapantīti vacanenāsty upālambhaḥ 
tasmān naiṣām ante niveśa iti 
graheṣṭakam aupānuvākyaṃ savanacitiśeṣaḥ syāt 
kratvagniśeṣo vā coditatvād acodanānupūrvasya 
kratvagniśeṣaḥ syāt 
kutaḥ coditatvāt agniś cetavyaḥ śrūyate ya evaṃ vidvān agniṃ cinuta iti 
na citiś cetavyā iṣṭakācayanenāgniś cetavyaḥ śrūyate agnim iti dvitīyānirdeśāt 
tathā yo dābhyaṃ gṛhītvā somāya yajata ity adābhyasya yajatinā saṃbandhaḥ tathāṃśoḥ 
tasmāt sakṛd yāgasaṃbandhaṃ kṛtvā kṛtārthaḥ śabdo bhavati śrutaṃ saṃbandham abhinirvartya 
tathā sakṛd agnisaṃbandhaṃ kṛtvā kṛtī manyeta acodanā citisavanayoḥ na hi te kartavyatayā codyete parārthaṃ hi tayoḥ śravaṇam 
kiṃ prayojanam savanacitiśeṣatve pratisavanaṃ grahaṇam praticiti ceṣṭakopadhānam 
kratvagniśeṣatve sakṛd grahaṇopadhāne 
ante syur avyavāyāt 
aupānuvākye śrūyate citriṇīr upadadhāti vajriṇīr upadadhātīti 
tatra saṃdehaḥ kim etāḥ pañcabhyāṃ citāv upadheyāḥ uta madhyamāyām iti 
kiṃ prāptam pañcabhyām eveṣṭakāḥ kṛtakramāḥ anyā naitābhir vyaveṣyante 
liṅgadarśanāc ca 
āvapanaṃ vottamā citiḥ 
anyā iṣṭakā upadadhātīti 
madhyamāyāṃ tu vacanād brāhmaṇavatyaḥ 
naivaitāntyāyāṃ citau 
kasyāṃ tarhi madhyamāyām 
kutaḥ brāhmaṇavatya etā iṣṭakāḥ tāsāṃ madhyamā citir āmnāyate 
yāṃ vai kāṃcid brāhmaṇavatīm iṣṭakām abhijānīyāt tāṃ madhyamāyāṃ citāv upadadhyād iti 
nanu sarvā eveṣṭakā brāhmaṇavatyaḥ 
nety āha aparā liṅgakramāt samākhyānāc ca 
tasmād etā nānte syur iti 
prāg lokaṃpṛṇāyās tasyāḥ saṃpūraṇārthatvāt 
aupānuvākye kāṇḍa iṣṭakāḥ samāmnātāḥ vajriṇīr upadadhāti citriṇīr upadadhāti bhūteṣṭakā upadadhātīti 
tatredaṃ samadhigatam madhyamāyāṃ citāv upadheyā iti 
tatra saṃdehaḥ kiṃ prāg lokāṃpṛṇāyāḥ uta paścād iti 
kiṃ prāptam ante tu bādarāyaṇa iti 
evaṃ prāpte ucyate prāg lokaṃpṛṇāyāḥ tasyāḥ saṃpūraṇārthatvāt saṃpūraṇārthatā tasyāḥ śrūyate yad evāsyonam yac chidram tad anayā pūrayati lokaṃ pṛṇa chidraṃ pṛṇa iti 
apūrvatvāc vārthasya vidhir evāyaṃ saṃstaveneti gamyate 
tasmāt prāg lokaṃpṛṇāyāḥ syāt 
saṃskṛte karma saṃskārāṇāṃ tadarthatvāt 
ādhāne santi pavamāneṣṭayaḥ 
santi ca niyatāni karmāṇi agnihotrādīni 
aniyatāni caindrāgnādīni 
tatra saṃdehaḥ kiṃ pavamāneṣṭīḥ kṛtvā karmāṇi pratipattavyāni utāhitamātreṣv agniṣv iti 
kiṃ prāptam āhitapātreṣv iti 
kutaḥ āhitamātreṣv asāv agniṣu karmāṇi kartuṃ samartho bhavati yathā āhitāgnir na klinnaṃ dārvā dadhyād iti 
darśayati ca agniṃ vai sṛṣṭam agnihotreṇānudravantīty āhitamātreṣv agnihotraṃ darśayati 
tasmān na pavamāneṣṭayaḥ pratīkṣitavyā iti 
evaṃ prāpte brūmaḥ pavamāneṣṭibhiḥ saṃskṛteṣv agniṣu karmāṇi varteran 
kutaḥ saṃskārāṇāṃ tadarthatvāt saṃskāraśabdā eta āhavanīyādayaḥ saṃskārasya kasyacid abhāvena āhavanīyādiṣu pratipattiḥ syāt 
tasmāt saṃskṛteṣv agniṣu karmāṇīti 
anantaraṃ vrataṃ tadbhūtatvāt 
yat tu āhitāgnir na klinnaṃ dārvā dadhyādityevamādi 
yuktam yad āhitamātreṣu kriyate āhitāgnes tadvratam ucyate 
sa ca āhitamātreṣv āhitāgniḥ saṃvṛttaḥ 
tasmād anantaraṃ vrataṃ syāt tadbhūtatvāt 
pūrvaṃ ca liṅgadarśanāt 
atha yad uktam āhitamātreṣv agnihotraṃ darśayati pūrvam iṣṭibhya iti tasya kaḥ parihāra ity ābhāṣāntaṃ sūtram 
arthavādo vārthasya vidyamānatvāt 
arthavāda eṣaḥ 
kutaḥ arthasya vidyamānatvāt 
vidyamāno hi tatrānya evāgnihotrahomaḥ 
kathaṃ hotavyam agnihotraṃ na hotavyam iti mīmāṃsante brahmavādinaḥ 
yad yajuṣā juhuyād ayathāpūrvam āhutī juhuyāt yadi na juhuyād agniḥ parāpatet 
tūṣṇīm eva hotavyam iti 
tasya tūṣṇīṃ homasya praśaṃsārtho 'yam arthavādaḥ 
nyāyavipratiṣedhāc ca 
nyāyavipratiṣedhaś ca bhavet 
yady anantaram agnihotrādayaḥ syuḥ yaḥ pūrvokto nyāyaḥ sa vipratiṣidhyeta na vā tāsāṃ tadarthatvād iti 
tasmāt saṃskṛte karmāṇi bhaveyur iti 
saṃcite tv agnicid yuktaṃ prāpaṇān nimittasya 
agnicid varṣati na dhāvet na striyam upeyāt tasmād agnicitā pakṣiṇo nāśitavyā ityevamādayaḥ padārthāḥ śrūyante 
teṣu saṃdehaḥ kiṃ saṃcitamātre pratipattavyā uta kratvanta iti 
kiṃ prāptam saṃcitamātra eveti 
agniṃ yaś citavān so 'gnicid iti tasya śrūyamāṇāś citavato 'nantaram eva prāpnuvanti prāpte nimitte naimittikaṃ kartavyam 
tasmād anantaram eva 
kratvante vā prayogavacanābhāvāt 
prayogavacano hy atra tān padārthān prāpayati yeṣāṃ kratvarthatvam 
na caiṣāṃ kratvarthatvam asti puruṣārthā hy ete 
katham pratiṣedhe puruṣaḥ śrūyate varṣati na dhāvet na striyam upeyād ityevamādi 
na ca kratvarthā ete prasaktāḥ yena pratiṣedhaḥ krator upakuryāt 
nanu puruṣārthā api citavataḥ śravaṇāc cayanānantaraṃ prāptāḥ 
neti brūmaḥ
agneḥ karmatvānirdeśāt 
agnyarthaṃ cayanaṃ tat yad agneḥ svaṃ kāryaṃ kurvataḥ sāhāyye vartate tat tadartham 
kaś ca tasya svārthaḥ yāgāsiddhiḥ siddhe ca yāge cayanenopakṛtaṃ bhavati 
tasmāt siddhe yāge 'gnicit tena kratvanta iti 
pareṇāvedanād dīkṣitaḥ syāt sarvair dīkṣābhisaṃbandhāt 
iṣṭyante vā tadarthā hy aviśeṣārthasaṃbandhāt 
iṣṭyante vā dīkṣitaḥ syāt tadarthā hi sā dīkṣaṇārthā 
katham dīkṣiṣyamāṇasya adīkṣitasya sā bhavati yadi tasyā uttarakāle dīkṣitaḥ evaṃ sā dīkṣiṣyamāṇasya 
tasmād vākyād avagamyate bhavati tadā dīkṣita iti dīkṣākāraṇe padārthe nirvṛtte kim iti na dīkṣitaḥ syāt vākyaṃ hi nirapekṣaṃ dīkṣita iti jñāpayati 
yat tu dīkṣāsaṃbandho daṇḍena dīkṣayatīti 
kathaṃ sa dīkṣitatve syād iti daṇḍenaivaṃ dīkṣitaṃ saṃpādayatīty avagacchāmaḥ 
yat tu anantaraṃ dīkṣitaśabdo nāstīti 
na śabdasyāprayogo 'rthābhāve hetuḥ 
saty apy arthe tadavasarābhāvān na prayujyate śabdaḥ 
anyena ca dīkṣita ity avagamyate vākyena āgnāvaiṣṇavam ekādaśakapālaṃ nirvaped dīkṣyamāṇa iti 
yac ca āvedanakāle dīkṣitaśabda iti 
iṣṭyante 'pi dīkṣitasyāsāv aviruddhaḥ prayogavacanaś cāviruddhaḥ yata ekaṃ dīkṣākāraṇam anyair dīkṣitaṃ saṃpādayatīti gamyate 
samākhyānaṃ ca tadvat 
itaś ca paśyāmaḥ iṣṭadīkṣaṇārthā iṣṭyante ca pravṛttir iti 
kasmāt samākhyānaṃ ca tadvad iti yadvan nyāya upadiṣṭaḥ 
katham dīkṣaṇīyeti tādarthyakarī samākhyā bhavati yathā snānīyaṃ bhojanīyaṃ ceti 
tasmāc ca paśyāmaḥ iṣṭir dīkṣaṇārthā iṣṭyante ca pravṛttir iti 
aṅgavat kratūnām ānupūrvyam 
iha kāmyā iṣṭaya udāharaṇam 
aindrāgnam ekādaśakapālaṃ nirvaped ityevamādayaḥ gavādayaḥ somāḥ saumyādayaḥ paśavaḥ 
tatra saṃdehaḥ kiṃ yena krameṇādhītāḥ tenaiva krameṇa prayoktavyāḥ utāniyama iti 
kiṃ tāvat prāptam kratūnām ānupūrvyaṃ yat pāṭhe tad eva prayoge bhavitum arhati 
evaṃ pāṭhakramo 'nugṛhīto bhaviṣyati itarathā pāṭhakramo bādhyeta tan mā bhūd iti krameṇānuṣṭhātavyam 
na vāsaṃbandhāt 
na vā ayaṃ kramo niyamyeta 
kutaḥ asaṃbandhāt 
pṛthak pṛthag eṣāṃ karmaṇāṃ prayogavacanāni tāni svapadārthānām upasaṃhārakāṇi 
yo yasya nopakārakaḥ sa tasya na krameṇa notkramaṇa 
yo yasyopakaroti kasyacit tasyopakurvataḥ kramaḥ sāhāyye vartate 
na caitāni karmāṇy anyonyasyopakurvanti 
tasmān naiṣāṃ kramaḥ sāhāyye vartate 
tasmād asaṃbandha iti 
kāmyatvāc ca 
kāmyāni caitāni karmāṇi kāmāś ca krameṇotpadyante tena nimittasyākramatvān na kramavanta iti 
ānarthakyān neti cet 
iti yad uktaṃ pūrvapakṣe tad eva punar ucyate parihartum 
evaṃ krameṇa pāṭho 'rthavān bhaviṣyatīti 
etad ābhāṣāntaṃ sūtram 
syād vidyārthatvād yathā pareṣu sarvasvārāt 
syād arthavān kramapāṭhaḥ asaty api prayoge krame vidyāgrahaṇārthatvāt karmāvabodhanārthāyāṃ vidyāyāṃ kramaniyamādṛṣṭaṃ tadāśrayam eva bhaviṣyatīti yathā tvatpakṣe pareṣu sarvasvārāt yasyāpi kramo 'ṅgam iti pakṣaḥ tasyāpi sarvasvārāt pareṣāṃ sarvasvāreṇa yaḥ kramas tasyādṛṣṭārthatāvaśyaṃ kalpanīyā 
ya etenety agniṣṭomaḥ prakaraṇāt 
liṅgāc ca 
liṅgam api bhavati tatra śrūyate yasya navatiśataṃ stotrīyā iti agniṣṭomasya hi bhavanti navatiśataṃ stotrīyāḥ 
katham trivṛd bahiṣpavamānam pañcadaśāny ājyāni tāni catvāri 
sā ekonasaptatiḥ 
pañcadaśo mādhyaṃdinaḥ pavamānaḥ tena caturaśītiḥ 
saptadaśāni pṛṣṭhāni tāni catvāri sāṣṭaṣaṣṭiḥ caturaśītyā saha dvipañcāśac chatam 
saptadaśa ārbhavaḥ pavamānaḥ tena ṣaṣṭyadhikaṃ śataṃ nava ca 
ekaviṃśaṃ yajñāyajñīyam iti tad etan navatiśatam agniṣṭomasya tasmād apy agniṣṭomaḥ 
athānyeneti saṃsthānāṃ saṃnidhānāt 
athānyeneti kiṃ saṃsthānāṃ vādaḥ atha jyotiṣṭomavikārāṇām evaikāhādīnām iti 
kiṃ tāvat prāptam saṃsthānām iti 
kutaḥ saṃnidhānāt saṃnihitās tasmin prakaraṇe saṃsthāḥ tāsāṃ vādaḥ prakaraṇānugrahāya 
tatprakṛter vāpattivihārau hi na tulyeṣūpapadyete 
praśaṃsā vā viharaṇābhāvāt 
yady evaṃ na tarhi tadvikārāṇāṃ vādaḥ tatra na vihāro nāpattiḥ prakaraṇādibhiḥ te dharmā jyotiṣṭomasya yadi hi gavādayo vihriyeran prakaraṇādīni bādhyeran 
tadāpattiḥ pratyakṣaviruddhā praśaṃsā tv eṣā āpattivihārābhāvāt 
vidhipratyayād vā na hy akasmāt praśaṃsā syāt 
atrocyate yady apy āpattivihārau na vidhīyete te tathāpi codakena vidhīyete 
ye prakṛtau kartavyāḥ te codakavacanād vikṛtāv api kartavyā gamyante 
tadāpattivihārāv iva yatra bhavataḥ tenānyeneti gamyate 
na hy akasmāt praśaṃsā syāt yo 'sāv anyaḥ sa katham anayā praśaṃsayā lakṣyetetyevamarthā praśaṃsā 
ekastome vā kratusaṃyogāt 
ya etenāniṣṭvā athānyena yajeteti śrūyate 
tatraiṣo 'rthaḥ samadhigataḥ tadvikārāṇāṃ vāda iti 
athedānīṃ saṃdihyate kim ekastomakasya anekastomakasya ceti 
kiṃ prāptam ekastomakasya vādaḥ 
kutaḥ kratusaṃyogāt ekastome kratusaṃyogo bhavati yo vai trivṛd anyaṃ yajñakratum āpadyate sa taṃ dīpayati yaḥ pañcadaśaṃ sa tam yaḥ saptadaśaṃ sa tam ya ekaviṃśaṃ sa tam 
trivṛdādaya ekastomakāḥ 
tasmāt teṣāṃ vāda iti 
sarveṣāṃ vā codanāviśeṣāt praśaṃsā stomānām 
kramako yo 'rthaśabdābhyāṃ śrutiviśeṣād arthaparatvāc ca 
iha pāṭhakramasya śrutyarthakramābhyāṃ saha bādhāṃ prati vicāraṇam 
kiṃ pāṭhakramas tābhyāṃ tulyaḥ uta bādhyata iti 
kiṃ prāptam tulyabalāv etau pāṭho 'pi hi kāraṇaṃ śrutyarthāv api 
na ca prāmāṇye kaścid viśeṣo 'sti tasmād aniyama iti 
evaṃ prāpte brūmaḥ pāṭhakramo hi bādhyate śrutyā arthena ca 
kutaḥ śrutiviśeṣāt arthaparatvāc ca 
śrutiviśeṣaḥ kaḥ yatra śravaṇaṃ tatra pratyakṣaṃ kāraṇam pāṭhakramas tv ānumānikaḥ pāṭhakrameṇa smaraṇam evam abhinirvartayitavyam ity avagamyate 
tasyārthavattvenaikayopapattyā tasyaivānuṣṭhānam 
śrutyā punar anuṣṭhānam eva evaṃ bhavatīti pratyakṣād avagamyate 
tathārthena 
kutaḥ arthaparatvāt arthārthaṃ hi sarvaṃ pradhānārtham pradhānam abhinirvartayatīti sarvaṃ kriyate 
tasmāt pāṭhas tābhyāṃ bādhyate 
kim udāharaṇaṃ prayojanaṃ ca śrutyām āśvino daśamo gṛhyate taṃ tṛtīyaṃ juhoti atra pāṭhakramasya balīyastve tṛtīyasya grahaṇam siddhānte tu daśamasya 
arthe agnihotrahomaḥ pūrvam āmnāyate paścāc chrapaṇam 
evaṃ kartavyam yadi pāṭho balavān 
siddhānte śrapaṇaṃ pūrvam tato homaḥ 
avadānābhighāraṇāsādaneṣv ānupūrvyaṃ pravṛttyā syāt 
sto darśapūrṇamāsau tatra pūrvaṃ dadhno dharmāḥ samāmnātāḥ paścād āgneyasya pradānaṃ cāgneyasya pūrvam 
tatra saṃdehaḥ kiṃ prāvṛttikena krameṇa pūrvaṃ dadhno 'vadānābhighāraṇāsādanāni uta mukhyakrameṇa pūrvam āgneyasyeti 
kiṃ prāptam aniyama iti 
evaṃ prāpte brūmaḥ avadānādiṣu prāvṛttikena pūrvaṃ dadhna iti 
kutaḥ evam anujñātebhyo vyavadhāyakebhyo nābhyadhiko 'nyo vā vyavadhāyakaḥ kalpito bhaviṣyati darśayati ca dadhnaḥ pūrvam eva deyam iti 
yathāpradānaṃ vā tadarthatvāt 
yathāpradānaṃ vā kartavyāni yasya pradānaṃ pūrvam tasyāvadānāni pūrvam tasmād āgneyasya 
kutaḥ pradānacodanāgṛhītatvād avadānādīnām pradānopakramā ete na pṛthakpadārthā ete ity uktam 
abhighāraṇam avadānaṃ ca tasya pradānacikīrṣayaiva kriyate 
āsādanam api pradānārtham evāsann akaraṇam evaṃ dṛṣṭārthatā bhavati 
tasmān mukhyakrameṇāṅgānāṃ prayoga iti 
liṅgadarśanāc ca 
liṅgam apy asminn arthe bhavati sa vai dhruvām evāgre 'bhighārayati tato hi prathamāv ājyabhāgau yakṣyan bhavatīti 
tasmād api mukhyakrameṇa niyama iti 
vacanād iṣṭipūrvatvam 
iṣṭipūrvatvaṃ samānātam 
tatra saṃdehaḥ kim iṣṭipūrvatvam somapūrvatvaṃ vā vikalpaḥ athaveṣṭipūrvatvam eveti 
kiṃ prāptam iṣṭipūrvatvam eva syāt 
kutaḥ vacanāt vacanam idaṃ bhavati eṣa vai devaratho yad darśapūrṇamāsau yo darśapūrṇamāsāv iṣṭvā somena yajate rathaspaṣṭa evāvasāne vare devānām avasyatīti nāsti vacanasyātibhāraḥ 
tasmād iṣṭipūrvatvam eveti 
somaś caikeṣām agnyādheyasyartunakṣatrātikramavacanāt tadantenānarthakaṃ hi syāt 
tadarthavacanāc ca nāviśeṣāt tadarthatvam 
itaś ca somādhānayor ānantaryam 
kutaḥ tadarthavacanāt yaḥ somena yajeta sa agnim ādadhīteti ca 
sarvair apy asau yakṣyamāṇo 'gnim ādhatte somenāgnihotrādibhiś ca nāsati somasya viśeṣe somārthatā syāt 
ayam asau viśeṣaḥ syāt yad ānantaryaṃ somādhānayor iti 
ayakṣyamāṇasya ca pavamānahaviṣāṃ kālanirdeśād ānantaryād viśaṅkā syāt 
somenāyakṣyamāṇasya ca pavamānahaviṣāṃ kālo nirdiśyate yaḥ somenāyakṣyamāṇo 'gnim ādadhīta sa purā saṃvatsarād dhavīṃṣi nirvaped iti na khalu kaścid ayakṣyamāṇaḥ sarvasya vihitatvāt 
tasmād anantaram ayakṣyamāṇa iti gamyate 
iṣṭir ayakṣyamāṇasya tādarthye somapūrvatvam 
idaṃ prayojanasūtraṃ varṇyate 
kṣīṇam adhikaraṇam 
kiṃ prayojanaṃ cintāyāḥ iṣṭir ayakṣyamāṇasya somena nirabhisaṃdhika ādhāne 
tadarthatve tu somapūrvatvam somārthatāyāṃ tv ādhānasya somapūrvatvaṃ syāt 
utkarṣād brāhmaṇasya somaḥ syāt 
asty ādhānam tatraiṣo 'rhaḥ samadhigataḥ iṣṭipūrvatvaṃ somapūrvatvaṃ ceti 
idānīṃ saṃdehaḥ kiṃ trayāṇāṃ varṇānām iṣṭipūrvatvaṃ somapūrvatvaṃ vā uta brāhmaṇasya somapūrvatvam eva uta kevalā paurṇamāsy utkṛṣyate brāhmaṇasyobhau kalpāv iti 
atha vā karmāntaram idam yad ūrdhvaṃ somāt atha vaikaṃ havir utkṛṣyate brāhmaṇasyobhāv eva kalpāv iti 
kiṃ prāptam trayāṇāṃ varṇānām iṣṭipūrvatvaṃ somapūrvatvaṃ vā 
kutaḥ aviṣeśāt 
na kiṃcid viśeṣam avagacchāmaḥ 
evaṃ prāpte brūmaḥ brāhmaṇasya somapūrvatvaṃ syāt 
kasmāt utkarṣāt utkarṣo hi śrūyate āgneyo vai brāhmaṇo devatayā sa someneṣṭvāgnīsomīyo bhavati 
yad evādaḥ paurṇamāsaṃ haviḥ tatra hy anunirvapet tarhy ubhayadevatyo bhavatīti 
kim iva hi vacanaṃ na kuryāt 
tasmād brāhmaṇasya somapūrvatvam eveti 
paurṇamāsī vā śrutisaṃyogāt 
yad uktam brāhmaṇasya somapūrvatvam eveti tan na tasyāpy ubhau kalpau 
kutaḥ aviśeṣāt na hi kalpayor brāhmaṇasya kaścid viśeṣa āmnāyate 
nanv idānīm evoktam brāhmaṇasyotkarṣa iti 
neti brūmaḥ paurṇamāsīmātrasya tatrotkarṣaḥ 
śrutisaṃyogaḥ paurṇamāsyās tatra yad evādaḥ paurṇamāsaṃ havir iti yāvad vacanaṃ vācanikam tatra na nyāyaḥ kramate 
tulyayor ekadeśa utkṛṣṭe nūnam aparo 'py ekadeśa utkṛṣyata iti 
sarvasya vaikakarmyāt 
yad ucyate kevalā paurṇamāsy utkṛṣyata iti 
tan na kṛtsnasya darśapūrṇamāsakarmaṇa utkarṣaḥ evaṃ phalena saṃbandhaḥ itarathā na syāt phalam 
ekadeśatvāt paurṇamāsyāḥ kevalāyām utkṛṣyamāṇāyām avaśiṣṭasya pūrvatra kriyamāṇasya na phalaṃ syāt ekadeśatvāt aphalatvāc coktam api na kriyeta 
samudāye cotkṛṣyamāṇe bhavati phalam 
tasmād arthāt samudāyasyotkarṣaḥ evaṃ kṛtsnopadeśo 'rthavān bhaviṣyatīti 
tasmāt sarvasyotkarṣaḥ somapūrvatvam eva brāhmaṇasyeti 
syād vā vidhis tadarthena 
naitad asti yad evaṃ samudāyasyāsati vacana utkarṣaḥ parikalpyeta tasmād anyad evaivaṃ nāmakaṃ karma ūrdhvaṃ somāt syāt 
evam ekadeśasyāśrutaṃ phalaṃ na kalpayitavyaṃ bhaviṣyati 
nāmadheyaṃ tu dvayoḥ karmaṇor ekam akṣāḥ pādāḥ māṣā iti yathā 
paurṇamāsadharmakaṃ vā karmāntaraṃ codyata iti karmavidhānam śruter etad bhavati tad vākyasya bādhakam 
tasmāt karmāntaram iti 
prakaraṇāt tu kālaḥ syāt 
svakāle syād avipratiṣedhāt 
yaḥ somena yakṣyamāṇo 'gnim ādadhīta nartuṃ sa pratīkṣen na nakṣatram iti 
atra saṃdehaḥ kim ādhānasyāyaṃ kālaviśeṣabādhaḥ uta somasyeti 
kiṃ prāptam ādhānasya kālabādhaḥ svakāle syāt somaḥ 
kutaḥ avipratiṣedhāt aṅgam ādhānam tasya kālabādho nyāyyaḥ na pradhānasya 
aṅgaguṇavirodhe ca tādarthyād iti vakṣyate 
apanayo vādhānasya sarvakālatvāt 
apanayo vādhānāt somakālasya syāt 
kutaḥ ādhānasya sarvakālatvāt naivādhāne kaścit kālaniyamo 'sti yad ahar evainaṃ śraddhopanamet tad ahar ādadhīteti 
aprāptam eva tad ādhānasya yat pratiṣidhyate 
tasmāt somasya kālabādha iti 
paurṇamāsy ūrdhvaṃ somād brāhmaṇasya vacanāt 
sthitād uttaram 
na vaitad asti kṛtsnau darśapūrṇamāsāv utkṛṣyete ūrdhvaṃ somāt kevalā paurṇamāsy utkṛṣyate 
kutaḥ vacanāt vacanam idam yad evādaḥ paurṇamāsaṃ havis tat tarhy anunirvaped iti nāsti vacanasyātibhāraḥ 
tasmāt paurṇamāsīmātram utkṛṣyeta 
yat tu phalaṃ nāstīti samudāyād eva phalaṃ bhaviṣyatīti vacanād evaṃ vijñānāt 
tasmād adoṣaḥ 
ekaṃ śabdasāmarthyāt prāk kṛtsnavidhānāt 
ekaṃ vā havir utkṛṣyeta na kṛtsnā paurṇamāsī 
kutaḥ śabdasāmarthyāt ekaṃ havir utkraṣṭuṃ śabdaḥ samarthaḥ yad evādaḥ paurṇamāsaṃ havir iti śrūyate yāvad vacanaṃ vācanikam tāvad vacanenotkraṣṭuṃ śakyate nānyad api 
prāk somāt kṛtsnaṃ vidhīyate 
tato yad vacanenotkṛṣyate tad ūrdhvaṃ somāt yan notkṛṣyate tat prāg bhavitum arhati 
tasmād ekaṃ havir utkraṣṭavyam brāhmaṇasyobhau kalpāv iti 
puroḍāśas tv anirdeśe tadyukte devatābhāvāt 
ājyam apīti cet 
iti cet paśyasy agnīṣomīyatvāt puroḍāśa iti ājyam api hy agnīṣomīyam 
tasmāt tad apy utkṛṣyeta 
na miśradevatatvād aindrāgnavat 
miśradevataṃ hy ājyam agnīṣomīyam prājāpatyam vaiṣṇavam iti ca 
puroḍāśas tv agnīṣomīya eva 
na tv atra miśradevatasya vādaḥ miśradevatasya hi prāg api bhāvo 'vakalpyate 
yad api tadānīṃ yajamāno nāgniṣomīyas taddevatārhaḥ tathāpy ājyaṃ haviḥ kariṣyaty eva prajāpatiṃ yakṣyati viṣṇuṃ vā 
tasmāt tasyordhvabhāve na eṣa hetur agnīṣomīyatvaṃ nāma 
yathā caturdhākaraṇaṃ miśradevatatvād aindrāgnena bhavati tadvat tatrāgneya iti aindrāgno na śakyate vaditum tad dhitaḥ sākāṅkṣān notpadyata iti 
evam ihāgnīṣomīyaśabdena na śakyam ājyaṃ vaditum agnīṣomīyo hi asau 
tasmāc chakyaṃ prāg yajamānena kartum iti 
tasmān na tasyotkarṣe 'gnīṣomīyatā yajamānasya hetur iti miśradevatasya grahaṇasāmānyād aindrāgnavad ity uktam 
vikṛteḥ prakṛtikālatvāt sadyaskālottarā vikṛtis tayoḥ pratyakṣaśiṣṭatvāt 
iha vaikṛtāni karmāṇy udāharaṇam aindrāgnam ekādaśakapālaṃ nirvaped ityevamādīni 
tatra saṃdehaḥ kim etā vikṛtayaḥ sadyaskālāḥ uta dvyahakālā iti 
kiṃ prāptam vikṛtiḥ prākṛtān dharmāṃś codakena gṛhṇāti atas te dharmā ānumānikāḥ paurṇamāsī cānyaḥ kālaḥ 
sa yadi vā prakṛtyā gṛhyeta yadi vā vikṛtyā asaṃbhave 'nyatarasyāḥ kālas tyaktavyaḥ tatrānumāniko vaikṛtasya tyajyatām na pratyakṣaśrutaḥ prākṛtasyeti nyāyyam 
tasmāt sadyaskālā etā vikṛtayo bhaveyur iti 
dvaiyahakālye tu yathānyāyam 
dvaiyahakālye kriyamāṇe yathānyāyaṃ kṛtaṃ bhavati tasmād dvaiyahakālyaṃ syāt 
codakas tathānugṛhīto bhavati prakṛtau hi śrūyate pūrvedyur agniṃ gṛhṇāti uttaram ahar devatāṃ yajatīti 
tasmād dvyahakālam ekam abhinirvartyam tadahar evopakramyāparedyuḥ parisamāpayet 
vacanād vaikakālyaṃ syāt 
sāṃnāyyāgnīṣomīyavikārā ūrdhvaṃ somāt prakṛtivat 
iha sāṃnāyyavikārāś cāgnīṣomīyavikārāś codāharaṇam sāṃnāyyavikārās tāvad yathā āmikṣā paśur iti agnīṣomīyam ekādaśakapālaṃ nirvapec chyāmākam brāhmaṇo vasante brahmavarcaskāma ityevamādyaḥ 
tatra saṃdehaḥ kim ete prāg ūrdhvaṃ ca somāt utordhvam iti 
kiṃ prāptam prāg ūrdhvaṃ ca viśeṣānavagamāt 
evaṃ prāpte brūmaḥ ūrdhvaṃ somād syur iti prakṛtir hy eṣām ūrdhvaṃ somāt codakena ebhir api ūrdhvaṃ somāt bhavitavyam 
sānnāyyasya ūrdhvaṃ somāt vacanena asomayājī saṃnayed iti 
agnīsomīyasyāpi āgneyo vai brāhmaṇo devatayā sa someneṣṭvā bhavati yad evādaḥ paurṇamāsaṃ haviḥ tat tarhy anunirvaped iti tarhi sa ubhayadevatyo bhavatīti tadvikṛtir api somād ūrdhvaṃ bhavitum arhati 
tathā somavikārā darśapūrṇamāsābhyām 
dravyāṇāṃ karmasaṃyoge guṇatvenābhisaṃbandhaḥ 
darśapūrṇamāsābhyāṃ svargakāmo yajeta jyotiṣṭomena svargakāmo yajetetyevamādi samāmnāyate 
tatra saṃdehaḥ kiṃ svargo guṇataḥ karma pradhānataḥ uta karma guṇataḥ svargaḥ pradhānata iti 
kutaḥ saṃśayaḥ iha svargakāmo 'pi nirdiśyate yajetety api 
atra svargakāmayāgayoḥ saṃbandho gamyate 
tasmiṃś ca saṃbandhe kiṃ yāgaḥ sādhanatvena saṃbadhyate uta sādhyatveneti bhavati vicāraṇā 
tatra yadi svargakāmasya puruṣasya yāgaḥ kartavyatayā codyate svargakāmena yāgaḥ kartavya iti svargecchāviśiṣṭasya sa sidhyatīti gamyate 
svargecchā tatra puruṣasya yāgaṃ pratyupadiśyate tena tasya sa sidhyati nānyasyeti 
yaḥ svargakāmaḥ sa śaknoti puruṣo yāgaṃ sādhayitum 
atha svargakāmasya kāmaḥ kartavyatayā codyate tato yāgaviśiṣṭā kartavyateti yāgaḥ sādhako 'bhyupagamyate 
sa cāyam ubhayor apy artha ekasmād uccaritād vākyād gamyate yāgo vā kartavyaḥ kāmo veti 
na caitad yaugapadyena saṃbhavati yadā kāmaḥ na tadā yāgaḥ yadā yāgaḥ na tadā kāmaḥ vacanavyaktibhedāt 
upapannaḥ saṃśayaḥ 
kiṃ tāvat prāptam svargo guṇataḥ karma pradhānata iti 
tatra tāvad varṇayanti dravyaṃ svarga iti 
katham avagamyate sarveṣām eva śabdānām arthajñāne laukikaḥ prayogo 'bhyupāyaḥ tasmiṃś ca laukike prayoge dravyavacanaḥ svargaśabdo lakṣyate kauśikāni sūkṣmāṇi vāsāṃsi svargaḥ candanāni svargaḥ dvyaṣṭavarṣāḥ striyaḥ svarga iti 
yad yat prītimad dravyam tat tat svargaśabdenocyate 
tena sāmānādhikaraṇyāt prītimad dravyaṃ svarga iti mānyāmahe upamānāc chabdapravṛttir iti cet 
na hi kasmiṃścid anupamite loke prasiddhaḥ yasyaitad upamānaṃ syāt tasmān nopamānam 
ato dravyaṃ svarga iti 
netyāha prītiḥ svarga iti na dravyam vyabhicārāt tad eva hi dravyaṃ kasyāṃcid avasthāyāṃ na svargaśabdo 'bhidhāti 
prītiṃ tu na kasyāṃcid avasthāyāṃ na nābhidadhāti 
tasmād anvayavyatirekābhyām etad avagamyate prītau svargaśabdo vartata iti 
nanu svargaśabdo loke prasiddho viśiṣṭe deśe 
yāsmin noṣṇam na śītam na kṣut na tṛṣṇā nāratiḥ na glāniḥ puṇyakṛta eva pretya tatra gacchanti nānye 
atrocyate yadi tatra kecid amṛtvā gacchanti tata āgacchanty ajanitvā na tarhi sa pratyakṣo deśa evaṃjātīyakaḥ na tv anumānād gamyate 
nanu cānye siddhāḥ kecid dṛṣṭavantaḥ te cākhyātavanta iti cet 
na tatra pramāṇam asti siddhā evaṃjātīyakāḥ santi te ca dṛṣṭvācakṣīrann iti 
tasmād evaṃjātīyako deśa eva nāsti 
nanu ca lokād ākhyānebhyo vedāc cāvagamyate deśa evaṃjātīyakaḥ svarga iti 
tan na puruṣāṇām evaṃvidhena deśenāsaṃbandhād apramāṇaṃ vacaḥ 
ākhyānam api puruṣapraṇītatvād anādaraṇīyam 
vaidikam api svargākhyānaṃ vidhiparaṃ nāsty eva bhavati tu vidhyantareṇaikavākyabhūtaṃ stutiparam 
yady api kevalasukhaśravaṇārthāpattyā tādṛśo deśaḥ syāt tathāpy asmatpakṣasyāvirodhaḥ prītisādhane svargaśabda iti 
tena deśena vyavahārābhāvāt kutas tasyābhidhāyakaḥ svargaśabdo bhaviṣyatīti 
yadā prītimad dravyaṃ svargaḥ tadā brūmaḥ dravyāṇāṃ karmasaṃyoge guṇatvenābhisaṃbandha iti yāgo 'tra kartavya iti śrūyate svargakāmasya 
tatrāvaśyaṃ svargasya yāgasya ca saṃbandhaḥ tatra bhūtaṃ dravyam bhavyaṃ karma 
bhūtasya ca bhavyārthatā nyāyyā dṛṣṭārthatvāt 
na tu bhavyasya bhūtārthatā tatra dṛṣṭa upakāras tyajyeta 
asādhakaṃ tu tādarthyāt 
tuśabdena pakṣo vyāvartyate 
tata etāvat tāvad varṇayanti prītiḥ svarga iti 
kutaḥ evam uktaṃ bhavatā prītiviśiṣṭe dravye svargaśabdo vartata iti 
yady evam pūrvaṃ tarhi prītau vartitum arhati 
tāṃ hi sa na vyabhicarati 
vyabhicarati punar dravyam 
yasyaiva prītisādhanasya dravyasya vaktā svargaśabaḥ tad eva yadā na prītisādhanaṃ bhavati tadā na svargaśabdenābhidhīyate 
tasmāt prītivacano 'yam 
yat tūktam daṇḍiśabdavad iti so 'pi prīte śabdād daṇḍe daṇḍini pratyayam ādadhāti antargatas tatra daṇḍaśabdaḥ sa daṇḍasya vācakaḥ 
iha punaḥ svargaśabdaḥ eva prīter abhidhātā 
nanu kartavyatayā yāgaḥ śrūyate 
ucyate satyaṃ kartavyatayā śrūyate kāmo 'pi kartavyatayāvagamyate 
āha śrutyā yāgasya vākyena kāmasya 
na cobhayoḥ vākyabhedaḥ prasaṅgāt 
ucyate yady api yāgaḥ kartavyaḥ śrūyate tathāpi na kartavyaḥ sukhadaḥ kartavyo bhavati duḥkhado yāgaḥ 
tasmāt pratyakṣeṇākartavyaḥ pratyakṣeṇa ca duḥkhadaḥ 
kartavyatāvacanād anumānena sukhado bhavatīti 
ucyate anumānaṃ ca pratyakṣavirodhān na pramāṇam 
tasmād akartavyo yāgaḥ yadi na prītyarthaḥ 
athānyena phalavacanena saṃbhantsyata iti 
ucyate saṃbadhyamāno 'py avidhīyamāno na samīpavacanamātreṇa phalavān vijñāyate 
tasmād anarthako mā bhūd iti svargasya kartavyatā gamyate puruṣaprayatnaś ca yāgaviśiṣṭa iti yāgas tasya karaṇaṃ syāt 
tasmāt suṣṭhūktaṃ yāgo guṇabhūtaḥ svargaḥ pradhānabhūta iti 
pratyarthaṃ cābhisaṃyogāt karmato hy abhisaṃbandhas tasmāt karmopadeśaḥ syāt 
kim ato yadi svargo nopadiśyate etad ato bhavati 
na hy anupadiṣṭo 'rthaprāptaś ca guṇo bhavati 
tasmāt svargaḥ pradhānataḥ karma guṇata iti 
api ca yasya svarga iṣṭaḥ syāt sa yāgaṃ nirvartyed ity asaṃbaddham iva anyad icchati anyat karotīti 
atha matam tataḥ svargo bhavatīti saṃbandhād idaṃ gamyata iti 
na śabdapramāṇakāmām antareṇa śabdam avagatir nyāyyā 
vākyād evāsmād imaṃ saṃbandham avagacchāmaḥ yathā kāṣṭhāny āhartukāmo 'raṇyaṃ gacched iti yadi brūyāt brūyād etat dṛṣṭaṃ tatra pramāṇāntareṇāraṇyāgamanasya kāṣṭhāharaṇasāmarthyaṃ vidyata iti 
atha manyate upadeśānarthakyaṃ mā bhūd ity arthāpattir bhaviṣyatīti 
ucyate nopadeśānarthakyasyaitat sāmarthyam yad antareṇa phalavacanam yāgasya prītiḥ phalam avagamyeta 
kāmam asyānarthakyaṃ bhavatu na jātucit sāmarthyam asya jāyate 
na hi dagdhukāmasyodakopādānam asati dāhe 'narthakam iti dahanaśaktim asya janayet 
atha vā svargakāmasya yāgo vidhīyata iti pakṣāntarāvalambenāsyārthavattā bhaviṣyati 
phalārthatvāt karmaṇaḥ śāstraṃ sarvādhikāraṃ syāt 
idam āmnananti darśapūrṇamāsābhyāṃ svargakāmo yajeta jyotiṣṭomena svargakāmo yajetetyevamādi 
tatra saṃdehaḥ kiṃ yāvat kiṃcit sattvam tat sarvam adhikṛtyaitad ucyate uta samartham adhikṛtyeti 
kiṃ prāptam sarvādhikāraḥ aviśeṣāt 
nanu vṛkṣādayo na kiṃcit kāmayante katham teṣām adhikāraḥ syāt ucyate mā bhūd acetanānām tiraścas tv adhikṛtya yajeteti brūyāt 
nanu tiryaṃco 'pi na kiṃcit kāmayante 
neti brūmaḥ kāmayante sukham evaṃ hi dṛśyate dharmopataptāś chāyām upasarpanti śītena pīḍitā ātapam 
nanu kārtsnyena vidhim upasaṃhartuṃ na śaknuvantīty anadhikṛtāḥ 
ucyate yāgaṃ kartuṃ śaknuvanti kecit tasmāt yajetetyevamādīny adhikariṣyanti śaknuvataḥ viṣṇukramādivacanāni tv aśaktān nādhikariṣyanti 
tatra yo 'nupadiṣṭaviṣṇukramādikaḥ sa kevalaṃ yāgaṃ kariṣyati kas tasya doṣaḥ dravyaparigraho 'pi devagrāmaḥ hastigrāmaḥ ṛṣabhasya grāma ity upacārād asty eveti 
tasmād amanuṣyāṇām api śaknuvatām adhikāra iti 
kartur vā śrutisaṃyogād vidhiḥ kārtsnyena gamyate 
vāśabdaḥ pakṣaṃ vyāvartayati 
na caitad asti tiryagādīnām apy adhikāra iti 
kasya tarhi yaḥ samarthaḥ kṛtsnaṃ karmābhinirvartayitum 
na caite śaknuvanti tiryagādayaḥ kṛtsnaṃ karmābhinirvartayitum tasmād eṣāṃ na sukhasyābhyupāyaḥ karmeti 
kathaṃ yo na śakyate kartum so 'bhyupāyaḥ syād iti 
na devānām devatāntarābhāvāt na hy ātmānam upadiśya tyāgaḥ saṃbhavati tyāga evāsau na syāt narṣīṇām ārṣeyābhāvāt 
na bhṛgvādayo bhṛgvādibhiḥ sagotrā bhavanti na caiṣāṃ sāmarthyaṃ pratyakṣam 
nanu coktam kālāntaraphalārthinas tiraścaḥ paśyāmaḥ śunaḥ śyenāṃś caturdaśyām aṣṭabhyāṃ copavasata iti 
ucyate na janmāntaraphalārthina upavasanti 
katham avagamyate vedādhyayanābhāvāt ye vedam adhīyate ta etad viduḥ idaṃ karma kṛtvā idaṃ phalam amutra prāpnotīti 
na caite vedam adhīyate nāpi smṛtiśāstrāṇi nāpy anyebhyo 'vagacchanti 
tasmān na vidanti dharmam 
avidvāṃsaḥ katham anutiṣṭheyuḥ tasmān na dharmāyopavasantīti 
kim arthaṃ tarhy eṣām upavāsaḥ ucyate rogād arucir eṣām 
kathaṃ punar niyate kāle rogo bhavati ucyate niyatakālā api rogā bhavanti yathā tṛtīyakāś cāturthakāś ceti 
tasmān manuṣyāṇām adhikāra iti 
na ca tiraścāṃ dravyaparigrahaḥ na hy ete dravyaṃ svecchayopayuñjānā dṛśyante 
tasmād anīśānā dhanasya 
yat tu devagrāmo hastigrāma iti upacāramātraṃ tat 
tasmād api na tiraścām adhikāra iti 
yāni punar liṅgāni devā vai satram āsatetyevamādīni arthavādās te vidhiprarocanārthāḥ vidyate hi vidhir anyas teṣu sarveṣu 
na ca vidher vidhinaikavākyabhāvo bhavati vacanavyaktibhedāt 
stutis tu sā itthaṃ nāma satrāṇy āsitavyāni yat kṛtakṛtyā apy āsate devāḥ āsannacetanā api tiryañcaḥ acetanā api vanaspatayaḥ kim aṅga punar vidvāṃso manuṣyā iti 
prayojanaṃ pakṣoktam kecid āhuḥ sahasrasaṃvatsaraṃ karma na niyogato divaseṣu kalpayitavyam pūrvapakṣe tadāyuṣāṃ devatādīnāṃ saṃbhavātīti siddhānte tatra saṃbhavad api divaseṣv eva kalpayitavyam iti 
tat tūpariṣṭād vyākhyāsyāmaḥ 
liṅgaviśeṣanirdeśāt puṃyuktam aitiśāyanaḥ 
taduktitvāc ca doṣaśrutir avijñāte 
avijñāte garbhe hate bhrūṇahatyānuvādo bhavati tasmād avijñātena garbheṇa hatena bhrūṇahā bhavatīti 
bhrūṇahā pāpakṛttamaḥ yaś cobhayor lokayor upakaroti tasya hantā bhrūṇāhā yajñahantā bhrūṇahā sa yajñasādhanabadhakārī 
tasmād yajñaṃ bhrūṇaśabdenābhidadhāti 
sa hi bibharti vā sarvam bhūtiṃ vānayati 
ato bhrūṇahā yajñabadhakārī sa puṃyuktatvād anuvādo 'vakalpate 
avijñāte garbhe hanyamāne kadācit pumān hanyeta tatra yajñādhikṛtasya hatatvād yajñabadho bhrūṇahatyā syāt 
itarathā yady ubhayor adhikāraḥ tato vijñāte cāvijñāte ca yajñavadhaḥ syāt 
tatrāvijñātagrahaṇam atantram iti kalpyeta 
tasmād vivakṣitā puṃliṅgasya vācikā vibhaktir iti 
tathā ātreyīṃ hatvā bhrūṇahā bhavati ātreyīm āpannagarbhām āhuḥ atra kukṣāv asyā vidyata ity ātreyī 
tasmād api puṃso 'dhikāro gamyate 
yathā paśum ālabheteti puṃpaśur evālabhyate liṅgaviśeṣanirdeśāt 
evam ihāpi draṣṭavyam iti 
evaṃ prāpte brūmaḥ
jātiṃ tu bādarāyaṇo 'viśeṣāt tasmāt stry api pratīyeta jātyarthasyāviśiṣṭatvāt 
vibhaktyeti cet 
tan na 
kasmāt puṃvacanatvāt strīnivṛttāv aśaktiḥ 
puṃso vibhaktyā punarvacanam anarthakam iti cen 
na ānarthakye 'pi strīnivṛtter abhāvaḥ parisaṃkhyāyāṃ svārthahāniḥ parārthakalpanā prāptabādhaś ca 
na cānarthakyam nirdeśārthatvāt 
tasmāt stry api pratīyeta jātyarthasyāviśiṣṭatvāt 
coditatvād yathāśruti 
yac ca doṣaśrutir avijñāte garbhe hate ātreyāṃ ca puṃyuktatveneti tat parihartavyam 
atrocyate avijñātena garbheṇety anuvādaḥ praśaṃsārthaḥ ātreyī ca na hantavyeti 
itthaṃ garbho na hantavyaḥ yad avyaktenāpy enasvī bhavati 
puṃliṅgavibhaktiḥ śrūyamāṇā na śaknoti striyaṃ nivartayitum 
kim aṅga punar avijñātagarbhavacanaṃ liṅgam 
tathā gotrapraśaṃsārtham ātreyā abadhasaṃkīrtanam 
na cāpannasattvā ātreyī gotraṃ hy etat 
na hy atraśabdādayaṃ taddhita utpannaḥ samarthānāṃ hi taddhita utpadyate 
na cātraśabdasya sāmarthyam asti 
dravyavattvāt tu puṃsāṃ syāt dravyasaṃyuktam krayavikrayābhyām adravyatvaṃ strīṇāṃ dravyaiḥ samānayogitvāt 
puṃsāṃ tu syād adhikāraḥ dravyavattvāt dravyavanto hi pumāṃso na striyaḥ dravyasaṃyuktaṃ caitat karma vrīhibhir yajeta yavair yajetetyevamādi 
katham adravyatvaṃ strīṇām krayavikrayābhyām krayavikrayasaṃyuktā hi striyaḥ pitrā vikrīyante bhartrā krīyante vikrītatvāc ca pitṛdhanānām anīśiyaḥ 
krītatvāc ca bhartṛdhanānām 
vikrayo hi śrūyate śatam adhirathaṃ duhitṛmate dadyāt ārṣe gomithunam iti 
na ca etad dṛṣṭārthe saty ānamane 'dṛṣṭārthaṃ bhavitum arhati 
evaṃ dravyaiḥ samānayogitvaṃ strīṇām 
tathā cānyārthadarśanam 
yā patyā krītā saty athānyaiś caratīti krītatāṃ darśayati 
tādarthyāt karmatādarthyam 
āha yad anayā bhaktotsarpaṇena vā kartanena vā dhanam upārjitam tena yakṣyata iti 
ucyate tad apy asyā na svam yadā hi sānyasya svabhūtā tadā yat tadīyam tad api tasyaiva 
api ca svāminas tayā karma kartavyam na tat parityajya svakarmārhati kartum 
yat tayānyena prakāreṇopārjyate tat patyur eva svaṃ bhavitum arhatīti 
evaṃ smarati 
bhāryā dāsaś ca putraś ca nirdhanāḥ sarva eva te 
yat te samadhigacchanti yasya te tasya taddhanam iti 
phalotsāhāviśeṣāt tu 
tuśabdaḥ pakṣaṃ vyāvartayati 
na caitad asti nirdhanā strīti dravyavatī hi sā phalotsāhāviśeṣāt smṛtiprāmāṇyād asvayā tayā bhavitavyaṃ phalārthinyāpi śrutiviśeṣāt phalārthinyā yaṣṭavyam 
yadi smṛtim anurudhyamānā paravaśā nirdhanā ca syāt yajetety ukte sati na yajeta 
tatra smṛtyā śrutir bādhyeta 
na caitan nyāyyam 
tasmāt phalārthinī satī smṛtim apramāṇīkṛtya dravyaṃ parigṛhṇīyād yajeta ceti 
arthena ca samavetatvāt 
arthena cāsyāḥ samavetatvaṃ bhavati 
evaṃ dānakāle saṃvādaḥ kriyate dharme cārthe ca kāme ca nāticaritavyeti 
yat tūcyate bhāryādayo nirdhanā iti smaryamāṇam api nirdhanatvam anyāyyam eva śrutivirodhāt 
tasmād asvātantryam anena prakāreṇocyate saṃvyavahāraprasiddhyartham 
krayasya dharmamātratvam 
yat tu krayaḥ śrūyate dharmamātraṃ tu tat nāsau kraya iti 
krayo hi uccanīcapaṇyapaṇo bhavati 
niyataṃ tv idaṃ dānaṃ śatam atiratham śobhanām aśobhanāṃ ca kanyāṃ prati 
smārtaṃ ca śrutiviruddhaṃ vikrayaṃ nānumanyante 
tasmād avikrayo 'yam iti 
svavattām api darśayati 
patnī vai pāriṇayyasyeṣṭe patyaiva gatam anumataṃ kriyate 
tathā bhasadā patnīḥ saṃyājayanti bhasadvīryā hi patnayaḥ bhāsadā vā etāḥ paragṛhāṇām aiśvaryam avarundhata iti 
svavatos tu vacanād aikakarmyaṃ syāt 
svavantāv ubhāv api daṃpatī ity evaṃ tāvat sthitam 
tatra saṃdehaḥ kiṃ pṛthak patnī yajeta pṛthag yajamānaḥ uta saṃbhūya yajeyātām iti 
kiṃ prāptam pṛthaktvena 
kutaḥ ekavacanasya vivakṣitatvāt 
upādeyatvena kartā yajeteti śrūyate 
tasmād ekavacanaṃ vivakṣyate yathā na dvau puruṣau saṃbhūya yajeyātām tathātrāpi draṣṭavyam 
nanu puṃso yajamānasya yajamānāvekṣitam ājyam striyā yajamānāyāḥ patnyavekṣitaṃ bhaviṣyatīti 
nety āha nāyam īkṣitṛsaṃskāraḥ īkṣituḥ saṃskāro yadi tadaivaṃ syāt 
ājyasaṃskāraś cāyam guṇabhūtāv īkṣitārau tatrānyatarāpāye niyataṃ vaiguṇyam sarvāṅgopasaṃhārī ca prayogavacanaḥ 
tatraitat syāt strī yajamānā pumāṃsaṃ parikreṣyaty ājyasyekṣitāram pumāṃś ca striyaṃ tv avekṣitrīm iti 
tac ca na patnīti hi yajñasya svāminīty ucyate na krītā 
patnīti saṃbandhiśabdo 'yam yajamāna iti ca svāmī na krītaḥ 
tasmāt strīpuṃsayor ekam evaṃjātīyakaṃ karmeti 
liṅgadarśanāc ca 
liṅgaṃ khalv api dṛśyate yoktreṇa patnīṃ saṃnahyati mekhalayā yajamānaṃ mithunatvāyeti 
yadi strīpuṃsāv ekatra yoktrasya mekhalāyāś ca vibhāgo vākyād gamyate mithunasaṃstavaś ca tad etat strīpuṃsasādhanake karmaṇy upapadyate nānyathā 
krītatvāt tu bhaktyā svāmitvam ucyate 
phalārthitvāt tu svāmitvenābhisaṃbandhaḥ 
naitad asti krayo mukhyaḥ gauṇaṃ svāmitvam iti phalārthinī hi sā smṛtir nādariṣyate smṛtyanurodhād asvā syāt svavatī śrutyanurodhāt 
phalavattāṃ ca darśayati 
saṃ patnī patnyā sukṛtena gacchatāṃ yajñasya dhuryāyuktāv abhūtām 
saṃjānānau vijahītām arātīr divi jyotir ajaramāram etām iti daṃpatyoḥ phalaṃ darśayati 
tasmād apy ubhāv adhikṛtāv iti siddham 
dvyādhānaṃ ca dviyajñavat 
asty ādhānam ya evaṃ vidvān agnim ādhatta iti 
tatredam āmananti kṣaume vasānāv agnim ādadhīyātām iti 
tatraiṣo 'rthaḥ sāṃśayikaḥ kiṃ dvau puruṣāv ādadhīyātām utaikaḥ puruṣa iti 
kathaṃ saṃśayaḥ ucyate ihaitac chrūyate vasānāv ādadhīyātām iti 
tatra vacanam arthaprāptaṃ punaḥ śrūyate tat kiṃ puṃliṅgasaṃbandhārtham uta kṣaumavidhyartham iti 
ubhayor vidyamānatvād bhavati saṃśayaḥ yadi liṅgasaṃbandhārtham ubhau puruṣāv ādhāsyete 
atha kṣaumasaṃbandhārthaṃ tata ekaḥ 
āha vasānāv iti nāyaṃ kevalaṃ puṃliṅga eva strīpuṃsayor apy abhidhāyako bhavati yathā kukkuṭaś ca kukkuṭī ca kukkuṭau śūkaraś ca śūkarī ca śūkarāv iti 
evaṃ vasānaś ca vasānā ca vasānau syātām iti 
atrocyate yatra nārthaḥ prakaraṇaṃ vā viśeṣakam vidhāyakaś ca śabdaḥ nāsty anuvādas 
tatra dvau pumāṃsau gamyete yathā dvāv ānayety uktaḥ pumāṃsāv ānayati 
dve ānayeti striyau tena striyo vācakam ekārāntaṃ dvivacanam iti gamyate aukārāntam api dvayoḥ puṃsor vācakam iti 
yatredānīṃ strīpuṃsayoḥ prayujyamānam aukārāntaṃ dṛśyate tatra kiṃ pumān sadvitīyas tasya nimittam uta strī sadvitīyā iti 
ucyate puṃsi sadvitīye dṛṣṭaḥ yathā brāhmaṇāv ānayeti ihāpi pumān sadvitīyo 'rthaḥ 
tasmāt puṃnimittam iti gamyate 
atrāha nanv atraiva darśanāt strīpuṃsayor vācaka iti gamyate 
atrocyate uktam etat anyāyaś conekārthatvam iti pumān sadvitīyo 'syārtho bhaviṣyati strīpuṃsau cety anyāyyam 
athedānīṃ sadvitīyasya puṃso vidhau ko 'nyaḥ sahāya iti 
striyā anabhidheyatvāt avaśyaṃ bhāvitvāc ca dvitīyasya aparaḥ sadvitīyaḥ pumān evam itaro 'pītareṇa sadvitīyaḥ itaro 'pītareṇeti dvāv eva pumāṃsāv upādīyete 
tasmād iha dvau pumāṃsāv ādhāne vidhīyeta ity ucyate 
nanu strīpuṃsayor vācakam aukārāntaṃ dvivacanaṃ smaranti 
naiṣā smṛtir astīti brūmaḥ 
āha bhagavataḥ pāṇiner vacanāt smṛtim anumāsyāmahe pumān striyā iti 
ucyate na pāṇiner vacanam kukkuṭāv ity aukāraḥ strīpuṃsayor vācaka iti 
kathaṃ tarhi yatra strīpuṃsayoḥ sahavacanam tatra sadvitīyo vā pumān iti kṛtvākārāntasyaukāraḥ prāpnoti sadvitīyā vā strīti kṛtvaikāraḥ 
puṃśabdas tatra sādhur na strīśabda iti pāṇiner vacanam 
pumān śiṣyata iti ca brūte tena sutarāṃ gamyate puṃsor vācaka aukāra iti 
tasmād dvayoḥ puṃsor adhikāra iti 
āha sā khalu vidhāsyati ucyate sā svaśabdagatam ādhānaṃ śaknoti vidhātum śravaṇāt vihitatvād ādhānasya ānarthakye vasānāv iti śaknoti vākyena vidhātum bhavati hi vasānayor ādhānasaṃbandhaḥ tatra nātyantāya svārthaḥ parityakto bhavati kṣaumavasānasaṃbandhe tu vidhātavye ādadhīyātām ity ādhānam utsṛjya vidadhāno 'tyantāya śrutiṃ jahyāt 
ādhānasaṃnikṛṣṭe ca liṅge vidhātavye śrutir viprakṛṣṭaṃ na kṣaumavasānasaṃbandhaṃ vidhātum utsahate arthaviprakarṣāt 
api cotsṛjya śrutim kṣaumavasānasaṃbandhe vidhīyamāne kṣaumaṃ vasānasyāṅgaṃ syān nādhānasya 
tatra kṣaumābhāve 'pi nādhānaṃ viguṇam iti kṣaumābhāve 'py ādhānaṃ syāt 
āha vasānaguṇatāyāṃ tarhi ko 'rtho vivakṣyate ucyate na kaścit ata evāsya pakṣasya parityāgaḥ 
āha kṣaumavasānaśravaṇam idānīṃ katham iti 
ucyate na śakyata ubhayaṃ vidhātuṃ kṣaumaṃ liṅgaṃ ca bhidyeta hi tathā vākyam 
tasmāt akṣaumayoḥ kṣaumaśabdo 'nuvādaḥ arthaprāpte ca vasane vasānau pumāṃsāv ity arthaḥ 
te ca prāyeṇa viceṣṭamānasya maline kṣaumasadṛśe bhavataḥ viceṣṭamānasya vā vasane śabdavatī bhavata iti 
tasmād dvayoḥ puṃsor adhikāra iti 
guṇasya tu vidhānatvāt patnyā dvitīyaśabdaḥ syāt 
tuśabdaḥ pakṣaṃ vyāvartayati 
naitad asti yad uktaṃ dvau puruṣāv ādadhīyātām iti eka evādadhīta 
vasante brāhmaṇo 'gnim ādadhīteti ekavacanaṃ hi vivakṣitam 
tasmād eka evādadhīta 
nanv idaṃ vacanaṃ dvau pumāṃsāv ādadhīyātām iti 
nety āha guṇasya tu vidhānatvāt kṣaumavidhānam asmin vākye nyāyyam tathā hy apūrvo 'rtho vihito bhavati gamyate hi viśeṣaniyamaḥ 
itarathā kṣaumavacanam anuvādamātraṃ syāt vādamātraṃ cānarthakam 
pakṣe cānuvādaḥ na caikapakṣavacana eṣa śabdaḥ 
gauṇatve ca sādhāraṇaṃ sādṛśyam 
tasmāt pramādādhyayanam avagamyeta vinaiva hetunā 
āha nanu pumāṃsau vidheyau tadvidhāne ca na kṣaumavidhānam vākyabhedo hi tathā syāt śrutigamyau ca pumāṃsau vākyagamyaṃ ca kṣaumaṃ bādheyātām iti 
atrocyate na pumāṃsau vidheyau prāpta evātra sadvitīyaḥ pumān so 'nūdyate 
katham eko 'tra pumān śrūyate tasya patnyā dvitīyaśabdaḥ syāt 
na ca yat prāg vacanād gamyate tad vidheyaṃ bhavati 
tasmāt kṣaumavidhānam na vākyabhedo bhavati 
tasyā yāvad uktam āśīr brahmacaryam atulyatvāt 
darśapūrṇamāsābhyāṃ svargakāmo yajeta jyotiṣṭomena svargakāmo yajetetyevamādiṣv etad uktaṃ strīpuṃsayoḥ sahādhikāra iti 
athedānīṃ saṃdihyate kiṃ sarvaṃ yājamānaṃ patnyā kartavyam uta yāvad uktam āśīr brahmacaryaṃ ceti 
kiṃ prāptam sarvaṃ yājamānaṃ patnyāḥ syāt sāpi hi yajamānā tulyatvāt 
tasmāt sarvaṃ tasyā iti 
evaṃ prāpte brūmaḥ tasyā yāvad uktaṃ syāt vacanaprāmāṇyāt āśīḥ brahmacaryaṃ ca syāt 
kasmāt atulyatvāt atulyā hi strīpuṃsāḥ yajamānaḥ pumān vidvāṃś ca patnī strī cāvidyā ca 
cāturvarṇyam aviśeṣāt 
āgnihotrādīni karmāṇy udāharaṇam teṣu saṃdehaḥ kiṃ caturṇāṃ varṇānāṃ tāni bhaveyuḥ utāpaśūdrāṇāṃ trayāṇāṃ varṇānām iti 
kiṃ tāvat prāptam cāturvarṇyam adhikṛtya yajeta juhuyād ityevamādi śabdam uccarati vedaḥ 
kutaḥ aviśeṣāt na hi kaścid viśeṣa upādīyate 
tasmāc chūdro na nivartate 
nirdeśād vā trayāṇāṃ syād agnyādheye hy asaṃbandhaḥ kratuṣu brāhmaṇaśrutir ity ātreyaḥ 
vāśabdaḥ pakṣaṃ vyāvartayati trayāṇām adhikāraḥ syāt 
kutaḥ agnyādheye nirdeśāt agnyādheye trayāṇāṃ nirdeśo bhavati vasante brāhmaṇo 'gnīn ādadhīta grīṣme rājanyaḥ śaradi vaiśya iti śūdrasyādhāne śrutir nāstīty anagniḥ śūdro 'samartho 'gnihotrādi nirvartayitum 
tasmād agnihotraṃ juhuyāt svargakāma ityevamādiṣu śūdrasya prāpikā śrutir nāsti 
brāhmaṇādīn evādhikṛtya sā pravartate te hi samarthā agnimattvāt āhavanīyādayo na śūdrasya avidhānāt saṃskāraśabdatvāc cāhavanīyādīnām 
tasmād anadhikṛto 'gnihotrādiṣu śūdra ity ātreyo manyate sma 
nimittārthena bādaris tasmāt sarvādhikāraṃ syāt 
yad uktam anadhikāraḥ śūdrasyeti tan na sarvaṃ hy arthinam adhikṛtya yajetety ucyate so 'sati pratiṣedhavacane śūdrān na vyāvarteta 
yat tv asamartho 'gnyabhāvād iti syād evāsyāgnir arthaprāptaḥ kāmaśrutiparigṛhītatvāt 
api vānyārthadarśanād yathāśruti pratīyeta 
api veti pakṣo vyāvartyate 
yathāśruty eva pratīyeta brāhmaṇādayo hy ādhāne śrūyante tena brāhmaṇādikartṛkam ādhānam vasantādiśravaṇāc ca vasantādikālakam 
tathā ca idaṃ śūdravarjitānām evānukramaṇaṃ bhavati bārhadgiraṃ brāhmaṇasya brahmasāma kuryāt pārthuraśyaṃ rājanyasya rāyovājīyaṃ vaiśyasyeti śūdrasya sāma nāmananti 
tathā payovrataṃ brāhmaṇasya yavāgū rājanyasya āmikṣā vaiśyasyeti tathādhāne 'ṣṭasu prakrameṣu brāhmaṇo 'gnim ādadhīta ekādaśasu rājanyaḥ dvādaśasu vaiśya iti 
evam abrahmasāmakam avratakam aprakramakaṃ ca śūdrasya prayuktam api karma niṣphalaṃ syāt 
tasmān na śūdro juhuyād yajeta vā 
nirdeśāt tu pakṣe syāt 
naitad evam śūdrasyāgnyabhāvād anadhikāro 'gnihotrādiṣv iti 
asti hi śūdrasyādhānam ya evaṃ vidvān agnim ādhatta iti śāstraṃ sāmānyena 
idam api nimittārthaṃ bhaviṣyati tasmāt sarvādhikāraṃ śāstraṃ bhavitum arhatīti 
vaiguṇyān neti cet 
atha yad uktam abrahmasāmakam avratakam aprakramakaṃ ca śūdrasya karma prayuktam api phalaṃ na sādhayed viguṇam iti tat parihartavyam 
na kāmyatvāt 
sa eṣa parihāraḥ krāmyatvāt kāmayiṣyate śūdraḥ abhīvartaṃ nāma brahmasāma tad dhi anārabhya kiṃcid āmnātam aviśeṣeṇa cakṣurvimita ādadhyād iti aniyataprakrameṣu śūdrasya niyamyate 
vrate 'pi mastu śūdrasyeti saṃbandhadarśanād adhyavasīyate mastv eva śūdrasya 
tasmāc cāturvarṇyam adhikriyeta 
saṃskāre ca tatpradhānatvāt 
vrate ca viśeṣo 'vagamyate tatprādhānyaṃ puruṣaprādhānyaṃ hi vrate 
kim ataḥ yat puruṣapradhānatā etad ato bhavati puruṣapradhānaḥ saṃskāro na śaknoty anupasaṃhriyamāṇaḥ tasyādhikāraṃ vyāvartayitum 
tat katham iti 
yajeteti hi svargakāme 'bhidhīyamāne tatkāmaḥ śūdro nābhihita iti kathaṃ gamyate kiṃ hi sa yāgasya puruṣanirvartyaṃ na nirvartayati 
vratam iti cet 
na sāmarthyopajananāya hi tad yasyaivocyeta tasyaiva tena vinā na sāmarthyam nānyasya 
eṣa eva hi vratasyāṅgabhāvo yat kartāraṃ samarthaṃ karoti 
yasya tu tena prayojanam sa tadanapekṣyaiva yāgam abhinirvartayati 
tasmād api na śūdravarjanam 
api vā vedanirdeśād apaśūdrāṇāṃ pratīyeta 
guṇārthitvān neti cet 
guṇenādhyayanenārthaḥ śūdro 'nupanītaḥ svayam upetyādhyeṣyate tathāsya sāmarthyaṃ janiṣyata iti 
saṃskārasya tadarthatvād vidyāyāṃ puruṣaśrutiḥ 
ucyate vidyāyām evaiṣā puruṣaśrutiḥ upanayanasya saṃskārasya tadarthatvāt vidyārtham upādhyāyasya samīpam ānīyate nādṛṣṭārtham kuḍyaṃ vā kartum saiṣā vidyāyāṃ puruṣaśrutiḥ 
katham avagamyate ācāryakaraṇam etad abhidhīyate 
kutaḥ ātmanepadadarśanāt nayatir ācāryakaraṇe vartate tadarthasaṃbandhād upanayanam ācāryakaraṇaprayuktam vedādhyāpanena cācāryo bhavati 
tasmād vedādhyayane brāhmaṇādayaḥ śrutāḥ śūdrasya na śrutaṃ vedādhyayanam ato 'vedātvād asamarthaḥ śūdro nābhikriyata iti 
vidyānirdeśān neti cet 
avaidyatvād abhāvaḥ karmaṇi syāt 
na caitad asti śūdro 'dhyeṣyata iti pratiṣiddham asyādhyayanam śūdreṇa nādhyetavyam iti adhīyānasyāpy adhyayanaṃ saphalaṃ na bhavati doṣaś ca jāyate 
ato 'vaidyaḥ śūdraḥ asyābhāvaḥ karmaṇīti siddham 
athāpi vaidyatvena sidhyet tathāpy anagnitvād abhāvaḥ karmaṇi syāt 
atha katham anagniteti 
prāpakāṇi hi brāhmaṇādīnām ādhāne vākyāni 
nanu ya evaṃ vidvān agnim ādhatta ity ādhānasya vidhāyakam 
tatra brāhmaṇasya vasante 'gnim ādadhīteti nimittārthāni vacanānīti gamyate 
atrocyate brāhmaṇo 'gnim ādadhīteti śrutyā vidhānaṃ gamyate 
ya evaṃ vidvān agnim ādhatta iti stutyā tad ānumānikaṃ pratyakṣaśrutād durbalam 
tasmāt prāpakāṇi vacanāni ataḥ śūdrasyānadhikāraḥ 
tathā cānyārthadarśanam 
trayāṇāṃ dravyasaṃpannaḥ karmaṇo dravyasiddhitvāt 
agnihotrādiṣv eva saṃdehaḥ kim adravyasyādhikāro neti 
ucyate trayāṇāṃ dravyasaṃpanno 'dhikriyeta nādravyaḥ 
kutaḥ na hi śaknoty adravyo dravyasaṃyuktaṃ karmānuṣṭhātum 
tasmād adravyasyānadhikāraḥ 
anityatvāt tu naivaṃ syād arthād dhi dravyasaṃyogaḥ 
naivaṃ syāt yad uktam adravyasyānadhikāra iti 
kutaḥ anityatvāt anityo 'dravyasaṃyogaḥ na hi kaścij jātyādravya eva puruṣaḥ 
asty upāyo yena dravyavān bhavati 
yaḥ śaknoti yaṣṭum tasya yajeteti vācako bhavati yo na kathaṃcid api śaknoti yāgam abhinirvartayitum taṃ nādhikaroti yajeta śabadaḥ 
yas tu kenacit prakāreṇa śaknoti na taṃ varjayitvā pravartate 
arthāc ca dravyasaṃyogo bhaviṣyati jīviṣyati vinā dhanenety etad anupapannam 
tasmād arthād eva dravyasaṃyogaḥ 
aṅgahīnaś ca taddharmā 
agnihotrādiṣv evāṅgahīnaṃ prati saṃdehaḥ kim asāv adhikriyate uta neti 
tatrāpy adhikaraṇātideśaḥ 
asamartha iti kṛtvā pūrvaḥ pakṣaḥ śakter vidyamānatvād uttaraḥ 
tad idam abhidhīyate aṅgahīnaś ca taddharmā 
kiṃdharmā adravyadharmeti 
utpattau nityasaṃyogāt 
yasya tv apratisamādheyam aṅgavaikalyam taṃ prati vicāraḥ kim adhikriyate neti pūrvādhikaraṇenādhikriyata iti prāpte brūmaḥ nādhikriyata iti 
kutaḥ śaktyabhāvāt nāsau kenacid api prakāreṇa śaknoti yaṣṭum tasmāt tasyādhikāro na gamyate 
atryārṣeyasya hānaṃ syāt 
darśapūrṇamāsayoḥ śrūyate ārṣeyaṃ vṛṇīte ekaṃ vṛṇīte dvau vṛṇīte trīn vṛṇīte na caturo vṛṇīte na pañcāti vṛṇīta iti 
tatra saṃdehaḥ kim atryārṣeyasyādhikāra uta neti 
kiṃ prāptam atryārṣeyo 'py adhikriyata iti 
kutaḥ ārṣeyaṃ vṛṇīta iti sāmānyavacanam tasmād ekaṃ variṣyati dvau vā tac ca darśayati ekaṃ vṛṇīte dvau vṛṇīta iti tathā pratiṣedhati na caturo vṛṇīta iti na pañcāti vṛṇīta iti 
na hy aprāptasya pratiṣedho 'vakalpate 
tasmād atryārṣeyo 'py adhikriyeta 
vacanād rathakārasyādhāne 'sya sarvaśeṣatvāt 
ādhāne śrūyate varṣāsu rathakāra ādadhīteti 
tatra saṃdehaḥ kiṃ traivarṇikānām anyatamo rathakāraḥ āhosvid atraivarṇika iti 
kiṃ prāptam rathakārasyātraivarṇikasyādhānam etat 
kutaḥ vacanāt na hi vacanasya kiṃcid akṛtyam asti sarvaśeṣaś cātraivarṇika ādhāne brāhmaṇarājyanyaviśām uktam ādhānam pariśeṣād atraivarṇiko rathakāra syāt 
nyāyyo vā karmasaṃyogāc chūdrasya pratiṣiddhatvāt 
nyāyyo vā syāt traivarṇiko rathakāraḥ rathakarmaṇā viśeṣeṇocyate śūdro hy asamarthatvāt pratiṣiddhaḥ 
tasmāt traivarṇiko rathakāraḥ syāt 
akarmatvāt tu naivaṃ syāt 
nāsti traivarṇiko rathakāraḥ pratiṣiddhaṃ hi tasya śilpopajīvitvam atraivarṇikas tv asti 
tasmād vacanaprāmāṇyāt sa ādhāsyate 
ānarthakyaṃ ca saṃyogāt 
brāhmaṇādiṣu vasantādayo niyatāḥ tān prati varṣā ucyamānā apy asaṃbandhād ānarthakyaṃ prāpnuyuḥ 
tasmād atraivarṇiko rathakāra iti 
guṇārtheneti cet 
evaṃ cet paśyasi nāsti traivarṇiko rathakāraḥ pratiṣiddhatvāc chilpopajīvitvasyeti 
guṇārthena kaścid bhaviṣyati rathakāro vaitathyena tasyedam ādhānaṃ vijñāyate 
uktam animittatvam 
uktam etad asmābhiḥ na nimittārthāny etāni śravaṇānīti 
kim ato yadi na nimittārthāni 
etad ato bhavati prāpakāṇīti prāptitvāt teṣām ādhānasya punaḥ prāpakam anarthakam tena yasyāprāptam tasya bhaviṣyatīti 
athocyeta etad ekaṃ nimittārthaṃ bhaviṣyatīti 
naitad evam avakalpate vasantādisaṃyuktaṃ tat katham iva varṣābhiḥ saṃbadhyeta 
api ca prāpakapakṣa ādhānaṃ vidhīyate śrutyā nimittapakṣe punar varṣā vidhātavyā vākyena śrutiś ca vākyād balīyasīti 
tasmād atraivarṇikasyedam ādhānam iti 
saudhanvanās tu hīnatvān mantravarṇāt pratīyeran 
sthapatir niṣādaḥ syāc chabdasāmarthyāt 
vāstumadhye raudraṃ caruṃ nirvapet yatra rudraḥ prajāḥ śamayed ity etām iṣṭiṃ prakṛtyocyate etayā niṣādasthapatiṃ yājayed iti 
niṣādasthapatiṃ prati saṃdehaḥ kim adhikṛtānām anyatamaḥ utānya eveti 
anyatama iti brūmaḥ sa hi samarthaḥ vidvattvād agnimattvāc ca anyo 'vidvattvād anagnitvād asamartha iti 
liṅgadarśanāc ca 
liṅgaṃ dṛśyate kūṭaṃ dakṣiṇeti niṣādasya dravyaṃ darśayati 
kūṭaṃ hi niṣādānām evopakārakam nāryāṇām evaṃ svam eva tan niṣādānām iti 
puruṣārthaikasiddhitvāt tasya tasyādhikāraḥ syāt 
dvādaśāhena prajākāmaṃ yājayet ṛddhikāmā upeyuḥ 
tathā tatra tatraivaṃkāmāḥ satram upeyuḥ saptadaśāvarāś caturviṃśatiparamāḥ satram āsīrann iti 
teṣu saṃdehaḥ kiṃ tasya tasya kṛtsnena phalenārthinaḥ satre 'dhikāraḥ uta parṣado 'rthinyā adhikāra iti 
āha nanv arthino bahusaṃkhyāviśiṣṭā nirdiśyante katham eṣām ekaśo 'dhikāro bhaviṣyatīti 
ucyate ṛddhikāmā ityevamādi vidhīyamānam ṛddhilakṣiteṣu samasteṣu vyasteṣu ca prāptam na śakyaṃ bahuvacanena viśeṣe 'vasthāpayitum tena taṃ tam adhikuryāt parṣadaṃ veti bhavati saṃdehaḥ 
kiṃ tāvat prāptam ekaiko na samartho bahukartṛkaṃ satraṃ racayitum parṣadaṃ tu kartrīm arthinīm avagacchāmaḥ 
na cākartuḥ phalaṃ bhavati na caikaḥ kartocyate tasmāt samastānāṃ phalam 
ekaikasya phalāvayayaḥ madhyakaṃ syāt kṛtsnaṃ phalam iti 
evaṃ prāpte brūmaḥ tasya tasyārthinaḥ kṛtsnaṃ phalaṃ satrān nirvartate 
kutaḥ puruṣārthasyaikaikasya siddhir yato bhavati sahakriyamāṇe sarva ekaikaḥ puruṣārthaṃ sādhayati tantreṇa kartṝṇāṃ phalaṃ ca bhavati ekaikaś cātra kartā 
api cotpattisaṃyogād yathā syāt sattvadarśanam tathā bhāvo 'vibhāge syāt 
api ca naitad viruddham yad ekaṃ karma bahubhiḥ kriyata iti 
yady ucyate viruddham ekena karmaṇi kṛte dvitīyaḥ kiṃ kuryād iti 
atrocyate paryāyeṇa kriyāyām evaṃ doṣaḥ tantreṇa tu kriyāyāṃ bhavati kvacit saṃbhavaḥ yathā syāt sattvadarśanaṃ tathā bhāvo 'vibhāge syāt yathaikaikasya sattvasya hastino 'śvasya vā darśanam ekaikena kṛtsnam abhinirvartyate 
evam eva satre tantrabhāvo bhavet sarveṣāṃ madhyakaṃ dravyam madhyakasyāhavanīyasyopary adhvaryur apavidhyati 
tatra sarve kartāras tantreṇa bhavanti 
na cātrotpannasaṃyogaḥ utpattyaiva tu saṃkhyayā karma saṃyujyate 
yadi hy utpannaṃ saṃyujyeta tato 'nekasaṃbandhārtham iti vacanaṃ gamyeta utpattisaṃyoge tv etan nāsti 
tasmād ekaikasya kṛtsnena phalenābhisaṃbandha iti 
prayoge puruṣaśruter yathākāmī prayoge syāt 
kiṃ prāptam yathākāmī prayoge syāt 
kutaḥ puruṣaśruteḥ puruṣaḥ śrūyate puruṣe yāgaṃ śrāvayitvā kṛtārthaḥ śabda ekasya dvayor bahūnāṃ vā yāgaṃ na vārayati 
nāsau puruṣo yāge śrūyate yāgam abhinirvartayet yāgena vā phalam abhinirvartayed iti 
kathaṃ tarhi yāgena phalaṃ prāpnuyād iti 
yāgasya vā phalanirvṛtter vā nāṅgaṃ puruṣaḥ 
yadi hy aṅgam abhaviṣyad yāge phalanirvṛttau vā tadā saṃkhyā guṇabhūtā tadaṅgaṃ puruṣaṃ paricchindyāt 
atha punar aṅgabhūtaṃ puruṣaṃ prakāśayan lakṣaṇatvenaiva puruṣe 'bhisaṃbadhyeta na guṇavacanatayā 
tatra cāvivakṣitaṃ saṃkhyāvacanam yāvān arthī samarthaś ca tāvantaṃ sarvam adhikṛtyaitad ucyamānaṃ na śakyate ekena vacanena viśeṣayitum 
kathaṃ ca puruṣaprādhānyam na phalotpattyā kiṃcit prayojanam asti na yāgotpattyā ātmā tu phalasaṃbaddhaḥ sarvasyeṣṭaḥ tadarthaṃ karma kartavyam itarathocyamānam api na kriyeta tatra vacanārthakyaṃ syāt tasmād yāthākāmyaṃ syāt eko dvau bahavo vā yajerann iti 
tathā ca darśayati yuvaṃ hi sthaḥ svarpatī iti dvayor yajamānayoḥ pratipadaṃ kuryād iti ete asṛgram indava iti bahubhyo yajamānebhya iti dvayor bahūnāṃ ca yāgaṃ pradarśayati 
pratyarthaṃ śrutibhāva iti cet 
tādarthye na guṇārthatānukte 'rthāntaratvāt kartuḥ pradhānabhūtatvāt 
naitad evam tādarthye puruṣe pradhānabhūte sati nāṅgabhūtaḥ puruṣaḥ pratīyate anukte hi nyāye na pratīmaḥ arthāntaraṃ yato guṇabhāvāt pradhānabhāvaḥ pradhānabhūtaś cātra kartā vacanasyārthavattvāt 
ato na guṇabhāvaḥ kartur avakalpate codanaikatvāt 
ekā hi vidhāyikā codanā sā yadi phalotpattiṃ yāgotpattiṃ vā vidhatte tadā kartā na svārthena yadā punaḥ svārthena tadā yāgaḥ phalaṃ vā tādarthyena 
na caitad yaugapadyena bhavati svārtha ekaḥ tadartha itaro vaiparītyena veti yathobhābhyāṃ bāhubhyām iṣūn asyati devadatta iti gamyate na ca yaugapadyena yadā dakṣiṇenāsyati tadā savyena dhanuḥpṛṣṭhaṃ namayati na tenāpy asyatīti gamyate tatra vyāpṛtatvāt 
evaṃ yadā puruṣaprādhānyam tadā yāgasya phalasya vā guṇabhāvo gamyate 
tatra vyāpṛtatvān na tayoḥ prādhānyam api gamyate 
tasmān na yāge phale vā puruṣasya guṇabhāvaḥ 
ato yāthākāmyaṃ syāt eko dvau bahavo vā yajerann iti 
api vā kāmasaṃyoge saṃbandhāt prayogāyopadiśyeta pratyarthaṃ hi vidhiśrutir viṣāṇāvat 
api veti pakṣavyāvṛttiḥ prayogāyopadiśyeta kartā na svārthena 
katham yajetety asyārthaḥ yāgaṃ kuryāt yāgena vā kuryād iti sattābhivyaktimātraṃ gamyate na phalasya kartā dhātā vā svargakāmaśabdaś ca svargakāmamātre vartate na viśeṣam avalambate ātmanaḥ parasya veti śabdapramāṇakāś ca vayam īdṛśeṣv artheṣu 
kathaṃ tarhi kāmasyātmasaṃbandho 'vagamyate saṃbandhāt phalakāmo 'nukte 'pi śabdena ātmana eva phalaṃ kāmayate na parasya 
yatra tūbhāv arthau vaktavyau bhavataḥ pratyarthaṃ tatra vidhiḥ śrūyate yathā kṛṣṇaviṣāṇayā kaṇḍūyati cātvāle kṛṣṇaviṣāṇāṃ prāsyatīti 
yatraivaṃ dve śrutī vidhātryau bhavataḥ tatra guṇabhāvaḥ prādhānyaṃ ca gamyate 
na tv atraivaṃ dve vidhāyike śrutī vidyete 
guṇabhūtas tu puruṣaḥ śrūyate bhāvayed iti tatra yajyarthaḥ karaṇaṃ karma vā 
saṃbandhāt tu puruṣaprādhānyam na kasyacit sukhenotpannena prayojanam sukhasaṃbandhenātmanas tu kṛtyam 
tasmāt saṃbandhāt puruṣaprādhānyaṃ gamyate na śruteḥ 
ato guṇabhūtasya puruṣasya saṃkhyā vivakṣiteti 
anyasya syād iti cet 
iti ced bhavān paśyati evaṃ sati yadi svargakāmo 'nyasyāpi svargaṃ kāmayamāno bhavati anyasya svargaṃ kāmayamāno 'py anyo yajeta 
tatra pūrvokto nyāyaḥ pratyuddhṛto bhavati śāstraphalaṃ prayoktarīti 
anyārthenābhisaṃbandhaḥ 
na parasya svargakāma ity evaṃ na yajeta na anyasya svargakāmaśabdo na vācaka iti 
kathaṃ tarhi phalam asau na prāpnotīti 
kathaṃ punaḥ phalasyāprāptiḥ upagrahaviśeṣaśravaṇāt yajeteti 
yad vādhāne brāhmaṇo vasante 'gnim ādadhīteti tadā tu kāmaśrutāv upagraho 'nuvāda eva 
phalakāmo nimittam iti cet 
evaṃ ced bhavān manyate na svargakāmaśabdo na vācaka iti anyo na yajeta phalābhāvāt nāsya yāga iti sūktavākaphalārthitayā tarhi yajeta āśāste 'yaṃ yajamānaḥ āyur āśāsta iti prayojayitāraṃ nirdekṣyati hotā phalavidhiś ca sūktavākena prastaraṃ praharatīti vidhānāt yadi phalavidhir ayaṃ māntravarṇikaḥ tarhi sūktavākena prastaraḥ prahṛto bhavati itarathādṛṣṭaṃ kalpyeta 
tasmād ānuṣaṅgikaphalārtham anyasya svargakāmo 'nyo yajeteti 
na nityatvāt 
naitad asti yasyaiva pradhānakarmaphalam tasyaivānuṣaṅgikam api bhavitum arhati evaṃ svārthenādhānaṃ kṛtaṃ bhavati 
na hy ādhānasya svārthatāyām asti viśeṣaḥ pradhānaphalaṃ vānuṣaṅgikaṃ vā sarvam evādhātari samavetum arhati nityakāmyatā ca virudhyeta yady āyurādikāmo yajeta na tarhi nityam yadi nityaṃ nāyurādikāmaḥ 
tasmān nāvasthito nyāyaḥ pratyuddhriyeta na ca puruṣaḥ pradhānabhūtaś codyate guṇabhāvāt tv asya vivakṣitam ekatvam 
tasmād eka eva yajeta 
karma tatheti cet 
atha yad uktam dvayor bahūnāṃ ca yāgaṃ darśayati yuvaṃ hi sthaḥ svaḥpatī iti dvayor yajamānayoḥ pratipadaṃ kuryāt ete asṛgram indava iti bahubhyo yajamānebhyaḥ pratipadaṃ kuryād iti dviyajamānake bahuyajamānake ca karmaṇi pratipad vidhāne karma tathā yuktaṃ syād iti tat parihartavyam 
na samavāyāt 
naitad evam samavetaṃ hi karma vidyate dvābhyāṃ yajamānābhyāṃ bahubhiś ca yajamānaiḥ vacanena yathāhīnāḥ teṣu pratipad vidhānam arthavad bhaviṣyati 
tasmād eko yajeteti 
prakramāt tu niyamyetārambhasya kriyānimittatvāt 
nanv arthino yo 'rthaḥ so 'tra kartavyatayocyate 
naitad evam vākyārtho hi sa bhavati yāgasya tu kartavyatā śrutyā gamyate 
tasmād grāmakāmena yāga ārabdhaḥ parisamāpanīyaḥ 
grāmādikāmanāvacanaṃ nimittatvena tadā bhavati nimitte cotpanne yat kartavyam ity ucyate tadvinaṣṭe 'pi nimitte kartavyam eva upakrāntasya samāpanaṃ kartavyam na hi tadvinaṣṭam anutpannaṃ bhavati 
utpattiś ca nimittam na bhāvaḥ 
tasmād vītāyām api phalecchāyām upakrāntaṃ parisamāpayitavyam 
kriyāyā hi nimittam ārambhaḥ so 'pi parisamāpter iti 
phalārthitvād vāniyamo yathānupakrānte 
niyamo vā tannimittatvāt kartus tat kāraṇaṃ syāt 
ārambho hi nimittaṃ samāpteḥ 
katham tat kartuḥ kāraṇaṃ syāt 
kiṃ kāraṇam satyasaṃkalpatā yo hy ārabdham evaṃjātīyakaṃ samāpayati na taṃ śiṣṭā vigarhante prākramiko 'yam asaṃvyavahārya iti śiṣṭavigarhaṇā ca doṣaḥ 
tasmād ārabhya samāpayitavyam 
āha śiṣṭāḥ punaḥ kim arthaṃ vigarhanta iti 
ucyate vigarhante tāvat kiṃ no viditena kāraṇeneti 
loke karmāṇi vedavat tato 'dhipuruṣajñānam 
kenacid gṛham upakrāntaṃ bhavati śakaṭaṃ ratho vā vītāsya phalecchā avāpnoti vā phalam 
tatra saṃdehaḥ kiṃ tena niyogataḥ parisamāpayitavyam utecchayotsraṣṭavyam apīti 
kiṃ prāptam loke karmāṇy evaṃjātīyakāny upakramya parisamāpayitavyāni yathaiva vaidikāni tathaiva tāni niyogataḥ parisamāpayīyāni 
kutaḥ tato 'dhipuruṣajñānam tatas tatpuruṣajñānaṃ bhavitum arhati 
kutaḥ śāstrāt āmnāyate hi takṣṇāṃ śāstram tatrāpi devatāvyāpāro 'ṅgīkriyate pūrvasyāṃ diśy etā devatā itarāsv etā iti yadi śāstrakṛte devatāvyāpāra upakamyāparisamāpyamāne śiṣṭavigarhaṇam evam ihāpi bhavitum arhati 
aparādhe 'pi ca taiḥ śāstram 
teṣāṃ ca laukikānām aparādhe tais takṣabhiḥ prāyaścittaśāstram āmnāyate āre bhagna indrabāhur baddhavyaḥ pāyasaṃ ca brāhmaṇo bhojayitavya iti 
prāyaścittaṃ ca yady adṛṣṭārtham na śāstrādṛte 
atha prasaṅgaparihārārtham tato 'py adṛtam eva tad iti gamyate 
aśāstrā tūpasaṃprāptiḥ śāstraṃ syān na prakalpakam tasmād arthena gamyetāprāpte vā śāstram arthavat 
tuśabdaḥ pakṣaṃ vyāvartayati 
aśāstrā tv eṣām upasaṃprāptir iti brūmaḥ 
smṛter asyāḥ śāstraṃ bhavatānumīyate na śāstram antareṇa smṛtiḥ na ca smṛtim antareṇa takṣṇāṃ grantha upapadyata iti 
ata ucyate bhavaty atra smṛtiḥ evam idaṃ gṛhādi karma ramaṇīyaṃ bhavatīti nāsmāt karmaṇo 'dṛṣṭaṃ kiṃcid iti 
yā cāsau ramaṇīyatā sāntareṇāpi śāstram śakyā jñātum jñātvā ca smaryate 
tasmāt nāsyāḥ smṛteḥ śāstraṃ
prakalpyam 
yady antareṇa śāstram na prāpyeta tataḥ śāstram atrārthavad iti prakalpyeta 
tasmān nedaṃ śāstroktam śāstrokte ca sāmikṛte tyakte 'tyantaṃ śiṣṭā garhante devatāśraye ca 
nanv atrāpi devatāḥ parigṛhītāḥ asyāṃ diśīyaṃ devatā yakṣyate 'syām iyam iti 
ucyate puruṣam anu devatāḥ śiṣṭāḥ smaryante na graham anu tasmād adoṣa iti 
śāstrāṇāṃ tv arthavattvena puruṣārtho vidhīyate tayor asamavāyitvāt tādarthye vidhyatikramaḥ 
atheha tayor asamavāyitvam iha kriyā pratiṣidhyate nākriyopadiśyate na hi kalañjaṃ bhakṣayan pratiṣedhāvidhiṃ nātikrāmati iha punar ādityaṃ paśyan nātikrāmati vidhim na hi tasya darśanaṃ pratiṣiddham 
niyamas tatropadiṣṭaḥ yas taṃ niyamaṃ karoti sa phalena saṃbadhyate iha tu pratiṣidhyate kalañjādi 
katham avagamyate nātra tasya vratam iti prakṛtya vacanam asti 
na ca na bhakṣayitavyam ity asya mānaso vyāpāro 'rthaḥ bhakṣayitavyam iti ca bhakṣaṇaṃ kartavyaṃ śabdenocyate neti tat pratiṣidhyate śrutyaiva 
evaṃ prasiddho 'rtho 'nugṛhīto bhavati itarathā lakṣaṇā syāt śrutilakṣaṇāviśaye ca śrutir nyāyyā na lakṣaṇā 
tasmād iha pratiṣedhaḥ 
ucyate astu pratiṣiddhaṃ nāma doṣo 'tra na śrūyate 
tasmāt pratiṣiddham apy anuṣṭhātavyam iti 
kalpayiṣyata iti cet na pramāṇābhāvāt 
arthāpattiḥ pramāṇam upadeśavaiyarthaprasaṅgād iti yady ucyeta 
naitad evam vyartho 'pi hy upadeśo 'jñānāt saṃbhavati 
tasmān na kalpyo doṣa iti 
ucyate satyaṃ na kalpanīyaḥ kiṃ tu kḷpta eva 
katham anantaram evainaṃ śiṣṭā varjayeyuḥ patitaḥ karmaphalebhya iti vadantaḥ mahāṃś caiṣa doṣaḥ yac chiṣṭā varjayanti 
tasmān niyogataḥ kalañjādi na bhakṣayitavyam iti yathā na sarpāyāṅguliṃ dadyāt tatra doṣadarśanān niyogato na sarpāyāṅgulir dīyate kaṇṭako vā na pādenādhiṣṭhīyate evam idam apīti 
tasmiṃs tu śiṣyamāṇāni jananena pravarteran 
iha smārtāḥ padārthā udāharaṇam pratyupasthitaniyamāś cācārāḥ gurur anugantavyo 'bhivādayitavyaś ca vṛddhavayāḥ pratyuttheyaḥ saṃmantavyaś ceti 
tatra saṃdehaḥ kiṃ jātamātrāṇām ime padārthā utopanītānām iti 
kiṃ prāptam aviśeṣopadeśāt jātamātrāṇām 
kutaḥ puruṣe te śiṣyante jātamātraś ca puruṣo bhavati 
tasmāj jātamātrāṇām ime padārthāḥ ity evaṃ prāpte brūmaḥ
api vā vedatulyatvād upāyena pravarteran 
api veti pakṣavyāvṛttiḥ 
upāyena pravarteran upanayanena saha pravarteran vedatulyatvāt 
vedatulyā hi smṛtiḥ vaidikā eva padārthāḥ smaryanta ity uktam 
vaidikāś ca padārthā upanayanottarakāle samāmnātāḥ smārtāś caite vaidikā eva tasmād upanayanottarakālā eta iti 
abhyāso 'karmaśeṣatvāt puruṣārtho vidhīyate 
idam āmnanati yāvājjīvam agnihotraṃ juhoti yāvajjīvaṃ darśapūrṇamāsābhyāṃ yajeteti puruṣārtho 'yaṃ yāgo vidhīyate nāyam abhyāsaḥ karmaśeṣa ity uktam 
ihedānīṃ saṃdihyate kiṃ sātatyena hotavyam uta na sātatyeneti 
kiṃ prāptam puruṣaṃ pratyupadiṣṭatvāt sātatyena ayaṃ puruṣaḥ iti sātatyenānuṣṭhātavyam 
nanu pradoṣam agnihotraṃ hotavyam vyuṣṭāyāṃ prātar iti śrūyate paurṇamāsyāṃ paurṇamāsyena yajeta amāvāsyāyām amāvāsyayena yajeteti 
naiṣa sarvāṅgopasaṃhāreṇa prayogaḥ 
ataḥ kālamātre hīne na doṣaḥ 
tasminn asaṃbhavann arthāt 
naitad asti yat juhudhi juhudhīty eva hotavyam iti yathā śaknoti tathā juhuyād ity ucyate na ca sātatyena śakyate avaśyam anena āhāravihārāḥ kartavyāḥ 
tasmād arthāviruddheṣu kāleṣu satataṃ hotavyam iti 
na kālebhya upadiśyante 
darśanāt kālaliṅgānāṃ kālavidhānam 
liṅgaṃ ca bhavati apa vā eṣa svargāl lokāc chidyate yo darśapūrṇamāsayājī san paurṇamāsīm amāvasyāṃ vātipātayed iti 
yadi sarvasmin kāle homaḥ tadā kasyātipattiḥ syāt 
tasmād api na satatam abhyāsaḥ 
teṣām autpattikatvād āgamena pravarteta 
pradoṣe agnihotraṃ hotavyam vyuṣṭāyāṃ prātar iti tathā paurṇamāsyāṃ paurṇamāsyena yajeta amāvāsyāyām āmāvāsyayena yajeteti 
tatra saṃdehaḥ kiṃ sakṛt pradoṣa hotavyam uta pradoṣe pradoṣa iti tathā sakṛd vyuṣṭāyāṃ prātaḥ uta vyuṣṭāyāṃ vyuṣṭāyām iti tathā kiṃ sakṛt paurṇamāsyām amāvāsyāyāṃ vā utāgata āgate kāla iti 
kiṃ prāptam sakṛt kṛtvā kṛtārthaḥ śabdaḥ na niyamaḥ paunaḥpunye 
tathā hi liṅgadarśanam 
apa vā eṣa svargāl lokāc chidyate yo darśapūrṇamāsayājī san paurṇamāsīm amāvāsyāṃ vātipātayed iti āgata āgate kāle prayogaṃ darśayati 
tathāntaḥkratuprayuktāni 
bhinne juhoti skanne juhotīti darśapūrṇamāsayoḥ śrūyate 
tatra saṃdehaḥ sakṛd bhinne skanne ca hutvā kṛtārthaḥ uta bhinne bhinne skanne skanne ceti 
tatrādhikaraṇātideśaḥ yaḥ pūrvatra pūrvaḥ pakṣaḥ sa iha pūrvaḥ ya uttaraḥ sa ihottara iti 
sakṛt kṛtvā kṛtārtha iti pūrvaḥ pakṣaḥ nimittatvāt punaḥ prayoga ity uttaraḥ 
ācārād gṛhyamāṇeṣu tathā syāt puruṣārthatvāt 
brāhmaṇasya tu somavidyāprajam ṛṇavakyena saṃyogāt 
idaṃ śrūyate somena yajeta garbhāṣṭameṣu brāhmaṇam upanayīta prajām utpādayed iti 
tatra saṃdehaḥ kiṃ nityāny etāny utānityānīti 
kiṃ prāptam kāmasaṃyogād anityāni 
iti prāpta ucyate brāhmaṇādīnāṃ somādīni nityānīti 
kutaḥ ṛṇavākyena hi saṃyogo bhavati jāyamāno ha vai brāhmaṇas tribhir ṛṇavā jāyate yajñena devebhyo brahmacaryeṇa ṛṣibhyaḥ prajayā pitṛbhya iti sa vai tarhy anṛṇo yadā yajvā brahmacārī prajāvān iti ṛṇasaṃstavo 'vaśyakartavyānāṃ bhavati tasmān nityānīti 
nanu liṅgam asādhakam nyāya ucyatām yasyaitad dyotakam iti 
ucyate akāmasaṃyuktāny eṣāṃ pṛthag vākyāni bhavanti vasante vasante jyotiṣā yajeta yāvajjīvam agnihotraṃ juhoti yāvajjīvaṃ darśapūrṇamāsābhyāṃ yajeta 
tathā vidyām adhīyīta 
tathā prajā utpādayitavyeti 
evaṃ nityatāyāḥ prāptāyā idaṃ liṅgaṃ bhavatīti 
nanu jāyamāno ha vai brāhmaṇa iti brāhmaṇasya saṃkīrtanam 
ucyate bhavaty asmin vacane brāhmaṇasaṃkīrtanam na tv etan niyamasya vidhāyakam etair akāmasaṃyuktair vacanair vihitabhya niyamasyānuvādo 'yam avadānastutyarthaḥ tasmān nātra brāhmaṇasaṃkīrtanena rājanyasya vaiśyasya vāniyamo vijñāyate 
brāhmaṇagrahaṇaṃ tu pradarśanārtham jāyamāno brāhmaṇo rājanyo vaiśyo veti tathā jāyamāno jātaś ceti 
sarvaśaktau pravṛttiḥ syāt tathābhūtopadeśāt 
bahvṛcabrahmaṇe śrūyate yāvajjīvam agnihotraṃ juhoti yāvajjīvaṃ darśapūrṇamāsābhyāṃ yajeteti nityam agnihotram nityau ca darśapūrṇamāsau 
tatra yad etat kāmaśravaṇād anyad akāmaśravaṇaṃ dvitīyam tatra saṃdehaḥ kiṃ yaḥ kārtsnyena vidhim upasaṃhartuṃ śaknoti tasyaivādhikāraḥ uta viguṇam api tat prayoktavyam iti 
ekādaśe kāmasaṃyukte prathame śravaṇe cintayiṣyate sāṅge iha nitye śravaṇe dvitīya iti 
api vāpy ekadeśe syāt pradhāne hy arthanivṛttir guṇamātram itarat tadarthatvāt 
api veti pakṣavyāvṛttiḥ 
apy ekadeśe 'ṅgānāṃ syād eva prayogaḥ yataḥ sāṅgasyāpy anaṅgasyāpi prayujyamānasya pradhānād evāyam artho niṣpadyate guṇamātraṃ sarvāṅgaprayogeṇa bhavati 
ko guṇaḥ sāṅgāt svargābhinirvṛttiḥ pradhānamātrād idam anyat phalam 
tasmāt svargaprāptyarthaṃ saṃpūrṇāṅgaṃ kariṣyāmīty ārabdham 
yadi kānicid aṅgāni na śaknoti kartum tathāpy asmād ekadeśāṅgaguṇayuktāt pradhānāt phalaṃ bhaviṣyati 
tasmāt pradhānamātrasya prayogam āha nāṅgānām 
darśapūrṇamāśabdako 'gnihotraśabdakaś ca pradhānapadārtho 'nyāny aṅgāni tadarthānīti 
tadakarmaṇi ca doṣas tasmāt tato viśeṣaḥ syāt pradhānenābhisaṃbandhāt 
pradhānātikrame doṣaḥ śrūyate apa vā eṣa svargāl lokāc chidyate yo darśapūrṇamāsayājī san paurṇamāsīm amāvāsyāṃ vātipātayed iti pradhānātikrame doṣaṃ bruvaṃs tasya nityatāṃ darśayati 
karmābhedaṃ tu jaiminiḥ prayogavacanaikatvāt sarveṣām upadeśaḥ syād iti 
arthasya vyapavargitvād ekasyāpi prayoge syād yathā kratvantareṣu 
ekāṅgaprayoge 'pi syād viguṇād api phalam ity arthaḥ 
kutaḥ arthasya vyapavargitvāt 
vyapavṛktam aṅgebhyaḥ pradhānam agnihotrasaṃjñakād darśapūrṇamāsasaṃjñakāc ca phalam iha bhavati 
tad dhi kartavyatayopadiśyate 
yat paurṇamāsyām upadiṣṭam sā paurṇamāsī yad amāvāsyāyāṃ sāmāvāsyā yad āgneyo 'ṣṭākapālo 'māvāsyāyāṃ paurṇamāsyāṃ cācyuto bhavatīti 
tasmād agnaye puroḍāśo 'gnīṣomābhyāṃ ca ājyaṃ cāgnīṣomādibhyaḥ paurṇamāsyām 
āgneyasāṃnyāyyādīnām amāvāsyāyām 
yad uktam paurṇamāsyāṃ paurṇamāsyā yajeta amāvāsyāyām amāvāsyayā yajeteti sāṅgasya vidhānāt sāṅgaṃ darśapūrṇamāsaśabdenābhidhīyata iti 
naitad evam siddhe hi darśārthe pūrṇamāsārthe ca sāṅgaṃ phale vidhīyate 
tasmān na sāṅgam agnihotrapadavācyaṃ darśapūrṇamāsapadavācyaṃ ca 
yac cāgnihotraṃ tad iha codyate kartavyatayā yau ca darśapūrṇamāsau 
tasmād viguṇam api kartavyam evāgnihotraṃ darśapūrṇamāsau ca 
yathā kratvantareṣu prakṛtivikṛtiṣu parasya dharmāḥ parasya na bhavanti evaṃ na kāmasaṃyuktasya dharmā nityasya bhavitum arhanti 
vidhyaparādhe ca darśanāt samāpteḥ 
vidhyaparādheṣu ca samāptiṃ darśayati tad eva yādṛk tādṛg hotavyam iti viguṇasya samāptiṃ darśayati 
prāyaścittavidhānāc ca 
vidhyaparādhe ca prāyaścittāni vidhīyante nimitte karmāṅgabhūtāni yathā bhinne juhotīti 
viguṇe niṣphale sati kasyāṅgabhūtaiḥ prayojanaṃ syāt tasmāt viguṇānām api prayogaḥ kartavya iti 
kāmyeṣu caivam arthitvāt 
aindrāgnam ekādaśakapālaṃ nirvapet prajākāmaḥ sauryaṃ caruṃ nirvaped brahmavarcaskāmaḥ vaiśvadevīṃ sāṃgrāhāyaṇīṃ nirvaped grāmakāma ityevamādiṣu saṃdehaḥ kiṃ viguṇam api phalavat utāviguṇam eva phalavad iti 
kiṃ prāptam kāmyeṣu caivaṃ syāt viguṇam api phalavad iti 
kutaḥ arthitvāt 
yadi viguṇam api phalavad evam arthimātram adhikṛtaṃ bhaviṣyati anyathā sāmānyaśabdo 'ntareṇa viśeṣam viśeṣe 'vasthāpito bhaviṣyati 
asamarthatvān nādhikriyata iti cet 
sāṅgaṃ na samarthaḥ kartum pradhānamātraṃ tu śaknoti pradhānamātre 'dhikariṣyati 
asaṃyogāt tu naivaṃ syād vidheḥ śabdapramāṇatvāt 
akarmaṇi cāpratyavāyāt 
na cātra pradhānamātrasyākarmaṇi pratyavāya ucyate yathā darśapūrṇamāsayoḥ 
tasmād api na viguṇam evaṃlakṣaṇakaṃ karma prayoktavyam iti 
kriyāṇām āśritatvāt dravyāntare vibhāgaḥ syāt 
darśapūrṇamāsayāgaḥ puroḍāśenoktaḥ sa ca puroḍāśo vrīhimayaḥ kartavya iti śrūyate 
tatraitac cintyate yadi nīvāramayena puroḍāśena yāgaḥ kriyeta kiṃ sa eva yāgaḥ syāt utānya iti 
kiṃ prāptam dravyāntare vibhāgaḥ syāt anyo yāgaḥ 
kutaḥ āśritatvāt āśrayabhedād dhi gamyate viśeṣaḥ 
ayam anyo nīvārāśrayo vrīhyāśrayād iti 
āśrayabhedas tāvad vispaṣṭa eva tadbhedād rūpam api bhinnaṃ gamyate 
tasmād anyo yāgo dravyāntara iti 
api vāvyatirekād rūpaśabdāvibhāgāc ca gotvavad aikarmyaṃ syān nāmadheyaṃ ca sattvavat 
nanv āśrayabhedo vispaṣṭaḥ 
ucyate bhinnam eva vayam āśrayaṃ pratijānīmahe na tu tadbhedād āśritasya bhedaḥ anyatvat 
na hi sraji vāsati vā bhinne tadbhedāt puruṣabhedo gamyate 
so 'pi tasyātmā bhinna iti cet 
naitad evam viśeṣam upalabhamānair evaṃ śakyaṃ vaktum 
na cāsya viśeṣa upalabhyate 
śrutipramāṇatvāc chiṣṭābhāve nāgamo 'nyasyāśiṣṭatvāt 
agnihotrādīni nityāni karmāṇy udāharaṇam 
teṣu śrutadravyāpacāre bhavati saṃdehaḥ kiṃ pratinidhim upādāya prayogaḥ kartavyaḥ uta tadantaṃ karmotsraṣṭavyam iti 
kiṃ prāptam śiṣṭasyābhāve nāgamo 'nyasya tadantam evotsraṣṭavyam 
kutaḥ aśiṣṭatvāt yad vrīhiyavaguṇakaṃ śrutaṃ phalavat tan nīvāraguṇakaṃ kriyamāṇam aphalakaṃ bhavati 
tasmāt tadantaṃ evotsraṣṭavyam iti 
kvacid vidhānāc ca 
kvacid vidhīyate yadi somaṃ na vindet pūtīkān abhiṣuṇuyād iti 
yadi ca pratinidhim upādāya prayogaḥ kartavyaḥ syāt na vidhīyeta vidhīyate tu 
tasmād yac ca na vidhīyate na tatra pratinidhir iti 
āgamo vā codanārthāviśeṣāt 
āgamo vā pratinidheyasya dravyasya 
kutaḥ codanārthāviśeṣāt yajaticodanācodito hy artho na viśiṣyate vīhibhir nīvārair vā kriyamāṇaḥ yāgaś cāvaśyakartavyo nityeṣv anityeṣu ca prārabdheṣu 
niyamārthaḥ kvacid vidhiḥ 
atha yad uktam kvacid vidhānād iti 
ucyate niyamārthaḥ kvacid vidhiḥ somābhāve bahuṣu sadṛśeṣu prāpteṣu niyamaḥ kriyate pūtīkā evābhiṣotavyā iti 
tasmāt pratinidhim upādāya prayogaḥ kartavya iti 
tan nityaṃ taccikīrṣā hi 
kathaṃ punar idam avagamyate niyamārtham eva tad vacanam iti 
ucyate yataḥ prāptāḥ pūtīkāḥ 
kathaṃ ca te prāptāḥ taccikīrṣā hi tatra sādṛśyacikīrṣety etad vakṣyāmaḥ 
taccikīrṣayā ca prāptāḥ pūtīkāḥ 
tasmāt tan nityam vacanam etan niyamāya nityam iti gamyate 
na devatāgniśabdakriyam anyārthasaṃyogāt 
evaṃ prāpte brūmaḥ na devatāgniśabdakriyāṇām apacāre pratinidhinā bhavitavyam iti 
kutaḥ anyārthasaṃyogāt pratinidhīyamānam anyad etebhyaḥ anyac ca teṣām arthaṃ na śaknuyāt kartum 
kaś ca teṣām arthaḥ devatā tāvad uddeśenārthaṃ sādhayati agnim uddiśya aṣṭākapālaḥ paurṇamāsyām amāvāsyāyāṃ ca tyajyate 
yac cānyeṣu haviḥṣu vihitam na tato darśapūrṇamāsau bhavataḥ 
tatrānyoddiśyamānā na śrutāyā uddeśyāyā arthaṃ kuryāt 
na hy anyasyām uddiśyamānāyāṃ darśapūrṇamāsau bhavataḥ 
tasmān na devatā pratinidhīyate 
tathā yad āhavanīye juhvatīty āvahanīyāpacāre nānyo 'gniḥ pratinidhātavyaḥ anyad vā dravyam iti 
kutaḥ anyārthasaṃyogāt pratinidhīyamānam āhavanīyakārye na vartate 
katham adṛṣṭam āhavanīyasya kāryam āhavanīyasyopari tyajyamāne yad bhavati na tad anyasyopari 
na hi yajatiśabdena sāmarthyāt tad gṛhyate yasyopari tyajyate na hi upari yajyamānasya deśaḥ kiṃcid upakarotīti 
tasmān nāgneḥ pratinidhiḥ 
kriyāpacāre na kriyāntaram anyārthasaṃyogāt samidyajimantau darśapūrṇamāsau kartavyau tāv anyasyāṃ kriyamāṇāyāṃ na tadvantau bhavataḥ 
tasmāt kriyāyāṃ na pratinidhir iti 
devatāyāṃ ca tadarthatvāt 
devatāyām aparo viśeṣaḥ yena na pratinidhīyate devatā nāma yad arthaṃ kiṃcic codyate sā 
anyā tasyāḥ sthāne pratinidhīyamānā na devatā syāt 
coditā hi devatā bhavati nācoditā saṃbandhiśabdaś caiṣaḥ 
yā yad arthaṃ codyate sā tasyaiva devatā nānyasya 
devateti saṃbandhiśabdo na jātiśabdaḥ 
tasmād api na devatāyāḥ pratinidhir iti 
pratiṣiddhaṃ cāviśeṣeṇa hi tacchrutiḥ 
tathā svāminaḥ phalasamavāyāt phalasya karmayogitvāt 
agnihotrādīni karmāṇy udāharaṇam 
teṣu svāminy apacarati saṃdehaḥ kim anyaḥ pratinidhātavyo neti 
kiṃ prāptam pratinidhātavya iti 
kutaḥ āgamo vā codanārthāviśeṣād iti 
evaṃ prāpte brūmaḥ tathā svāminaḥ syāt 
ko 'rthaḥ na pratinidhiḥ 
kutaḥ phalasamavāyāt 
yo 'rthī svatyāgenartvijaḥ parikrīṇīte yaś ca svaṃ pradeyaṃ tyajati sa svāmī 
yadi sa pratinidhīyate svāminā yat kartavyam tat sarvaṃ kuryāt tat sarvaṃ kurvan svāmy eva syāt na pratinidhiḥ 
sa eva hi phalena saṃbadhyate 
ya utsargaṃ karoti sa phalavān bhavati 
tad uktam śāstraphalaṃ prayoktarīti 
tasmān na svāminaḥ pratinidhir iti 
bahūnāṃ tu pravṛtte 'nyam āgamayed avaiguṇyāt 
satrāṇy udāharaṇam saptadaśāvarāḥ satram āsīrann iti 
teṣu kasmiṃścit svāminy apacarati saṃdehaḥ kiṃ tatrānyaḥ pratinidhātavyaḥ uta neti 
kiṃ prāptam na svāminaḥ pratinidhir iti 
evaṃ prāpte brūmaḥ bahūnāṃ yajamānānāṃ pravṛtte karmaṇi apacarite kasmiṃścit svāminy anyam āgamayet 
kutaḥ evam avaiguṇyaṃ bhavatīti svāmigatā saptadaśādisaṃkhyā tatrāṅgam tayā vinā karma viguṇam tatsaṃpādanāyānya āgamayitavyaḥ 
nanu svāmigatā saṃkhyā na tv āgamyamānaḥ svāmīti vakṣyāmaḥ 
tenāśakyaiva sā saṃkhyopādātum iti 
ucyate svāmigatā na hi bhaviṣyati 
na hi sā śakyā kartum iti 
idaṃ tu śakyaṃ kartum ye svāmināṃ padārthāḥ ta iha saptadaśāvaraiḥ kartavyā ity etad upapāditaṃ bhaviṣyati 
tasmāt pratinidhātavyaṃ tatreti 
sa svāmī syāt tatsaṃyogāt 
tasminn āgamyamāna idānīṃ saṃdehaḥ kim asau svāmī uta karmakara iti 
kiṃ prāptam sa svāmī syāt 
kasmāt tatsaṃyogāt tena svāmitvena saṃyogaḥ 
yo hy asāv ānīyate sa svāmī kriyate svāminy apacarite 'nyo yadi svāmī kriyate tataḥ sa pratinidhiḥ kṛto bhavati 
tasmāt svāmīti 
karmakaro vā bhṛtatvāt 
karmakaro vā sa syāt 
kutaḥ bhṛtatvat bhṛto hy asau taiḥ śiṣṭaiḥ svāmibhiḥ prayuktaḥ parikrīyamāṇo na svāmī bhavati 
yaḥ phalaṃ prāpnoti sa svāmī yaḥ parasyopakāre vartate sa karmakaraḥ naivāsau phalaṃ prāpnoti 
kutaḥ yo hy ārabhya parisamāpayati sa phalavān eṣa hy ākhyātārthaḥ sa hy upakramaprabhṛty apavargaparyantam āha 
nanu te 'pi tatra viguṇaṃ kurvanti saptadaśānāṃ svāminām abhāvāt 
tasmāt te 'pi na svāminaḥ no cet svāminaḥ na phalaṃ prāpnuvanti 
ucyate na saptadaśāvarāḥ phalasamavāye bhaveyur iti śrūyate na saṃkhyā phalaparigrahe guṇabhūtā 
kiṃ tarhi padārtheṣu saptadaśāvarair yājamānāḥ padārthāḥ kartavyā iti te ca pratinihitena kriyante aphalatve 'pi ca satyaṃ saṃkalpaṃ kartum anyam ānayanti 
ānīyamānasya ca na tena prayojanam 
tasmiṃś ca phaladarśanāt 
tasmiṃś ca diṣṭāṃ gatiṃ gate phalaṃ darśayati yo dīkṣitānāṃ pramīyetāpi tasya phalam iti 
tasmāt karmakara iti 
sa taddharmā syāt karmasaṃyogāt 
sāmānyaṃ taccikīrṣā hi 
śrute dravye 'pacarati pratinidhim upādāya prayoktavyam iti sthitam 
tatra saṃdehaḥ kiṃ yatkiṃcid dravyam upādāya prayogaḥ kartavyaḥ uta sadṛśam iti 
kiṃ prāptam yatkiṃcid upādāyeti 
evaṃ prāpte brūmaḥ sāmānyaṃ yatra gṛhyate tad upādātavyaṃ sadṛśam iti 
kutaḥ sarve hy ākṛtivacanāḥ śabdāḥ ākṛtiś ca yady apy aṅgabhāvena śrūyate tathāpi na sākṣāt tasyāḥ kriyāṃ pratyaṅgabhāvaḥ 
yat tu kriyāsādhanaṃ dravyam arthād aṅgabhūtaṃ prāptam tat paricchindatī kriyāyām aṅgabhāvaṃ yāti vyakteś cākṛtyā viśeṣāḥ paricchidyante te viśeṣā aṅgabhūtāḥ 
atha tasyām ākṛtāv apacaritāyām arthaprāptaṃ dravyaṃ grahītavyam eva yasmiṃś ca sadṛśe gṛhyamāṇe teṣāṃ viśeṣāṇāṃ kecit saṃgṛhītā bhavanti sa tatra lābho labhyata iti tatsadṛśaṃ dravyam upādātavyaṃ bhavati 
tasmād vrīhīṇām apacāre nīvārāḥ pratinidheyā iti 
nirdeśāt tu vikalpe yatpravṛttam 
asti jyotiṣṭome paśur agniṣomīyaḥ yo dīkṣito yad agnīṣomīyaṃ paśum ālabhata iti tatra śrūyate khādire paśuṃ badhnāti pālāśe badhnāti rauhitake badhnātīti 
tatra kadācit khadiraguṇake prayoga ārabdhe khadiro vinaṣṭaḥ tatra saṃdehaḥ kiṃ vaikalpikasyopādānam uta khadirasadṛśasyeti 
kiṃ prāptam vaikalpikasyeti 
kutaḥ sa hi śrutaḥ khadirasadṛśo na śrūyate tasmād vaikalpikasyopādānam iti 
evaṃ prāpte brūmaḥ vikalpe yat pravṛttam tatsadṛśam upādeyam yat pravṛttaṃ yasmin prayoge tan nirdiṣṭam tad aṅgabhūtam vaikalpikam anaṅgam 
āśritakhadire prayoge palāśarauhitakāv anaṅgabūtau tau na śakyete yadā khadiraḥ tadaiva kartum aśakyaṃ cāśrutam 
tasmād āśritakhadire prayoga itarau nopādeyau anaṅgabhūtatvāt 
khadirasya sadṛśam anveṣitavyam iti 
aśabdam iti cet 
iti cet paśyasi khadirasadṛśam upādeyam iti aśabdam evaṃ kṛtaṃ bhavati 
tasmāc chabdavattvād vaikalpikam upādeyam 
nānaṅgatvāt 
vacanāc cānyāyyam abhāve tatsāmānyena pratinidhir abhāvād itarasya 
idam āmananti yadi na somaṃ vindet pūtīkān abhiṣuṇuyād iti 
tatra saṃdehaḥ kim ayam abhāve nimitte vidhiḥ uta pratinidhiniyama iti 
kiṃ prāptam abhāve vidhir iti 
kutaḥ vidhānāt na hi pratinidhir vidhīyate sādhyasiddhaye sādhanaṃ svayam evopādīyate idaṃ tu vidhīyate tat kalpāntarapekṣe 'rthavad bhavati 
tasmān na pratinidhiḥ 
na pratinidhau samatvāt 
idaṃ vicāryate śrute dravya upātte 'pacarite pratinidhim upādāya prayogaḥ prāptaḥ yadā so 'pi vinaṣṭaḥ pratinihitaḥ tadā kiṃ pratinidhisadṛśam upādeyam utopāttasya vinaṣṭasyeti 
kiṃ prāptam pratinihite vinaṣṭe tatsadṛśam upādeyaṃ pūrveṇa nyāyena 
evaṃ prāpte brūmaḥ pratinidhau na syāt pratinidhir iti 
kutaḥ samatvāt yathaivāsau pūrvaḥ pratinihitaḥ śrutacikīrṣayā na pratinidhicikīrṣayā evam ayam api śrutacikīrṣayā na pratinidhicikīrṣayā 
tasmān na pratinidhisadṛśam upādeyam upāttanaṣṭasyaiva sadṛśo 'nveṣitavya iti 
syāc chrutilakṣaṇe niyatatvāt 
na tadīpsā hi 
naitad evam na hi pūtīkavyaktīnām īpsā pūtīkeṣu yat somasādṛśyam tan niyamyate tathā hi pūtīkavidhānaṃ dṛṣṭārtham asadṛśavidhāne 'dṛṣṭaṃ kalpyeta 
ato yasmiṃs tad apūtīkasadṛśe 'pi dravye bhavati tad grahītavyam na pūtīkasādṛśyam ādriyeteti 
mukhyādhigame mukhyam āgamo hi tadabhāvāt 
atha yatra vinaṣṭe śrute pratinidhim upādātuṃ prasthito mukhyam evopalabhate tatra kiṃ pratinidhim evopādadīta uta tam eva mukhyam iti 
kiṃ tāvat prāptam pratinidhim upādātavyaḥ iti evaṃ saṃkalpitavān asau pratinidhim upādadāna eva satyasaṃkalpo bhavati 
tasmāt pratinidhātavyam iti 
evaṃ prāpte brūmaḥ mukhyādhigame tam evopādadīta 
abhāve hi śrutasya anukalpaḥ pratinidhiḥ śrute hi sakalā vyaktayaḥ pratinidhau vikalāḥ 
atha yad uktam saṃkalpabhedadoṣa iti śruteṣv asau śiṣṭavigarhaṇāyāṃ vā 
pravṛtte 'pīti cet 
athāgnihotrādiṣu karmasu śrutadravyāpacāre pratinidhāv upātte kṛteṣu keṣucit saṃskāreṣu yadi tad eva śrutam upalabhyeta kiṃ śrutam upādīyeta uta tenaiva pratinihitena samāpayitavyam iti 
kiṃ prāptam śrutam upādīyeta pravṛtte 'pi 
tad uktam āgamo hi tadabhāvād iti 
tasmān na pratinidhātavyam iti 
nānarthakatvāt 
naitad evam yena hi khadirābhāve kadare paśur niyukto bhavati atha khadiram upalabhate pravṛtte 'rthe kiṃ khadireṇa kuryāt arthārthaṃ hi khadiropādānaṃ na khadiropādānārtham eva 
tasmān na śrutam upādīyeta 
dravyasaṃskāravirodhe dravyaṃ tadarthatvāt 
pravṛtte paśukarmaṇi yūpakāle 'sti mahat kadaraṃ dravyaṃ takṣaṇādisaṃskārakṣamam asti khadiradravyam anevaṃjātīyakam 
tatra kim upādeyam iti 
saṃskārā na parilopsyanta iti kadara upādīyeteti 
arthadravyavirodhe 'rtho dravyābhāve tadutpatter dravyāṇām arthaśeṣatvāt 
asti yūpakāle khadiralatā paśor aprāgalbhye na samarthāḥ kadaradravyaṃ tu tatsamartham 
tatra saṃdehaḥ kim upādeyaṃ khadiradravyam uta kadaradravyam iti 
khadiradravyam ity āha tad dhi śrutam tadupādānaḥ śāstravihitaṃ karoti pratinidhāv aśrutakārī syāt 
tasmān na pratinidhātavyam iti 
evaṃ prāpte brūmaḥ arthadravyavirodhe 'rthaṃ praty ādartavyam tadarthaṃ hi dravyopādānaṃ niyojanāt aprāgalabhyaṃ paśor bhaviṣyatīti na dravyam evopādīyeteti kadaram upādadāno dravyaśrutiṃ bādhate 
arthaṃ tv anugṛhṇāti khadiralatām upādadāna ubhayaṃ bādhate 
tasmāt kadaradravyam upādeyam dravyābhāve hi tadutpattiḥ pratinidher utpattir uktā dravyāṇy arthaṃ prati śeṣabhūtāni 
vidhir apy ekadeśo syāt 
api vārthasya śakyatvād ekadeśena nirvartetārthānām avibhaktatvād guṇamātram itarat tadarthatvāt 
api veti pakṣavyāvṛttiḥ 
ekadeśena vrīhīṇāṃ pradhānamātraṃ nirvartayitavyam 
kutaḥ arthasya śakyatvāt yo 'trārthaḥ yena kāryaṃ tat tāvat nirvartyate śeṣakāryāṇi yadi na śakyāni nāṅgānurodhena pradhānasya guṇo bādhitavyaḥ 
tad dhy aṅgam yat pradhānasyopakaroti na yad apakāre vartate 
tatra ca śeṣakāryāṇi kriyamāṇāni pradhāne vrīhitvaṃ guṇaṃ vihanyuḥ 
vrīhitvaṃ ca pradhāne sākṣād aṅgabhūtaṃ śrūyate vrīhibhir yajeteti 
tasmān na teṣv anurodhaḥ kāryaḥ asati hy aṅgapradhānavibhāga etad evaṃ syāt asti hy asau 
tasmān na pratinidhir iti 
tathā cānyārthadarśanam api bhavati tad eva yādṛk tādṛg hotavyam iti 
śeṣād dvyavadānanāśe syāt tadarthatvāt 
darśapūrṇamāsayoḥ śrūyate yadāgneyo 'ṣṭākapālo 'māvāsyāyāṃ paurṇamāsyāṃ vācuyato bhavati iti 
tatra yadi dvyavadānamātram uddhṛtaṃ vyāpadyate kiṃ śeṣāt punar avadeyam neti bhavati saṃśayaḥ 
kiṃ prāptam 
dvyavadānanāśe śeṣāt punar avadeyam 
kutaḥ tadarthatvāt agnyarthaṃ hi tad dhaviḥ agnaye yāgo nirvartayitavya iti tadavadāne vinaṣṭe yāgaḥ kartavya evāvatiṣṭhate prayojanaṃ ca yāgena 
sa cāgneyena kriyamāṇaḥ śruta evābhinirvartito bhavatīti kim iti na kriyeta 
tasmāc cheṣād avadātavyam iti 
nirdeśād vānyad āgamayet 
atha vānyad dhavir āgamayen na śeṣād avadātavyam 
kutaḥ 
nirdeśāt nirdeśo hi bhavati madhyāt pūrvārdhād avadeyam iti dvyavadānaṃ ca homasaṃbaddham dvyavadānaṃ juhotīti 
tatrānyac chiṣṭaṃ madhyasya pūrvārdhasya viśeṣaṇārtham 
yac ca tad dhomasaṃyuktaṃ tadvinaṣṭam tac cheṣeṇa kriyamāṇam amadhyenāpūrvārdhena ca kṛtaṃ syāt 
nanv avatte yac chiṣṭaṃ tato madhyāt pūrvārdhāc ca grahīṣyate 
ucyate kṛtsnasya yat madhyaṃ pūrvārdhaṃ ca tac coditam na itarasya 
apara āha śeṣanirdeśād iti nirdiśyate hi tac chiṣṭam aparebhyaḥ śeṣakāryebhya iti 
tan nopapadyate na hi tāni śeṣakāryāṇi havīṃṣi prayojayanti na cānivṛttaprayojanaṃ havir anyatra pratipādyam 
tasmān nāyam arthaḥ 
api vā śeṣabhājāṃ syād viśiṣṭakāraṇatvāt 
atha sviṣṭakṛd artham avattaṃ yadi vinaśyati tatra kiṃ śeṣād avadeyam uta neti 
kiṃ prāptam punaḥ śeṣād avadeyam iti 
kutaḥ nātra kṛtsnasyottarārdhād avadīyate 
kasya tarhi saṃnihitasya sati hi prayojane saṃnihitasyāvadeyam iti tasmād avadīyamāne śrutaṃ kṛtaṃ bhavati 
tasmāt śeṣād avadeyam iti 
nirdeśāc cheṣabhakṣo 'nyaiḥ pradhānavat 
sto darśapūrṇamāsau tatra bhakṣāḥ prāśitracaturdhākaraṇaśaṃyuvākakālāḥ 
teṣu saṃdehaḥ kim anya eva teṣāṃ bhakṣayitāraḥ uta prakaraṇagatā iti 
kiṃ prāptam śeṣabhakṣo 'nyair aprakaraṇasthaiḥ kartavyaḥ 
kutaḥ nirdeśāt nirdiśyante hy adhvaryādaya iḍābhakṣe yajamānapañcamā iḍāṃ bhakṣayantīti 
sarveṣu bhakṣayitṛṣu prāpteṣu parisaṃkhyānārtho nirdeśaḥ kriyate 
iḍām evaite bhakṣayeyur iti yathāgneyo 'ṣṭākapāla iti sarvasminn avayavini yāgāniyame prāpte dvyavadānamātraṃ śrūyate vidhir vā na prāptatvāt nānuvādo 'narthakatvāt parisaṃkhyā tv arthavattāya evam eṣāṃ parisaṃkhyeti 
api ca yadi prakṛtā eva bhakṣayeyuḥ aśvamedhe doṣaḥ syāt bahutvād bhakṣāṇām bhakṣayanto mriyeran 
sarvair vā samavāyāt syāt 
sarvair vā prakṛtair eva bhakṣyeta 
tad dhi bhakṣaṇaṃ puruṣasaṃskārārtham puruṣāḥ saṃskṛtāḥ pracariṣyantīti 
teṣu vinigamanāyā abhāvād yāvantaḥ prakaraṇe samavetāḥ te sarve bhakṣayeyur iti 
nirdeśasya guṇārthatvam 
pradhāne śrutilakṣaṇam 
yat tu dvyavadānamātraṃ pradhāne nirdiśyate tad vacanaprāmāṇyāt parisaṃkhyānārtham 
na hi tatra kasyacid apūrvasya vidhiḥ iha yajamāno vidhīyate vidhiparisaṃkhyāsaṃśaye vidhir jyāyān 
tatra svārthe śabdaḥ parisaṃkhyāyāṃ trayo doṣāḥ svārthahānam asvārthaparigrahaḥ prāptabādhaś ceti 
tasmāt prākṛtā eva bhakṣayeyur iti 
arthavad iti cet 
atha yad uktam aśvamedhe virodhaḥ syāt bahutvād bhakṣāṇām iti tat parihartavyam 
na codanāvirodhāt 
aśvamedhe na sarvaṃ bakṣayiṣyanti arthāt sarvaṃ bhakṣayanto 'śvamedhaṃ na samāpayeyuḥ 
tatrāśvamedhaśrutiḥ pratyakṣā sā virudhyamānā codakaprāptaṃ sarvabhakṣaṇaṃ bādhate 
prakṛtau tu na virodhaḥ 
tasmāt sarvaṃ prakṛtā bhakṣayeyur iti 
arthasamavāyāt prāyaścittam ekadeśe 'pi 
na tv aśeṣe vaiguṇyāt tadarthaṃ hi 
tuśabdaḥ pakṣaṃ vyāvartayati 
nāśeṣe bhinne prāyaścittaṃ syāt 
vinaṣṭasaṃskārārthaṃ hi prāyaścittam 
kutaḥ 
etad bhedanavatā prayojanam asti na homena tena saṃskṛtena prayogaḥ kariṣyanta iti prāyaścittaṃ kriyate 
na ca tena cūrṇīkṛtena prayogaḥ śakyate kartum 
tasmāt prāyaścittam anarthakam 
ekadeśabhinnena tu saṃskṛtena śakyate prayogaḥ tasmād ekadeśabhinne prāyaścittaṃ syād iti 
syād vā prāptanimittatvād ataddharmo nityasaṃyogān na hi tasya guṇārthenānityatvāt 
guṇānāṃ ca parārthatvād vacanād vyapāśrayaḥ syāt 
asti vacane na guṇo guṇārtho bhavitum arhati prakaraṇataḥ sarvaṃ pradhānārtham 
bhinnam api homo 'pi na ca bhinnam ādhārabhāvenopadiśyate 
bhinnasyādhārabhāve hi na homāntaraṃ vidhīyeta 
pradhānasyaiva hi tadā bhinno guṇa iti gamyate 
tatrāhavanīyasaṃyogo bādhyeta 
vacanād vikalpa iti cet 
na nimittatvena saṃbhavāt homasya ca śrutyā vihitatvāt 
yadā homo vidhīyate tadā śrutyā yadā bhinno guṇaḥ tadā vākyena 
tasmān nādhāro bhinnaḥ 
yady ucyeta nimittapakṣe 'pi na homāntaram prakṛtasyaiva homasya nimittaṃ vidhīyeteti 
tan na anupādīyamānaṃ hi nimittam ity ucyate 
yadi hi vidhīyeta nimittam eva tan na syāt 
yadi ca yasyāpi nimittaṃ so 'py uddiśyeta tatra dvayor uddiśyamānayoḥ saṃbandha eva na syāt 
na cātra bhedanaṃ kuryād iti vidhīyate 
bhedane nirvṛtte yad anyac chrūyate tad vidhīyate 
bhedārtham iti cet 
śeṣabhūtatvāt 
na bhedanasya śeṣabhūtaṃ yujyate na tat saṃdhātuṃ śakyate homena mantreṇa vā 
mṛdāpi saṃdhīyamānasya bhinnabuddhir naivāpeyāt 
anarthakaś ca sarvanāśe syāt 
sarvanāśe ca śrūyate bhinnaṃ kapālam apsu pravahantīti tatrānarthakaḥ saṃskāraḥ 
nanu tata uddhṛtyopadhāyiṣyate 
neti brūmaḥ anyad upadadhātīti hy āmananti 
tasān naimittikaṃ karmāṅgaṃ bhinne juhotīti 
kṣāme tu sarvadāhe syād ekadeśasyāvarjanīyatvāt 
darśanād vaikadeśe syāt 
na caitad asti sarvadāhe prāyaścittam iti ekadeśe kṣāyati bhavitum arhati 
nimittaṃ hy upasaṃprāptaṃ kṣāṇaṃ nāma 
ekadeśakṣāṇam api kṣāṇam eva 
yadi tatra na kriyate śrutaṃ na kriyeta 
na caitad yuktam 
api ca darśayati yadā tad dhaviḥ saṃtiṣṭheta athaitad eva havir nirvaped iti tenaiva haviṣā saṃsthānaṃ darśayati 
tat sarvakṣāṇe nāvakalpate 
tasmād ekadeśa eva kṣāyati prāyaścittam iti 
anyena vaitac chāstrād dhi kāraṇaprāptiḥ 
vāśabdaḥ pakṣaṃ vyāvartayati 
na caitad asti yad uktam ekadeśe 'pi kṣāyati prāyaścittam iti kiṃ tarhi 
kṛtsnakṣāma eva prāyaścittam 
upasaṃprāptaṃ hi nimittam yac chāstroktaṃ puroḍāśau kṣāyata iti kṛtsnasya kṣātir nāvayavasya 
na caikadeśakṣāme tasyāvarjanīyatvāt 
atha yad uktam kṣāmeṇa haviṣā samāptir dṛśyate yadā tad dhaviḥ saṃtiṣṭheteti 
ucyate saṃsthāne nimitte prāyaścittam 
yadāpy anyenāpi haviṣā tat saṃsthāpyate tadāpi prāyaścittam iti na doṣaḥ 
taddhaviḥśabdān neti cet 
evaṃ ced ucyate anyena haviṣā yadā saṃsthāpyata iti 
naivam 
taddhaviḥśabdāt taddhaviḥśabdo 'tra bhavati 
yadā taddhaviḥ saṃtiṣṭheteti 
atrānyena haviṣā saṃsthāpyamāne taddhaviḥśabdo nāvakalpyeteti 
syād anyāyatvād ijyāgāmī haviḥśabdas talliṅgasaṃyogāt 
syād ijyāgāmī haviḥśabdaḥ 
taddhaviḥ saṃtiṣṭheta taddhaviṣka karma saṃtiṣṭheteti 
nanu mukhyābhāve gauṇo gṛhyate nānyatheti 
ucyate mukhyābhāva evāyam 
katham 
yadā saṃtiṣṭheta tat karma tena haviṣeti vākyaṃ bhidyeta 
avācakaṃ ca syāt 
karmaiva hi saṃtiṣṭhate na haviḥ tena nimittam 
tad dhavir ity anuvādaḥ 
anuvādaś ced anyahaviṣke 'pi karmaṇi saṃsthite prāyaścittam iti gamyate 
kathaṃ punar haviḥśabdaḥ karmaṇi vartata iti 
talliṅgasaṃyogāt haviḥsaṃbaddhaṃ karma haviḥśabdena haviḥsaṃbandhād avagamyate yathā prasahyakāritayā devadattasaṃbaddhayā lakṣyate siṃhaḥ 
evaṃ haviṣāpi karma lakṣyate 
tasmāt kṛtsnakṣāme prāyaścittam iti 
yathāśrutīti cet 
tatra brūmaḥ ubhayor iti 
kutaḥ 
yathāśruti bhavitum arhati yad yac chrūyate tad avagamyate 
ubhayoś cārtau śrūyate śrūyamāṇaṃ ca vivakṣituṃ nyāyyam itarathā yāvad eva havir iti tāvad evobhayaṃ havir iti syāt 
tasmād ubhayor ārtyāṃ pañcaśarāva iti 
na tallakṣaṇatvād upapāto hi kāraṇam 
naitad evam 
upapāto hy ārtisaṃbaddhaṃ dravyam tatkāraṇam 
tasya lakṣaṇaṃ havir ārtiḥ tad vyastaṃ samastaṃ ca nimittam 
na hy ubhayaśabdena śakyaṃ viśiṣṭum viśiṣyamāṇe hi vākyam bhidyeta haviṣa ārtau pañcaśarāvaḥ 
sa cobhayasya haviṣa iti 
nanu havir ārtisaṃbandho 'pi vākyenaiva 
ucyate ārtinirvṛttir api tatra gamyate 
sā ca śrutyā havir ubhayasaṃbandhe 'tyantaṃ śrutir avahīyate 
tasmān na tatsaṃbandho nirvartyamāno nirdiśyata iti 
kathaṃ tarhy ubhayaśabdaḥ 
ubhayam iti nityānuvādaḥ ekasminn apy ārte 'parasminn api 
tasmād uktaṃ yasyobhayaṃ havir ārtim ārcched iti 
atha kasmān na padadvayaviśiṣṭārtir nimittaṃ pratīyata iti yasyobhayaguṇaviśiṣṭaṃ havir ārtim ārcched iti 
atrocyate kathaṃ tāvad bhavān manyate viśiṣṭenārthena viśiṣṭārtir nimittam iti 
āha viśiṣṭārthasya saṃnidhānād viśiṣṭo 'rtha ārtisaṃnihitaḥ 
kiṃ punaḥ syāt yady evaṃ bhavet 
tata ubhayaviśiṣṭārtir nimittam iti gamyate 
atrocyate idaṃ tāvad devānāṃpriyaḥ praṣṭavyaḥ 
yasyāpi hi viśiṣṭārtha ārtisaṃnihito bhavati 
kiṃ tasyāviśiṣṭo daṇḍaiḥ parāṇudyate 
kim ato yan na parāṇudyate 
etad ato bhavati aviśiṣṭagatāpy ārtir nimittaṃ pañcaśarāvasya bhavati 
nanūbhayaśabdo havir viśekṣyati 
na haviḥśabdenāsaṃbadhyamānas tan na śaknoti viśeṣṭum 
ānantaryāt saṃbhantsyate tarhi tathāpi na samarthaḥ 
na hy asau nivṛttiṃ prayojayati 
āha viśeṣavacanatvāt tannirvartako bhaviṣyati yathā śuklā gaurānīyatām iti 
na evam abhihite kṛṣṇām ānayanti 
śuklaśabda enāṃ gāṃ kṛṣṇādibhyo nivartayati 
api cobhayaśabde haviṣā saṃbadhyamāne 'pi naivobhayaviśiṣṭārtiḥ pratīyate 
kiṃ kāraṇam 
haviṣobhayaśabdaḥ saṃbadhyate 
nārtim ārcched ity anena padena 
tatra saṃnihite 'py ubhayaśabde haviḥśabdasya yāvānarthaḥ tāvataivārtiḥ saṃbadhyate 
aviśiṣṭaś ca tatrārthaḥ 
tasmān nobhayaviśiṣṭārtir nimittam iti 
athocyate ārtiviśiṣṭena haviṣobhayasya saṃbandha iti 
tad api nopapadyate 
na hy ārtim ārcched iti havir viśeṣaṇatvenopādīyate 
kiṃ tarhi 
pañcaśarāvasya nimittatvena havir ārter ubhayapañcaśarāvasaṃbandhe yaugapadyenābhyupagamyamāne vākyaṃ bhidyeta 
atha havir ākṛtilakṣitena saṃbaddhaṃ ārcched iti punar havir viśiṣṭenobhayaśabdena saṃbadhyeta 
tathāpi vākyaṃ bhidyeta 
tasmān nobhayaviśiṣṭārtir nimittam 
atha yad dhavirākṛtikaṃ tad ubhayam iti tato nārtir haviṣā viśeṣyate 
haviṣāviśiṣyamāṇāyam artāv ubhayaśabdo havir viśekṣyatīti naitad avakalpate 
katham iti 
evaṃ kila viśeṣyeta yad dhavirākṛtikam ubhayam iti tatra punar vaktavyam yad dhavirākṛtikam ubhayam tac ced ārtam iti 
kathaṃ tena viśiṣṭenārtiḥ saṃbadhyeteti na punar ubhayahaviḥśabdau cārtiviśeṣaṇārtham uccāryeyātām 
atha punaruccāraṇaṃ na kriyate tathā yady api haviḥśabdas tantreṇārtyubhayāśrayalakṣaṇārthaṃ noccāryeta 
aviśiṣṭam ārter lakṣaṇaṃ syāt aviśiṣṭam ubhayasya 
viśiṣṭe iṣṭe punaruccāraṇaṃ kartavyam 
tatra vākyabhedaḥ 
evam ubhayaśabdo yady ārcchatinā saṃbadhyeta na havirviśiṣṭaṃ syāt tatrāviśiṣṭasya haviṣa ārtir nimittam syāt 
atha haviḥśabdena saṃbadhyeta punarārtisaṃbandhārthaṃ haviḥśabdasahitam uccāryeta tac caitad iti vā sarvanāmnā nirdiśyeta tatra sa eva vākyabhedaḥ 
upādeyatve punar nānyonyaviśeṣaṇatvena prayojanam 
dvayam apy ārtiṃ viśeṣṭum uccāryeta 
tatra nānyataraviśiṣṭārtir nimittaṃ bhaviṣyati 
lakṣaṇatve tv anyataraviśiṣṭā bhavatīty eṣa viśeṣaḥ 
homābhiṣavabhakṣaṇaṃ ca tadvat 
jyotiṣṭome śrūyate havirdhāne grāvabhir abhiṣutyāhavanīye hutvā pratyañcaḥ paretya sadasi bhakṣān bhakṣayantīti 
tatrānyena vacanenābhiṣava uktaḥ yajatinā homaḥ 
tau tāvan na vidhīyate na ca tayoḥ kramaḥ 
arthād eva hi sa prāptaḥ 
tasmād ekakartṛkaṃ homābhiṣavābhyāṃ bhakṣaṇaṃ vidhīyate 
abhiṣave kṛte home ca tatkartṛbhiḥ bhakṣaṇaṃ kartavyam iti 
tatraiṣa saṃdehaḥ 
kim ubhayaṃ yaḥ karyāt sa eva bhakṣayet utānyatareṇāpi bhakṣaṇam iti 
kim prāptam 
homābhiṣavabhakṣaṇaṃ ca tadvat tadvad eva syāt yadvad dhaviṣa ārtiḥ 
katham 
naitad evaṃ saṃbadhyate abhiṣutya tato hutvā tato bhakṣayed iti 
nānenābhiṣavasya homasya ca kramaḥ kīrtyate abhiṣutya ye juhvati te bhakṣayantīti 
vākyaṃ hy evaṃ bhidyeta abhiṣutya bhakṣayanti hutvā bhakṣayantīti 
tasmād dhomābhiṣavayoḥ paraspareṇa saṃbandho nāstīty ekenāpi bhakṣaṇaṃ saṃbadhyeta 
apareṇāpi abhiṣutya bhakṣayantīti 
tasmād anyatareṇa nimittena bhakṣaṇaṃ bhavatīti 
ubhābhyāṃ vā na hi tayor dharmaśāstram 
punarādheyamodanavat 
agnihotre śrūyate yasyobhāv anugatāv agnī abhinimlocet yasya vābhyudiyāt punarādheyam eva tasya prāyaścittir iti 
tatra saṃdehaḥ 
kim anyatarānugamane punarādheyam utobhayānugamana iti 
kiṃ prāptam 
punarādheyamodanavat syāt yathā pañcaśarāvo 'nyatarasyārtau bhavati 
evaṃ punarādheyam anyatarānugamane bhavitum arhati vākyabhedaprasaṅgād iti yatheha yakṣye iha sukṛtaṃ kariṣyāmīty evam evābhisaṃbandha iti 
dravyotpatter vobhayoḥ syāt 
dravye vinaṣṭe tasyaiva dravyasyotpattir atra prāyaścittam 
tasya dṛṣṭaṃ prayojanam kathaṃ dravyaṃ bhaved iti punarādhānaṃ kriyate tatraiṣa dharmaḥ dvāv agnī sahotpadyete na pṛthaktvena 
tatrānyatarānugamane na śakyata eka evādhātum 
viguṇaṃ syāt 
atha dvitīyam apy ādadhīta 
sa yadi tāvad āhavanīyaḥ 
tatrāhavanīyo 'nyo homārtho vidyata eveti na sa homāya syāt 
yaś ca homārtham utpādyate sa āhavanīyaḥ yata eṣa saṃskāraśabdaḥ saṃskāraśabdaś caikenāpi saṃskāreṇa vinā na bhavati 
eṣo 'pi ca saṃskāraḥ yad dhomārthatā yad āhavanīye juhotīti śrūyate tad ekasminn anugate ekasminn ādhīyamāne vaiguṇyam dvayor api hi vaiguṇyam eva 
tasmān naikasminn anugate punarādheyam aśakyatvād iti 
pañcaśarāvas tu dravyaśruteḥ pratinidhiḥ syāt 
codanā vā dravyadevatāvidhir avācye hi 
nimitte vā yajatiḥ karmānataram dravyadevatāvidhiḥ 
dravyadevatam iha śrūyate pañcaśarāvam aindraṃ kuryād iti 
itarathā hy aindram iti pramādapāṭho 'vagamyeta 
aindramāhendrayor vāyathārthānuvāda aindram iti syāt 
avācye hi te devate aindraśabdenendro mahendraś ca na śakyo 'nuvaditum 
viśeṣaṇatve vākyabhedaḥ 
nanu śrutir balīyasīty uktam 
satyam evam kiṃ tv itarasmin pakṣe bādhyatetarāṃ śrutiḥ aindraśabdasyātantratvāt 
sa pratyāmanet sthānāt 
aṅgavidhir vā nimittasaṃyogāt 
aṅgaṃ vaitad vidhīyate 
haviṣy ārtau nimitte yāgaḥ śrūyate tatra trayam āpatati 
yad vā nimitte svatantraṃ kalpyaṃ phalam yad vāmāvāsyāyā yat kāryaṃ tad asya yad vā tasyāṅgam iti 
svapradhānaṃ tāvan na kalpyatvāt phalasya 
nāmāvāsyāyāḥ kārye 
kiṃ kāraṇam 
aśravaṇāt naivaṃ śrūyate tasyāḥ kārye vartata iti kartavyopadeśenāpi nānyatamādhyavasānaṃ triṣv eṣu pakṣeṣu teṣu ca pakṣeṣu vivakṣiteṣu kartavyopadeśo 'vakalpyate 
viśvajittvapravṛtte bhāvaḥ karmaṇi syāt 
etad āmnāyate sarvābhyo vā eṣa devatābhyaḥ sarvebhyaḥ pṛṣṭhebhyaḥ ātmānam āgurate yaḥ sarvatrāyāgurate viśvajitātirātreṇa sarvapṛṣṭhena sarvavedasadakṣiṇena yajeta sarvābhya eṣa devatābhyaḥ sarvebhyaḥ pṛṣṭhebhyaḥ ātmānaṃ niṣkrīṇīta iti 
sarvatrāgoraṇe nimitte viśvajic chrūyate 
tatra saṃdehaḥ 
kiṃ sarvatrāgūrya yaḥ sarvatraṃ prayuṅkte tasya viśvajit uta yo na prayuṅkte tasyeti 
kiṃ tāvat prāptam 
yaś ca prayuṅkte yaś ca nety aviśeṣāt 
athavā prayuñjānasya 
kutaḥ 
nimitte karmāṅgam evaṃjātīyakam ity uktam 
tad aprayujyamānasya katham aṅgaṃ syād iti 
niṣkrayavādāc ca 
evaṃ tatra śrūyate sarvābhyo vā eṣa devatābhyaḥ sarvebhyaḥ pṛṣṭhebhya yad ātmānaṃ niṣkrīṇīta iti 
niṣkrayadvāreṇa ca saṃstavaḥ pravṛtte na yujyate 
tasmād apravṛtte viśvajid iti 
atha kasmān naivam abhisaṃbandhaḥ kriyate 
āgūrya satrāya viśvajitā yajeteti 
viśvajitaḥ satrasya ca saṃbandho vijñāyeta āgoraṇavelāyām iti 
naivam āgoraṇaviśeṣaṇaṃ hi satraṃ satraviśvajitsaṃbandhe vyavahitakalpanā syāt 
śrutiś ca puruṣeṇa viśvajitaṃ saṃbandhayati viśvajitā yajeta puruṣa iti na satreṇa 
satrasya viśvajid yāga iti āgūryeti ca 
evaṃ śravaṇam arthavad bhavati 
satrāṅgatve tv arthaprāptaṃ na vaktavyam 
na ca āgūrya yajetety āgoraṇānantaryaṃ śakyaṃ vidhātum 
aśabdārtho hi tadāśrīyeta samānakartṛkatā hi śabdavatī pūrvakālabhāvasya cārthaprāptatvān na vaktavyatā 
tasmād āgūryety atraiva viśvajitaḥ saṃbandhaḥ 
sa cet āgūrya na satreṇa yajeta tasya viśvajid iti 
vatsasaṃyoge vratacodanā syāt 
kālo votpannasaṃyogād yathoktasya 
yathoktasya vacanāntareṇa prāptasya kālo 'yaṃ vidhīyate 
kutaḥ 
utpannasaṃyogāt utpannasaṃyogo 'yaṃ vratasya notpattisaṃyogaḥ 
katham 
amāṣamamāṃsaṃ bahusarpiṣkaṃ vrataṃ vratayantīti vihitaṃ pūrvaṃ vratam 
aprajñātaś ca kālaḥ 
tasmāt kālavidhir iti 
arthāparimāṇāc ca 
na ca śakyo 'trārthaḥ parimātum vatsena vratam upayantīti kiṃ vatso 'tra vratayitavya evaṃ vatsena vratam upagataṃ bhavati kiṃ vatsena hastasthānīyena vratayitavyam ity evaṃ tad upetaṃ bhavati uta vatsaṃ saṃnidhāya tad upeyād iti 
naiva vyavatiṣṭhate śāstrārthaḥ 
karaṇaṃ hy etan nirdiṣṭam netikartavyatā 
etāvad uktam vatsasādhanaṃ vrataṃ kuryāt 
katham ity etad aviśeṣākāṅkṣam evāvatiṣṭheta 
naivārthaḥ paricchidyate vrate kiṃ vatsena kriyata iti 
athavā yad vā tad veti 
tathā vatso vratena saṃbadhyamāna iṣṭaḥ syāt aparārthatām āpadyeta parārthatāṃ cāsya dyotayati vibhaktis tṛtīyā 
sādhakatame hi sā bhavati 
tasmād api kālārthaḥ saṃyogaḥ 
vatsas tu śrutisaṃyogāt tadaṅgaṃ syāt 
kālas tu syād acodanā 
kālas tv eṣa nirdiśyate na vatso 'ṅgaṃ vidhīyate 
naiṣa codanā barhiṣā vai paurṇamāse vratam upayanti 
vatsenāmāvāsyāyām iti 
katham avagamyate 
vidhinaikavākyatvāt parastāc ca vidhiḥ samāmnāyate purā vatsānām upākartor daṃpatī aśrīyatām iti 
yady eṣo 'pi vidhiḥ syāt vākyam bhidyeta 
anuvādaś ca tathābhūtasyārthasya bhavati 
na ca vatsāṅgatā aprāptā aprāptas tu kālaḥ 
anarthakaś ca karmasaṃyoge 
na ca śakyo vatso 'tra vratayitum karmasaṃyoge vatsena nārthaḥ śakyate kaścit kartum 
tasmād api na vatso 'ṅgam 
avacanāc ca svaśabdasya 
na caitad ucyate viśvasya śrapitaṃ vatsaṃ vratayiṣyata iti 
na ca asyārthasya svaśabdaḥ śrūyate 
vatsa ity ākṛtiśabdo māṃse na vartate 
tasmād eṣa kāla iti 
kālaś cet saṃnayatpakṣe talliṅgasaṃyogāt 
kālārthatvād vobhayoḥ pratīyeta 
vāśabdaḥ pakṣaṃ vyāvartayati na saṃnayatpakṣa eva asaṃnayato 'py eṣa kālaḥ syāt 
kutaḥ 
kālārthatvāt na vatsāpākaraṇena vrate kiṃcit prayojanam asti 
kālena tu prayojanam yena ca tatra prayojanam sa lakṣyate 
kathaṃ punar vatsāpākaraṇaṃ kālārtham iti parārthatvāt 
payase hi te 'pākriyante tathā hi dṛṣṭārthatā bhavati itarathādṛṣṭārthatā syāt 
tasmān nopādeyatvena vatsāpākaraṇaṃ śrūyata iti 
yat tūktam talliṅgasaṃyogāt saṃnayatpakṣa eveti 
tan na asaṃnayato 'pi kālāhānāt 
yasyāpi na sāṃnāyyam tasyāpi vatsāpākaraṇam eva na syāt na tu vatsāpākaraṇakālo 'pi kālena ca naḥ prayojanam na vatsāpākaraṇena 
yathā śaṅkhavelāyām āgantavyam iti 
yasminn api grāme śaṅkho nādhmāyate tasminn api sa tathākālo 'stīti nāgamanaṃ parihāsyate 
evam ihāpy asaty api vatsāpākaraṇe tatkāle bhidyamāne vratam tasmin kāle na parihāsyata iti 
prastare śākhā śrayaṇavat 
kālavidhir vobhayor vidyamānatvāt 
atatsaṃskārārthatvāc ca 
na ca śākhayā prastarasyopakāro dṛṣṭaḥ kriyate 
kāṣṭaṃ dahyamānasya tṛṇasya nopakāre vartate 
tṛṇaṃ tu kāṣṭhasyopakuryāt 
tasmān na śākhā prastarārthā 
tasmāc ca viprayoge syāt 
kiṃ bhavati prayojanam yadi prastarasya guṇabhūtā tathāpi prastaraprahārakāle śākhā pratipādyata iti 
ucyate yadi prastarasya prahriyamāṇasyāṅgabhūtā śākhā tato vinā prastareṇa na prahartavyā bhavati 
athāṅgabhūtā vināpi prastareṇa prahartavyā 
asmābhir uktaṃ prastarakāle prahartavyeti tasmāc ca viprayoge syāt tasmād eva kāraṇāt prastaraviprayoge 'pi śākhāyāḥ praharaṇaṃ syād iti 
upaveṣaś ca pakṣe syāt 
abhyudaye kālāparādhād ijyācodanā syāt yathā pañcaśarāve 
idam āmananti vi vā enaṃ prajayā paśubhir ardhayati vardhayaty asya bhrātṛvyam yasya havir niruptaṃ purastāc candramā abhyudeti tredhā taṇḍulān vibhajet ye madhyamāḥ syuḥ tān agnaye dātre puroḍāśam aṣṭākapālaṃ nirvapet ye sthaviṣṭhās tān indrāya pradātre dadhaṃś carum ye kṣodiṣṭāḥ tān viṣṇave śipiviṣṭāya śṛte carum iti 
tatra saṃdehaḥ 
kiṃ kālāparādhe yāgāntaram idaṃ codyate uta teṣv eva prakṛteṣu karmasu nimitte devatāpanayana iti 
apanayo vā vidyamānatvāt 
devatāpanayo vā 
kutaḥ 
vidyamānatvāt vidyante hi karmāṇi prakṛtāni teṣu vidyamāneṣu punar devatāsaṃbandho haviṣo nopapadyate 
yasyānupapattyā yāgaḥ kalpyeta 
tasmān na yāgāntaram teṣv eva haviḥṣu devatāntarāṇi vidhīyante 
tadrūpatvāc ca śabdānām 
devatāpanayasarūpāś cāmī śabdā bhavanti ye madhyamāḥ teṣāṃ devatāntaraṃ vidhīyate 
tatra dravyaṃ prāptam aprāptā devatā vidhīyate 
kathaṃ punar devatāvidhānārthe nānekaguṇvidhānadoṣo jāyeteti 
ucyate naivātrāneko guṇo vidhīyate kasmiṃścid vākye 
taṇḍulān vibhajed ity atra tāvad vibhāgamātraṃ vidhīyate 
anyat sarvam anūdyate tasmād adoṣaḥ 
ye madhyamāḥ teṣām agnir devatā vidhīyate anyat puroḍāśādy anūdyate 
ye sthaviṣṭhāḥ teṣāṃ dadhisahitānām indro devatāsmin vākye vidhīyate 
tatrārthaprāpte śrapaṇe sati carutā saha saptamyarthenārthaprāptenaivāsmin vākye 'nūdyate 
ye kṣodiṣṭhāḥ teṣāṃ śṛtasahitānāṃ viṣṇuḥ śipiviṣṭo devatā vidhīyate anyat sarvam anūdyate 
tasmād adoṣaḥ 
ātañcanābhyāsasya darśanāt 
apūrvatvād vidhānaṃ syāt 
atha yad uktam yathā paśukāmeṣṭyāṃ karmāntaram yaḥ paśukāmaḥ syāt so 'māvāsyām iṣṭvā vatsān apākuryād iti 
tat parihartavyam 
tatrocyate yuktaṃ yat tatra karmāntaravidhānam 
kutaḥ 
apūrvatvāt na tatra kaścit pūrvaprāpto yāgo vidyate so 'māvāsyām iṣṭveti hi parisamāpte tasminn idam ārabhyate 
tatra dravyadevatāsaṃyukto nirvapatiśabdo nāntareṇotsargam dravyadevatayoḥ saṃbandho vidyata iti yajatiṃ gamayati 
na tv ihaivam iha hi yāgaḥ prakṛto gamyate tasminn eva vidyamānasya dravyasya devatāsaṃbandhamātraṃ vidhīyata iti na doṣo bhavati 
payodoṣāt pañcaśarāve 'duṣṭaṃ hītarat 
sāṃnyāyye 'pi tatheti cet 
evaṃ cet paśyasi sāṃnyāyye 'pi doṣaḥ 
tad api hy abhyudaye tatkālāpabhraṃśād duṣṭam iti 
na tasyāduṣṭatvād aviśiṣṭaṃ hi kāraṇam 
naitad evam pañcaśarāve hi duṣṭaṃ dravyam iha tādṛśam evāvatiṣṭhate 
nanu kālāpabhraṃśena duṣṭam 
na duṣyati aviśiṣṭaṃ hi kāraṇam 
abhyudaye prāyaścittavidhānaṃ duṣṭe 'py upapadyate kālāparādhe 'duṣṭe 'pi tat 
akāle hy abhipravṛttasya śakyate devatāvidhānam na tu vinaṣṭasya 
lakṣaṇārthā śṛtaśrutiḥ 
atha yad uktam na prakṛte dravye devatā śrūyate śṛte carum iti tatra bhavati vacanam na cābhyudayakāle śrapaṇaṃ kṛtam astīti tat parihartavyam 
atrocyate lakṣaṇārtheyaṃ śṛtaśrutiḥ dharmalakṣaṇārthā śṛte śṛtasahacaritadharmaka iti 
upāṃśuyāje 'vacanād yathāprakṛti 
tasminn evābhyudaye saṃśayaḥ 
kim upāṃśuyāge 'pi devatāpanayo bhaven neti 
kiṃ prāptam 
upāṃśuyājo yathāprakṛti syāt 
kasmāt 
avacanāt yathāmīṣu vacanam madhyamānām agnaye dātre puroḍāśāḥ sthaviṣṭhānām indrāya pradātre dadhani caruḥ kṣodiṣṭhānāṃ viṣṇave śipiviṣṭāya śṛte caru iti 
naitad upāṃśuyāje 'sti 
tasmāt sa yathādevataṃ syāt 
apanayo vā pravṛttyā yathetareṣām 
nirupte syāt tatsaṃyogāt 
asminn evodāharaṇe saṃśayaḥ 
kiṃ yadi nirupte 'bhyudayo 'vagamyate tadābhyuditeṣṭiḥ utānirupte 'pīti 
kiṃ prāptam 
nirupte 'vagate 'bhyuditeṣṭiḥ syāt 
kutaḥ 
tatsaṃyogāt nirvāpasaṃyogo hi bhavati yasya havir niruptam iti 
tasmād anirupte naitad vidhānam iti 
pravṛtte vā prāpaṇān nimittasya 
vāśabdaḥ pakṣaṃ vyāvartayati 
akāle tantrapravṛttimātre syād etad vidhānam 
prāptaṃ hi tāvaty eva nimittam yasya havir abhyudetīti havir grahaṇaṃ lakṣaṇatvena 
yasya havir abhyudetīti havir lakṣita udayo nimittam pravṛttaṃ havir lakṣayati nodāsīnam 
tasmāt havir abhyudetīty ucyamāne pravṛttaṃ havir abhyudetīti gamyate 
na hi tan niruptam ity etena śakyaṃ viśeṣayitum 
bhidyeta hi tadā vākyam 
yasya havir niruptam nāniruptam ity evam apekṣyamāṇe havir abhyudetīti na śakyate vidhātum 
tasmād anirupte 'pīṣṭir iti 
lakṣaṇamātram itaram 
atha yad uktam niruptasaṃyogo bhavati yasya havir niruptam iti lakṣaṇamātram etan niruptam iti 
kasmiṃścit padārthe tasya pravṛtta ity arthaḥ 
tathā cānyārthadarśanam 
anyārtho 'pi caitam arthaṃ darśayati sa yady agṛhītaṃ havir abhyudiyāt prajñātam eva 
tadaiṣā vratacaryā yat pūrvedyur dugdhaṃ dadhi havir ātañcanaṃ tat kurvanti pratimuñcanti vatsān tān eva tat punar apākurvanti tān aparāhṇe parṇaśākhayāpākaroti 
tad yathaivādeḥ prajñātam āmāvāsyaṃ havir evam eva tad yady u vratacaryāṃ vā nodāśaṃseta gṛhītaṃ vā havir abhyudiyād itarathā tarhi kuryāt etān eva taṇḍulān sakṛtphalīkṛtān iti agṛhīte haviṣy anyaṃ vidhiṃ bruvan gṛhīte 'py anirupte vābhyudaye prāyaścittaṃ darśayati 
anirupte 'bhyudite prākṛtībhyo nirvaped ity āśmarathyas taṇḍulabhūteṣv apanayāt 
vyūrdhvabhāgbhyas tv ālekhanas tatkāritvād devatāpanayasya 
tuśabdaḥ pakṣaṃ vyāvartayati 
vyūrdhvaṃ yā bhajante karma tābhyo nirvaped ity ālekhana ācāryo manyate sma 
kutaḥ 
tatkāritvād devatāpanayasya yasmād akāle tantrapravṛttikārito devatāpanayaḥ tasmād apanītā devateti vyūrdhvabhāgbhyo nirvaptavyāḥ 
vinirupte na muṣṭīnām apanayas tadguṇatvāt 
aprākṛtena hi saṃyogas tatsthānīyatvāt 
na prākṛtībhyo nirvaptavyam 
kābhyas tarhi 
vaikṛtībhyaḥ 
kutaḥ 
aprākṛtena devatāviśeṣeṇa saṃyogaḥ śrūyate nādhikṛtena tredhā taṇḍulān vibhajed iti prākṛtībhya ācchidya vaikṛtībhyo nirvaptavyo vidhīyate tā idānīṃ tatsthānīyāḥ 
tasmād vinirupte nivṛttā devatā anyāḥ anyāś copajātāḥ 
tasmād vaikṛtīnāṃ saṃyogena nirvāpaśeṣaḥ kartavya iti 
abhāvāc cetarasya syāt 
abhāvād itarasyārdhasya devatāsaṃyuktasya na nirvāpo bhavati devatāsaṃyuktaḥ 
yadi nirvāpo 'rdhaṃ anyadevatyo 'rdho 'py anyasyai devatāyai naiva nirvāpa itaradevatāko vetaradevatāko vā 
tasmāt tūṣṇīm eva nirvaptavyam avaśyam anyataratra saṃkalpabhedo bhavati 
sāṃnāyyasaṃyogān nāsaṃnayataḥ syāt 
abhyuhiteṣṭir evodāharaṇam 
tatra śrūyate dadhani caruṃ śṛte carum iti 
tatra saṃdehaḥ 
kiṃ saṃnayato bhavaty abhyudaye prāyaścittam utāviśeṣeṇeti 
kiṃ prāptam 
saṃnayato 'bhyudaye prāyaścittam 
kutaḥ 
sāṃnāyyasaṃyogāt saṃnyāyyasaṃyogo hi bhavati śṛte carum dadhani carum iti śṛtādyabhāvāt nāsaṃnayato bhavitum arhati vaiguṇyaṃ hi tathā syāt 
auṣadhasaṃyogād vobhayoḥ 
vāśabdaḥ pakṣaṃ vyāvartayati 
ubhayor api syāt na kevalasya saṃnayataḥ auṣadhasaṃyogāt ye madhyamā ye sthaviṣṭhā ye kṣodiṣṭhā iti bhavaty auṣadhasaṃyogaḥ sa ca śakyo 'saṃnayatāpīti 
tasmān nāsati kāraṇe 'saṃnayato nivarteta 
ubhayor api pakṣayoḥ prāyaścittam iti 
vaiguṇyān neti cet 
iti yad uktam asaṃnayato dadhnaḥ śṛtasya cābhāvāt tadadhikaraṇatā nāsti 
tasmād vaiguṇyaṃ tasmin pakṣa iti tat parihartavyam iti 
nātatsaṃskāratvāt 
sāmyutthāne viśvajitkrīte vibhāgasaṃyogāt 
idam āmananti yadi satrāya dīkṣitā atha sāmyut tiṣṭheran somam apabhajya viśvajitā atirātreṇa sarvastomena sarvapṛṣṭhena sarvavedasadakṣiṇena yajerann iti 
tatra saṃdehaḥ 
kiṃ krītarājakasyotthāne viśvajit uta pravṛttamātrasyeti 
kiṃ prāptam 
sāmyutthāne viśvajit krīte syāt 
kutaḥ 
vibhāgasaṃyogāt somam apabhajya viśvajitā yajerann iti 
ye hy akrīte rājany uttiṣṭanti teṣāṃ somavibhāgābhāvād vaiguṇyaṃ syāt 
tasmāt krītarājakā uttiṣṭhanto viśvajitaṃ kuryuḥ 
pravṛtte vā prāpaṇān nimittasya 
ādeśārthetarā śrutiḥ 
atha yad uktam akrīte rājany uttiṣṭhanto vibhāgābhāvād viguṇaṃ kuryur iti 
tat pratihartavyam 
atrocayate na vibhāgo vidhīyate 
bhidyeta hi tathā vākyam 
sāmyutthāne viśvajitā yajeran somasya tv apabhāgaṃ kṛtveti 
tenāpabhajyety anuvādaḥ 
katham prāptir iti cet 
arthād uttiṣṭhatāṃ vibhāgo bhavati dhanasya 
so 'yaṃ sarvadravyāṇāṃ vibhāgaḥ somavibhāgena lakṣyate somaṃ vibhajyānyāni ca dravyāṇīty ādeśārthetarā śrutir bhavati 
tasmāt krīte cākrīte ca rājany uttiṣṭhatāṃ viśvajid iti 
dīkṣāparimāṇe yathākāmyaviśeṣāt 
dvādaśāhas tu liṅgāt syāt 
dvādaśāha eva parimāṇam upādīyeta 
kutaḥ 
liṅgāt sāmarthyād ity arthaḥ 
kiṃ sāmarthyam 
dvādaśa rātrīr dīkṣito bhṛtiṃ vanvīteti nityavad āmnāyate na pākṣikam 
tad eva nityaṃ kurvan na śaknoty anyat parimāṇam upādātum 
tasmād dvādaśāha eva parimāṇaṃ niyamyeta anyāni parimāṇāni vikṛtau bhaviṣyatīti naiṣām ānarthakyam iti 
paurṇamāsyām aniyamo 'viśeṣāt 
gavāmayane śrūyate purastāt paurṇamāsyāś caturahe dīkṣerann iti 
tatra saṃdehaḥ 
kasyāḥ paurṇamāsyā iti 
kiṃ prāptam 
paurṇamāsyām aniyama iti 
kutaḥ 
aviśeṣāt nātra kaścid viśeṣavacanaḥ śabda upādīyate 
ānantaryāt tu caitrī syāt 
māghī vaikāṣṭakāśruteḥ 
vāśabdaḥ pakṣaṃ vyāvartayati 
na caitad asti caitrīti 
kiṃ tarhi 
māghīti 
kutaḥ 
ekāṣṭakāśruteḥ kraye hy ekāṣṭakāśrutir bhavati 
teṣām ekāṣṭakāyāṃ krayaḥ saṃpadyata iti 
tasmān māghyāḥ purastāc caturahe dīkṣitasyaikāṣṭakāyāṃ krayaḥ śakyate kartum na caityāḥ 
tad etat sāmarthyaṃ nāma liṅgam tat vākyasya bādhakaṃ bhavati 
tasmān māghī paurṇamāsīti 
anyā apīti cet 
iti cet paśyasi māghī paurṇamāsī evam ekāṣṭakāyāṃ krayaḥ saṃpatsyata iti 
tan na asarvā aṣṭamya ekāṣṭakāḥ dvādaśaikāṣṭakā iti tena na doṣaḥ 
na bhaktitvād eṣā hi loke 
naitad evam bhākto hy anyāsv aṣṭamīṣv ekāṣṭakāśabdaḥ 
eṣā hi mukhyā yā māghyāṃ vṛttāyām mukhyagauṇayoś ca mukhye saṃpratyayaḥ 
tasmān māghy eva paurṇamāsīti 
dīkṣāparādhe cānugrahāt 
yāṃ janāḥ pratinandanti rātrīṃ dhenum ivāyatīm 
saṃvatsarasya yā patnī sā no astu sumaṅgalī 
ity aṣṭakāyai surādhase svāheti yāsau māghy aṣṭamī tām ekāṣṭakāṃ darśayati 
utthāne cānuprarohāt 
utthāne cānuprarohaṃ darśayati 
tān uttiṣṭhata auṣadhayo vanaspatayo 'nuttiṣṭhantīti vasanta utthānaṃ darśayati 
tasminn oṣadhayo vanaspatayaś cottiṣṭhanti 
tasmād api sā niyamyate 
asyāṃ ca sarvaliṅgāni 
ārtaṃ vā ete saṃvatsarasyābhidīkṣante ya ekāṣṭakāyāṃ dīkṣanta iti 
ārtā yasmin kāle bhavanti sa ārtaḥ kālaḥ 
śītena cārtā bhavanti 
tasmān māghy aṣṭamy ekāṣṭaketi 
tathā vyastaṃ vā ete saṃvatsarasyābhidīkṣante ya ekāṣṭakāyāṃ dīkṣanta iti 
ayanaparivṛttir vyastaśabdenocyate 
tathā apo nābhinandanto 'vabhṛtham abhyavayantīti caitryāṃ dīkṣitā abhinandanto 'bhyaveyuḥ 
tasmād api māghī paurṇamāsīti 
dīkṣākālasya śiṣṭatvād atikrame niyatānām anutkarṣaḥ prāptakālatvāt 
idaṃ śrūyate tasmād dīkṣito na dadāti na pacati na juhotīti jyotiṣṭome samāmananti 
yadi tu daivān mānuṣād vā pratibalād dīkṣitākāla utkṛṣyate tatra saṃdehaḥ 
kiṃ dānahomapākānām utkarṣaḥ uta neti 
kiṃ prāptam 
anutkarṣaḥ niyatā hi dānahomapākāḥ yāvaj jīvam agnihotraṃ juhotītyevamādibhiḥ śrutibhis teṣām apavādaḥ yeṣv ahaḥsu sāṅgo jyotiṣṭomo vihitaḥ tāvanty ahāni muktvānyeṣv ahaḥsu kartavyāḥ 
jyotiṣṭomavidhānakālāt parato 'pratiṣiddhāḥ 
tasmāt kartavyāḥ prāpto hi teṣāṃ kāla iti 
utkarṣo vā dīkṣitatvād aviśiṣṭaṃ hi kāraṇam 
vāśabdāt pakṣo viparivartate 
yad uktam naiṣam utkarṣa iti naitad evam 
utkṛṣṭavyāḥ 
kutaḥ 
dīkṣitatvāt dīkṣitasya te pratiṣiddhāḥ na dīkṣito yasmin kāle 
lakṣaṇā hi evaṃ syāt yathā tu vayaṃ brūmaḥ tathā śrutiḥ kāraṇam 
prāk cāvabhṛthāt ayaṃ dīkṣita eva 
aviśiṣṭaṃ hi kāraṇam yad eva jyotiṣṭomavidhānakāle tad evātikrānte 'pi 
ubhayatra hi dīkṣitatvaṃ hi kāraṇam 
tasmāt teṣām utkarṣa iti 
tatra pratihomo na vidyate yathā pūrveṣām 
tatrotkṛṣyamāṇe jyotiṣṭome akṛteṣu homeṣu kiṃ parisaṃkhyāya homāḥ kartavyāḥ uta neti 
kiṃ prāptam 
parisaṃkhyāya homāḥ kriyeran 
kiṃ kāraṇam 
avaśyakartavyatayā hi te vihitā homāḥ 
atipannā api kartavyā eva 
tathā hy eṣām avaśyakartavyatā anugṛhītā bhaviṣyati 
pradhānamātraṃ tu niyatam nātra kālānurodhaḥ kartavyaḥ nadīvegasthānīyatvāt 
yady apy atikrāntāḥ kālāḥ atikrāntānāṃ parisaṃkhyāya pradhānamātrāṇi kartavyāni yathāvaśyakartavyaṃ bhuktibhṛtakadānādi yad atikrāntaṃ bhavati tat parisaṃkhyāya kriyate evam idam apīti 
evaṃ prāpte brūmaḥ tatra pratihomo na vidyate yathā pūrveṣām kartavyam akṛtvā kuryāt nākartavyam 
akartavyāś caite pratiṣiddhatvāt yathā pūrveṣām asati kālātikrame 'kṛtānāṃ na pratihomaḥ evam eṣām apīti 
kālaprādhānyāc ca 
kālaprādhānyaṃ ca bhavati nimittatvena tasya śrutatvāt 
tadabhāve vihitam eva na bhavati 
pradhānamātraṃ yady api niyamyeta tathāpi nimitte kāle 
sa ca nadīvegasthānīyaḥ kāle 'tikrāntaḥ ato na pratihomaḥ kartavya iti 
pratiṣedhāc cordhvam avabhṛthād eṣṭeḥ 
ūrdhvam avabhṛthād ā udavasānīyāyā iṣṭer ye homāḥ teṣv atipanneṣu daivena mānuṣeṇa vā pratibalena bhavati saṃśayaḥ 
kiṃ pratihomaḥ kartavyaḥ uta neti 
kiṃ prāptam 
kartavya iti unmuktadīkṣo hi sa tadā bhavati dīkṣāṇām unmocanārtho hy avabhṛthaḥ 
tasmāt kartavyāḥ te na kṛtā iti 
evaṃ prāpte brūmaḥ ūrdhvam avabhṛthāt ā udavasānīyāyā iṣṭeḥ atipannānāṃ na pratihomaḥ syāt 
kutaḥ 
pratiṣedhāt pratiṣedho hi bhavati etayā punarādheyasasmitayeṣṭyāgnihotraṃ hotavyam iti prāg udavasānīyāyāḥ homasya pratiṣedhaḥ 
yāvad udavasānīyotkṛṣyate tāvat pratiṣedhaḥ 
evaṃ śrutiḥ itarathā lakṣaṇā syāt 
tasmād akartavyāḥ te na kṛtā iti na syāt pratihoma iti 
pratihomaś cet sāyam agnihotraprabhṛtīni hūyeran 
prātas tu ṣoḍaśini 
ṣoḍaśisaṃsthe somo 'tipanneṣu homeṣu saṃdehaḥ kiṃ sāyam agnihotreṇeti uta prātar iti 
kiṃ prāptam 
sāyam agnihotreṇeti pūrvasminn adhikaraṇa uktam utsargeṇa sarvatraivam iti prāptam 
tathā prāpta ucyate prātas tu ṣoḍaśini ṣoḍaśisaṃsthe prātaragnihotrādīny atipannānīti prātaragnihotrād eva samārabhyānīti 
prāyaścittam adhikāre sarvatra doṣasāmānyāt 
prakaraṇe vā śabdahetutvāt 
prakaraṇa eva bhinne skanne vā prāyaścittam 
kutaḥ 
śabdahetutvāt tena prākṛtenārthena sahaikavākyatā eṣāṃ homānām 
tato homavato yāgasya pratyāyane prakṛto yajeteti śabdo hetuḥ 
evaṃ cet tadupakāreṇārthavān bhaviṣyatīti itarathā vinā vākyena phalaṃ kalpayitavyaṃ syāt 
tasmāt vākyaṃ phalābhāvenaiva bādhitam iti kṛtvā prakaraṇam anugṛhītavyam iti 
atadvikāraś ca 
na ca atadvikāro 'gnihotraṃ jyotiṣṭomo vā 
na darśapūrṇamāsavikāraḥ 
yadi tadvikāro bhavet tatrāpi skanne bhinne vā prāyaścittaṃ syād iti 
vyāpannasyāpsu gatau yad abhojyam āryāṇāṃ tat pratīyeta 
vibhāgaśruteḥ prāyaścittaṃ yaugapadye na vidyate 
prastotrudgātror udgātṛpratihartor vā yatrāpacchedaḥ 
kiṃ tatra prāyaścittaṃ syāt neti bhavati saṃśayaḥ 
kiṃ tāvat prāptam 
prāyaścittaṃ yaugapadye na vidyate 
kutaḥ 
vibhāgaśruteḥ vibhakte 'pacchede prāyaścittam āmananti 
apacchedaś cāyaṃ vibhāgaḥ sa ubhābhyāṃ sādhyate iha caikena sādhyamāne śrūyate prāyaścittam udgātrā pratihartrā vā 
na ca yad apareṇa saha kriyate tat kevalena kṛtaṃ bhavati 
yadi hi kevalena kṛtaṃ syāt tena kṛtam aparaḥ kiṃ kuryāt 
tasmān na yugapad apacchinnayoḥ prāyaścittam iti 
syād vā prāptanimittatvāt kālamātram ekam 
tatra vipratiṣedhād vikalpaḥ syāt 
yady udgātṛpratihartroḥ yugapad apacchedo bhavati tatra saṃdehaḥ 
kim adākṣiṇyam sarvasvaṃ vā vikalpaḥ uta samuccaya iti 
kiṃ prāptam 
tatra vipratiṣedhād vikalpaḥ syāt 
viruddhau hy etau kalpau sarvasvam adākṣiṇyaṃ ca 
tasmād vikalpo bhavitum arhati 
prayogāntare vobhayānugrahaḥ syāt 
vāśabdaḥ pakṣaṃ vyāvartayati 
na caitad asti vikalpa iti ubhayor vidhānāt 
sarvāṅgopasaṃhārī prayogavacana evam upapadyate 
vikalpe hi pakṣe bādhaḥ tasmāt samuccayaḥ 
atha yad uktam virodhād vikalpa iti 
ucyate prayogāntare vobhayānugrahaḥ syāt tena punar yajetety ucyate 
dvis tasya prayogaḥ 
tatraikasmin prayoge ekaḥ kalpaḥ 
anyasminn aparo bhaviṣyati 
evam avirodhaḥ tasmād ubhayaṃ prāyaścittam iti 
na caikasaṃyogāt 
paurvāparye pūrvadaurbalyaṃ prakṛtivat 
yatrānupūrveṇa bhavaty apacchedaḥ tatra kiṃ pūrvanimittaṃ prāyaścittam utottaranimittam iti bhavati saṃśayaḥ 
kiṃ prāptam 
pūrvasya balīyastvam pūrvāpacchede yan naimittikaṃ prāptam tasmin sati tadviruddhaṃ na śakyaṃ kartum 
na cāśakyam upadeśārhaṃ bhavati pūrvavijñānaṃ prāptam iti na saṃśayaḥ 
tasmāt tadavirodhenānyat kāryaṃ na viruddham 
kva tarhi tat syāt 
yatra kevalaṃ nimittam 
tasmāt pūrvavijñānaṃ balavat 
evaṃ prāpte brūmaḥ paurvāparye pūrvadaurbalyaṃ syāt 
kutaḥ 
ākhyātena hi yo 'rthaḥ kartavya ity ucyate tatraitad anubuddhaṃ yathā śakyeta tatheti 
tat pūrvavijñānabādhena śakyate nānyathā 
tena pūrvavijñānaṃ bādhitvedaṃ kartavyam iti bhavati śabdārthaḥ 
nanu pūrvavijñāna idaṃ upapadyate yad anyad virodhakaṃ vijñānaṃ bhaviṣyati tan mithyeti 
abhūtaṃ hi tan na śakyam āśrayitum idaṃ nāma tad iti 
na ca apratiṣiddhe tasmin na pūrvavijñānaṃ saṃbhavati 
tasmād apratiṣiddhaṃ bhaviṣyat yadā tu tad bhavati tadā pūrvavijñānaṃ bādhamānam evotpadyate 
tad idānīṃ bādhitaṃ na śaknoty uttaraṃ bādhitum iti prakṛtivat 
yad dhi prākṛtaṃ vaikṛtena bādhyate tatrāpy etad eva kāraṇam 
nābādhitvā pūrvavijñānaṃ vaikṛtaṃ saṃbhavatīti prākṛtaṃ ca pūrvam yato vikṛtau tad apekṣā 
yady udgātā jaghanyaḥ syāt punaryajñe sarvavedasaṃ dadyād yathetarasmin 
yadā pratihartuḥ pūrvam apacchedaḥ tata udgātuḥ tatrādakṣiṇeneṣṭvā punar yaṣṭavyam 
tatra saṃdehaḥ 
punar yāge kiṃ dvādaśaśataṃ dātavyam uta sarvasvam iti 
kiṃ prāptam 
dvādaśaśatam 
kutaḥ 
evaṃ hy āmnāyate tatra tad dadyāt yat pūrvasmin dāsyan syāt 
pūrvasmiṃś ca prayoge jyotiṣṭomadakṣiṇaiva prāptā 
tasmād dvādaśaśatam iti 
evaṃ prāpte brūmaḥ tatra punaryajñe sarvaṃ dadyāt yathetarasmin pūrvasminn ahani sarvasvam 
kathaṃ tatra sarvasvam iti cet 
pratihartur apacchedāt 
pratihartary apacchinne dvādaśaśataṃ bādhitvā sarvasvaṃ dāsyan bhavati 
nanu pūrvasminn ahani dvādaśaśatam apy asau dāsyann āsīt 
satyam sarvasvadānena ta ubhayaṃ pradattaṃ bhavati 
tasmāt tad deyaṃ 
nanv arvāg api dvādaśaśatāt sarvasvam 
naitad evam adhikṛte dvādaśaśate sarvasvam apy adhikaṃ bhavati 
api ca pūrvasminn ahani naiva dvādaśaśataṃ dāsyan bhavatīti 
etāvad dāsyann ity ucyate yasyottarakāle tāvad dānaṃ bhavati 
na ca pūrvasminn ahani dvādaśaśataṃ dīyate tasmān na tad dāsyann ity avagamyate mithyābuddhiḥ sā tattvena vyavahāraḥ 
ahargaṇe yasminn apacchedas tad āvarteta karmapṛthaktvāt 
ahargaṇe yadā bhavati kasmiṃścid ahany udgātur apacchedaḥ tadā saṃdehaḥ 
kiṃ kṛtsno 'hargaṇa āvartate uta tad evāhar iti 
kiṃ prāptam 
kṛtsno 'hargaṇaḥ 
kutaḥ 
aparair ahobhir vinā tadā viguṇaṃ bhavati tasmād gaṇa evāvarteteti 
evaṃ prāpte brūmaḥ yasminn apacchedaḥ tad evāvarteta 
kutaḥ 
karmapṛthaktvāt pṛthag etāni karmāṇi nānyad ahar anyasya guṇabhūtam iṣṭveti ca yāgaṃ parisamāpyeti gamyate na sāṅgam iti 
yāny aharantarāṇi sāhāyyenopakariṣyanti vidyanta eva tāni 
ataḥ sāhāyyaṃ kariṣyantīti 
tasmāt tad evāvarteta 
saṃnipāte 'vaiguṇyāt prakṛtivat tulyakalpā yajeran 
satrāṇy udāharaṇam saptadaśāvarāḥ satram āsīran ya evaṃ vidvāṃsaḥ satram āsate ya evaṃ vidvāṃsaḥ satram upayantīti 
tatra saṃdehaḥ 
kiṃ samānakalpānām bhinnakalpānāṃ ca sahādhikāra uta samānakalpānām eveti 
ke punaḥ samānakalpāḥ 
rājanyātribadhryaśvavasiṣṭhavainyaśunakānāṃ kaṇvakaśyapasaṃkṛtīnāṃ nārāśaṃso dvitīyaḥ prayājaḥ tanūnapād itareṣām 
evaṃ kecin nārāśaṃsakalpāḥ kecit tanūnapātkalpāḥ 
tatra kiṃ tāvat prāptam 
saṃnipāte bahūnāṃ yajamānānāṃ ya eva tulyakalpāḥ ta eva saha satram āsīran 
kutaḥ 
avaiguṇyāt itarathā yasya kalpo nopasaṃhriyeta tasya vaiguṇyaṃ syāt 
yathā prakṛtāv eva vinā sādguṇyena phalābhāva evam ihāpīti 
vacanād vā śirovat syāt 
na vānārabhyavādatvāt 
naitad asti yad uktam bhinnakalpānām apy adhikāra iti samānakalpā evādhikriyeran 
kutaḥ 
avaiguṇyāt 
atha yad uktam vacanād vaiguṇyenāpi setsyatīti 
tan na anārabhyavādatvāt tad dhi vacanāt prakalpyate yasminn akalpyamāne vacanam anarthakaṃ bhavati 
yadi hy ārabhya bhinnakalpān etad ucyeta tato vacanam anarthakaṃ bhavatīti bhinnakalpānām api satram abhyupagamyeta na tv ārabhya bhinnakalpān etad ucyate 
samānakalpeṣv arthavattāsya vacanasya bhaviṣyati 
tasmān na bhinnakalpānām adhikāra iti 
syād vā yajñārthatvād audumbarīvat 
na tatpradhānatvāt 
naitad evam tatpradhānatvāt 
puruṣārtho hy eṣa kalpaḥ 
katham 
vasiṣṭhādīnāṃ nārāśaṃso yajñāṅgam iti 
yac ca yasya yajñāṅgam tena saha phaladaṃ karma tasya bhavati 
tenaivam abhisaṃbandhaḥ kriyate vasiṣṭhānāṃ nārāśaṃsena sahitaṃ karma phaladaṃ bhavatīti 
audumbaryāḥ parārthatvāt kapālavat 
atha yad upavarṇitam yathaudumbarī tatheheti 
pārārthyam audumbaryāḥ yajamāno guṇatvena śrūyate 
nanu tatrāpi prayogavacanaḥ puruṣaprādhānyaṃ kuryāt 
naiṣa doṣaḥ ekenāpi yajamānena saṃmitā ceyaṃ sarveṣāṃ yajamānasaṃmitā bhavati 
na tv ihaikasya saṃgṛhīte sarveṣāṃ saṃgṛhītaḥ 
tasmād audumbaryāḥ pārārthyam kapālavat yathā puroḍāśakapālena tuṣā upavapantīti parārthakapālena tuṣā upavaptavyā ity upādīyate evam etad apīti 
anyenāpīti cet 
naikatvāt tasya cānadhikārāc chabdasya cāvibhaktatvāt 
atrocyate na prayogāntarasya yajamānaḥ prasajyate 
na tu yajamānaśabde kaścid viśeṣaḥ yato yajamānaśabdād vyavasthā syāt 
kiṃ tarhi 
ekatvasya vivakṣitatvāt na dvābhyāṃ yājamānāni kartavyānīti nānya ānīyate 
āha anya eva tarhi sarvayājamāneṣu bhavatu 
naivam kāminaṃ hy adhikṛtya sāṅgasya yāgasya vacanam 
yajamānaśabdaś cāvibhakta ihaudumbaryāḥ saṃmāne 
tasmān nānyo bhaviṣyati 
saṃnipātāt tu nimittavighātaḥ syād bṛhadrathantaravad vibhaktaśiṣṭatvād vasiṣṭhanirvartye 
tuśabdaḥ pakṣaṃ vyāvartayati 
bahuṣu yajamāneṣu saṃnipātān nimittavighātaḥ syāt 
kutaḥ 
vibhaktiśiṣṭatvāt vasiṣṭhanirvartye prayoge nārāśaṃso naimittikaḥ 
anyasmiṃs tanūnapān naimittikaḥ 
yatredānīm ubhaye kartāraḥ samahāyena tatra nirvṛttir na kevalena 
tasmān na kevalaḥ kartā 
na ced vāsiṣṭhaḥ kevalaḥ kartā tasmāt tannimittaṃ tatra na kartavyam na cetaranimittam ubhayor apy anyonyena vighātaḥ bṛhadrathantaravat tad yathā bṛhadrathantaraṃ pṛṣṭhaṃ bhavatīti na bṛhatsādhanakam na rathantarasādhanakam iti naiva tatra bṛhan nimittaṃ bhavati na rathantaraṃ vā 
evam ihāpīti 
api vā kṛtsnasaṃyogād avighātaḥ pratīyeta svāmitvenābhisaṃbandhāt 
api veti pakṣaṃ vyāvartayati 
kṛtsnaṃ prati kevalasya kartṛtvena saṃyogo bhavati tasmād avighātaḥ naimittikānām 
kathaṃ punaḥ kārtsnyena kartavyatvam 
svāmitvenābhisaṃbandhāt karma prati svāmitvena kevalānāṃ vasiṣṭhādīnām abhisaṃbandho bhavati karma puruṣāṇam upakārakam tad dhy ekaikasya śaknoti phalaṃ nirvartayitum 
tasmād ekaikaḥ kṛtsnasya karteti tan naimittikaṃ sarvaṃ prāpnoti 
yathā tuṇḍamātre dīyatām iti 
yady api sā tuṇḍaḍapitthayor mātā tathāpi tasyai dīyate 
kārtsnena hi tasya sā mātā bhavati 
na hi vyāsajyate mātṛtvam 
tadvad ihāpi draṣṭavyam 
tasmād asamānakalpānām anadhikāraḥ 
sāmnoḥ karmavṛddhyaikadeśena saṃyoge guṇatvenābhisaṃbandhas tasmāt tatra vighātaḥ syāt 
atha yad uktam bṛhadrathantaravad iti tat pariharaṇīyam 
bṛhadrathantarayoḥ sāmnor naimittikakarmavṛddhyaikadeśena saṃyogo bhavati 
tatra hy ubhayoḥ sādhakatvam naikasya 
stotraikadeśena tu tatra sāmnoḥ saṃbandhaḥ na kṛtsnena stotreṇa 
guṇatvena hi tatra sāma śrūyate stotraṃ prādhānyena 
tasmāt tatra vighātaḥ syāt 
vacanāt tu dvisaṃyogas tasmād ekasya pāṇitvam 
arthābhāvāt tu naivaṃ syāt 
tuśabdāt pakṣo viparivartate 
naivaṃ syāt dvau purohitāv iti 
kutaḥ 
arthābhāvāt naivāyam artho 'sti dvau purohitāv iti 
ekasya rājña eka eva purohita upādeyatvena hi śrūyate purohitaṃ karotīti ekatvaṃ vivakṣitam 
nanu vacanād ity uktam 
ucyate na tu vacanād etac chakyam saṃskāranimittatvāt purohitaśabdasya 
kriyamāṇo 'pi na purohitaḥ syāt 
arthānaṃ ca vibhaktatvān na tacchrutena saṃbandhaḥ 
arthānāṃ ca vibhaktatvaṃ śrūyate tejaḥsaṃstavo brāhmaṇasya vīryasaṃstavo rājanyasya 
tābhyāṃ varṇābhyāṃ tena tena phalena saṃbandho 'nūdyate 
tasmād api na dvau purohitāv iti 
pāṇeḥ pratyaṅgabhāvād asaṃbandhaḥ pratīyeta 
atha yad uktam etasmād eva kāraṇād ekasyaiva puruṣasya dvau pāṇī bhavata iti 
yuktaṃ tatra pāṇeḥ pratyaṅgabhūtatvāt añjaliṃ pratyaṅgabhūto dakṣiṇasya pāṇeḥ svayaḥ pāṇiḥ 
tena vināñjalir eva na bhavati 
na hi dvābhyāṃ dakṣiṇābhyām añjalir ity ucyate 
tasmād rājā ca purohitaś ca syāt 
nanu tatra rājapurohitaś ca rājapurohitaś ca rājapurohitau yajeyātām iti 
ucyate na tau sāyujyakāmau bhavataḥ 
sa rājā purohitena sahaikakāryo bhavati na tu purohitaḥ purohitena 
ubhāv api tau hi rājānam abhicarantau purohitāv ity ucyete na hi tāv icchantau saṃskāraśabdo hi purohita iti 
nanu lakṣaṇā bhavati bhavatpakṣe 
ucyate śrutyabhāve lakṣaṇayāpi vyavahāro bhavati yathā agnau tiṣṭhati avaṭe tiṣṭhatīti 
tasmād rājā ca purohitaś ca rājapurohitāv iti 
satrāṇi sarvavarṇānāṃ aviśeṣāt 
liṅgadarśanāc ca 
itaś ca paśyāmaḥ trayāṇāṃ satrāṇīti 
kutaḥ 
liṅgadarśanāt 
kiṃ liṅgaṃ bhavati 
evam āha bārhadgiraṃ brāhmaṇasya brahmasāma kuryāt pārthuraśyaṃ rājanyasya rāyovājīyaṃ vaiśyasyeti dvādaśāhe bhavati vacanaṃ brāhmasāmavidhānaparam tasmin rājanyavaiśyānāṃ darśanaṃ bhavati 
tasmād api sarvavarṇānām adhikāra iti 
brāhmaṇānāṃ vetarayor ārtvijyābhāvāt 
vāśabdaḥ pakṣaṃ vyāvartayati 
na caitad asti trayāṇām api varṇānām iti 
kiṃ tarhi 
brāhmaṇānām eva syāt 
kutaḥ 
itarayor ārtvijyābhāvāt 
itarayor hi varṇayo rājanyavaiśyayor ārtvijyaṃ pratiṣiddham 
svayam evārtvijyena ca vinā viguṇatvam 
tasmād brāhmaṇānām eva syāt 
vacanād iti cet 
na svāmitvaṃ hi vidhīyate 
gārhapate vā syātām avipratiṣedhāt 
gārhapate padārthe rājanyavaiśyau bhaviṣyataḥ na ca tatrārtvijaprayojanam 
tasmād avipratiṣedhas teṣām iti 
na vā kalpavirodhāt 
na caitad asti gārhapate vā padārthe rājanyavaiśyāv iti 
kalpavirodho hi syāt yajamānacamasaḥ somamaya ekeṣām phalamayacamasa ekeṣām 
tathā brahmasāma bārhadgiraṃ brāhmaṇānām pārthuraśmaṃ rājanyānām rāyovājīyaṃ vaiśyānām 
tasmād gārhapate niveśa ity etad api nāsti 
svāmitvād itareṣām ahīne liṅgadarśanam 
atha yad uktam liṅgadarśanād iti 
tat parihartavyam 
atrocyate ahīnam eva satraśabdena vakṣyati yataḥ svāmitvam ṛtvijāṃ vidhīyate 
ata ṛtvijāṃ svāmitvād rājanyavaiśyānāṃ satraṃ nāvakalpata iti 
tasmād ahīne liṅgadarśanam 
vāsiṣṭhānāṃ vā brahmatvaniyamāt 
evaṃ prāpte brūmaḥ vāsiṣṭhānāṃ brahmatvasya niyamāt vāsiṣṭhānāṃ satraṃ syāt nānyeṣām 
kutaḥ 
brahmatvasya niyamo bhavati vāsiṣṭho brahmā bhavatīti ato vāsiṣṭhānām tat samānakalpānāṃ ca satraṃ syād iti 
sarveṣāṃ vā pratiprasavāt 
sarveṣāṃ vā satraṃ syāt aviśeṣāt 
nanu vāsiṣṭho brahmety ucyate 
nety āha 
punaḥ pratisūyate ya eva kaścana stomabhāgam adhīyīta sa eva brahmā bhaved iti 
vāsiṣṭhopadeśa idānīṃ kim artha iti cet 
stomabhāgapraśaṃsārthaḥ stomabhāgān adhīyāno 'vāsiṣṭho 'pi vāsiṣṭhakāryaṃ samarthaḥ kartum iti 
viśvāmitrasya hautraniyamād bhṛguśunakavasiṣṭhānām anadhikāraḥ 
bhṛgvādīnām anadhikāraḥ syāt 
kutaḥ 
vaiśvāmitrasya hautraṃ niyamyate viśvāmitro hotā bhavatīti 
tasmād vaiśvāmitrāṇām taiś ca samānakalpānām adhikāra iti 
vihārasya prabhutvād anagnīnām api syāt 
satrāṇy evodāharaṇam ya evaṃ vidvāṃsaḥ satram āsate ya evaṃ vidvāṃsaḥ satram upayantīti 
teṣu saṃdehaḥ 
kiṃ sāgnīnām anagnīnāṃ ca tāni bhavanti uta sāgnīnām eveti 
kiṃ prāptam 
sāgnīnām anagnīnāṃ ca 
kutaḥ 
vihārasya prabhutvāt 
prabhavati hi parakīyo 'pi vihāraḥ sarveṣām upakartum 
kartavyo hi tena sidhyatīti sa yadīyena tadīyena vā siddhim upaiti 
tasmād anagnīnām api bhavitum arhatīti 
sārasvate ca darśanāt 
sārasvate ca satre bhavati darśanam 
pararathair vā ete svargaṃ lokaṃ yanti ye 'nāhitāgnayaḥ satram āsata iti 
anāhitāgnīnāṃ satraṃ darśayati 
tasmād api sarveṣām 
prāyaścittavidhānāc ca 
prāyaścittaṃ vidhīyate agnaye vivicaye 'ṣṭākapālaṃ puroḍāśaṃ nirvapet yasyāhitāgner anyair agnibhir agnayaḥ saṃsṛjyerann iti saṃsarge 'gnīnāṃ prāyaścittaṃ darśayati 
sa evaṃ syād anāhitaiḥ nānyathā 
tasmād apy anagnīnāṃ satrāṇīti 
sāgnīnāṃ veṣṭipūrvatvāt 
svārthena ca prayuktatvāt 
svārthena cāgnayaḥ prayuktāḥ 
katham 
upagrahaviśeṣāt upagrahaviśeṣo hi bhavati agnīn ādadhīteti 
tasmād anyasyāgnibhir anyasya na siddhiḥ yady api kratvarthā agnaya iti 
saṃnivāpaṃ ca darśayati 
sāvitrāṇi hoṣyantaḥ saṃnivaperann iti tenāpi sāgnayaḥ satrāṇy upāsata iti gamyate 
evaṃ liṅgaparihārāv aśiṣṭe 'dhikaraṇe 'nyac cintyate 
juhvādīnām aprayuktatvāt saṃdehe yathākāmī pratīyeta 
kiṃ juhvādīni pātrāṇi kasyacid eva yajamānasya upādāya prayogaḥ kartavyaḥ utānyāni sādhāraṇāni kartavyāni 
kiṃ prāptam 
yasya kasyacid eva yajamānasyopādāya prayogaḥ kartavyaḥ 
kutaḥ 
na hi svaṃ pātraṃ yajamānaḥ prayuṅkte 
svena pātreṇa prayogaḥ kartavya iti 
tasmāt parakīyapātrair anye yajerann iti 
api vānyāni pātrāṇi sādhāraṇāni kurvīran vipratiṣedhāc chāstrakṛtatvāt 
api veti pakṣavyāvṛttiḥ 
naitad evam anyāni hi pātrāṇi sādhāraṇāni kartavyāni 
kasmāt 
vipratiṣedhāt vipratiṣedho bhavati 
kadācit tāni pātrāṇy upāttāni bhaveyuḥ 
atha maraṇaṃ kasyacid yajamānasyāpadyeta tatra vipratiṣedhaḥ syāt āhitāgnim agnibhir dahanti yajñapātraiś ceti yadi taṃ tair daheyuḥ itareṣāṃ yajño virudhyeta 
atha tair yajñaṃ samāpayeyur itarasya śarīrasaṃskārāḥ parilupyeran anyeṣu punaḥ sādhāraṇeṣūpādīyamāneṣu na kiṃcid api virudhyeta 
tasmāt tathā kāryam iti 
prāyaścittam āpadi syāt 
athedānīṃ pūrvoktasya liṅgasya parihāra ucyate 
prāyaścittam asmatpakṣe parikalpiṣyate 
katham 
araṇye kāntāre gacchatāṃ sthitānāṃ vā dasyubhayāt śvāpadabhayād vā trāse jāte dāvāgninā vā saṃsṛjyeran mitho vā sa viṣayaḥ prāyaścittasya bhaviṣyatīti 
puruṣakalpena vā vikṛtau kartṛniyamaḥ syād yajñasya tadguṇatvād abhāvād itarān pratyekasminn adhikāraḥ syāt 
adharakalpā udāharaṇam āgrayaṇeṣṭiḥ paśur ityevaṃlakṣaṇakāni karmāṇi yeṣu saptadaśa sāmidhenyaḥ teṣu saṃdehaḥ 
kiṃ trayāṇām api varṇānām ebhiḥ karmabhir adhikāraḥ uta vaiśyasyaiveti 
kiṃ prāptam 
etasyāṃ vikṛtau puruṣakalpena kartā niyamyeta 
kutaḥ 
yajño 'yam adhvarakalpādiḥ etat saṃkhyāguṇakaḥ 
iyaṃ ca saṃkhyā vaiśyasyoktā tena vaiśya eva etat karma kṛtsnaṃ kartuṃ samarthaḥ 
saptadaśaguṇakam etat karma tac ca sāptadaśyam avaiśyena kriyamāṇam asādhu 
itarān prati hi tan na codyate 
tena yajetety asāmarthyād brāhmaṇakṣatriyān nādhikariṣyatīti 
liṅgāc cejyāviśeṣavat 
liṅgaṃ ca bhavati yathā vaiśyasya sāptadaśyam iti saptadaśo vaiśya iti 
tena vaiśyasya sāptadaśyam 
ato vaiśyasyaivaṃjātīyakāni karmāṇi yathejyāviśeṣo vaiśyasya bhavati vaiśyo vaiśyastomena yajeteti vaiśyasaṃbandhāt 
evaṃ sāptadaśyaṃ tasyaiveti 
na vā saṃyogapṛthaktvād guṇasyejyāpradhānatvād asaṃyuktā hi codanā 
ijyāyāṃ tadguṇatvād viśeṣeṇa niyamyeta 
atha yad uktam vaiśyastome yathā tathehāpīti 
yuktaṃ tatra ijyā vaiśyasya śrūyate 
tatra vācanikenaiva viśeṣeṇa niyamyeta 
tasmāt tatrādoṣa iti 
svadāne sarvam aviśeṣāt 
idam āmananti viśvajiti sarvasvaṃ dadātīti 
tatra saṃdehaḥ kiṃ yāvat kiṃcit svaśabdenocyate yathā mātā pitetyevamādy api sarvaṃ deyam uta yatra prabhutvayogena svaśabdas tad eva deyam iti 
kiṃ prāptam 
aviśeṣāt mātā pitetyevamādy api dātavyam 
nanu dānam ity ucyate svatvanivṛttiḥ parasvatvāpādanaṃ ca 
tatra pitrādīnām aśakyaṃ svatvaṃ nivartayitum 
na hi kathaṃcit pitā na pitā bhavati 
ucyate satyaṃ nāsau na pitā bhavati 
śakyate tu paravidheyaḥ kartum parasvatvāpādanaṃ ca dānam 
arthāc ca svatvatyāgaḥ 
tasmāt sarvaṃ deyam iti 
yasya vā prabhuḥ syād itarasyāśakyatvāt 
vāśabdena pakṣo viparivartate 
yasya prabhutvayogena svatvam tad eva deyaṃ netarat 
kasmāt 
prabhutvayoginaḥ śakyatvāt itarasya cāśakyatvāt 
na hi pitrādīnāṃ śakyate svatvaṃ parityaktum 
atrocyate svaśabdo 'yam ātmīyadhanajñātīnāṃ pratyekaṃ vācako na samudāyasya 
tatrātmīye sarvatāyāṃ kṛtāyāṃ kṛte śāstrārthe nāśakyeṣu jñātiṣu sarvatā kalpanīyā nāpi smṛtir bādhitavyā 
api ca gavādīnām ātmīyānāṃ codakena prāptau satyām avaśyam ātmīyagatā sarvatopadeyā 
tasyāṃ copāttāyāṃ kṛtaḥ śāstārtha iti jñātīnām upādāne na kiṃcit kāraṇam asti tasmān na pitrādayo deyāḥ 
tasmād yatraiva prabhutvayogena svatvam tad eva deyam iti 
na bhūmiḥ syāt sarvān pratyaviśiṣṭatvāt 
atraiva sarvadāne saṃśayaḥ kiṃ bhūmir deyā neti 
kā punar bhūmir atrābhipretā 
yad etan mṛdārabdhaṃ dravyānatraṃ pṛthivīgolakam na kṣetramātraṃ mṛttikā vā 
tatra kiṃ prāptam 
aviśeṣād deyā 
prabhutvasaṃbandhena hi tatra svaśabdo vartate śakyate ca mānasena vyāpāreṇa svasya svatā nivartayitum iti 
evaṃ prāpte brūmaḥ na bhūmir deyeti 
kutaḥ 
kṣetrāṇām īśitāro manuṣyā dṛśyante na kṛtsnasya pṛthivīgolakasyeti 
akāryatvāc ca tataḥ punar viśeṣaḥ syāt 
viśvajity eva saṃdehaḥ 
kim aśvādayo deyāḥ neti 
kiṃ prāptam 
sarvasya vihitatvāt deyā aśvā iti 
evaṃ prāpte brūmaḥ yasya ca dānam akāryam tac ca na deyam yathāśvānām 
teṣāṃ hi dānam akāryam 
eṣa hi viśeṣo 'śvānām anyebhyo dravyebhyaḥ yad eṣāṃ dānaṃ pratiṣidhyate na kesariṇo dadāti nobhayatodataḥ pratigṛhṇātīti viśvajity eva samāmnāyate 
tasmān nāśvā deyā iti 
nityatvāc cānityair nāsti saṃbandhaḥ 
kiṃ tāvat prāptam 
kṛtabhāṇḍakāni deyānīti tathā dānavidhāne śrutir anugṛhyate itarathā vākyam 
tayoś ca śrutir balīyasī 
tasmāt kṛtabhāṇḍakāni deyānīti 
evaṃ prāpte brūmaḥ nityatvāc cānityair nāsti saṃbandhaḥ caśabdo 'nvādeśe 
nāśvā dātavyā ity uktam kṛtabhāṇḍakāni ca na deyānīti 
nityaṃ hi viśvajiti dānaṃ codakena prāptam anūdyate 
anityāni ca kṛtabhāṇḍakāni na śakyāni sarvāṇi viśvajiti kriyamāṇa upasaṃhartum 
tatra kṛtabhāṇḍakānāṃ syāt na nityam nityavac ca tac codakena vidhīyate na nimittasaṃyogena 
tasmād avaśyam etad abhyupagantavyam sākalpyaṃ deyānāṃ prāptānāṃ vidhīyata iti śrutyasaṃbhave ca vākyārtho gṛhītavya eva bhavati tasmān na kṛtabhāṇḍakāni dātavyāni 
śūdraś ca dharmaśāstratvāt 
dakṣiṇākāle yat svaṃ tat pratīyeta tad dānasaṃyogāt 
viśvajity eva saṃdehaḥ 
kiṃ prāg dakṣiṇākālāt vidyamānaṃ niyogato dakṣiṇākāle nidhātavyam ūrdhvaṃ ca dakṣiṇākālād bhaviṣyad anāgatam api dakṣiṇākāle deyam uta yad eva dakṣiṇākāle vidyate tad eva deyam iti 
kiṃ prāptam 
yasyāpi prāg ūrdhvaṃ ca svatā tad api deyam svamātrasya dānavidhānat 
evaṃ prāpte brūmaḥ dakṣiṇākāle yat svaṃ vidyate tad eva deyam na yat prāg ūrdhvam ca 
kutaḥ 
svasyātra dānam anūdya sākalyaṃ vidhīyate 
tac ca dānaṃ dakṣiṇākāle prāptatvāt tasminn eva kāle 'nūdyate 
tasmād dakṣiṇākāla eva vidyamānaṃ deyam iti 
aśeṣatvāt tadantaḥ syāt karmaṇo dravyasiddhitvāt 
tasminn eva viśvajiti saṃdehaḥ 
kiṃ dakṣiṇākāla eva viśvajid utsraṣṭavyaḥ uta na sarvaṃ dātavyam parisamāpanīya iti 
kiṃ prāptam 
utsraṣṭavya iti 
kutaḥ 
aśeṣatvāt 
katham aśeṣatā 
viśvajiti sarvasvaṃ dadātīti na ca śakyam antareṇa dravyam parisamāpayitum 
tasmāt tadantaḥ syāt 
api vā śeṣakarma syāt kratoḥ pratyakṣaśiṣṭatvāt 
api veti pakṣavyāvṛttiḥ 
śeṣakarma syāt na sarvasvaṃ dakṣiṇākāle deyam yāvatā tatkarma parisamāpyate tāvac cheṣayitavyam 
kutaḥ 
kratoḥ pratyakṣaśiṣṭatvāt 
kratoḥ parisamāptiḥ pratyakṣaśiṣṭā viśvajitā yajeteti viśvajitam upakramya parisamāpayed ity arthaḥ 
parisamāpayatā yac chakyate dātum tāvat sarvam ity arthaḥ 
tasmān na tadantam utsraṣṭavyam iti 
tathā cānyārthadarśanam 
evaṃ ca kṛtvānyārthadarśanam upapadyate avabhṛthād udetya vatsatvacamāc chādayatīti śeṣe saty avakalpate 
aśeṣaṃ tu samañjasādānena śeṣakarma syāt 
nādānasya nityatvāt 
ādānaṃ tv anityam nityaṃ ca śeṣakarma 
na hi tayoḥ saṃbandho 'vakalpate 
tasmāc cheṣayitavyaṃ kiṃcid iti 
dīkṣāsu tu vinirdeśād akratvarthena saṃyogas tasmād avirodhaḥ syāt 
tuśabdaḥ pakṣaṃ vyāvartayati 
naitad asti kiṃcic cheṣayitavyam iti 
dīkṣāsu tu vinirdeśo bhavati prakṛtāv eva jyotiṣṭome 
sa iha codakena prāptaḥ idaṃ kratvartham idaṃ bhakṣyārtham idam ānamanāyeti 
tad iha yad ānamanāya dātavyam tasyāyaṃ vikāraḥ sarvatā nāma 
kuta etat 
yataḥ svaṃ dadātīty anūdyate sarvataiva vidhīyate 
tena nādātavyasya dānaṃ vidhīyate na ca bhakṣyārthaṃ kratvarthaṃ ca dātavyam 
tasmād avirodho bhaviṣyatīti 
ahargaṇe ca taddharmā syat sarveṣām aviśeṣāt 
dvādaśaśataṃ vā prakṛtivat 
dvādaśaśātaṃ vā deyam iti 
prakṛtivat kartavyam 
jyotiṣṭomaś ca prakṛtiḥ 
tatra dharmā vihitāḥ na viśvajiti kṛtsnāḥ pratīyante 
tasmād dvādaśaśatam atra deyam iti 
atadguṇatvāt tu naivaṃ syāt 
tuśabdaḥ pakṣaṃ vyāvartayati 
naivaṃ bhavitum arhati 
kutaḥ 
naiva yato viśvajito guṇo dvādaśaśatam 
nāmadheyena hy atra dharmagrahaṇam 
tasmād viśvajito bhaviṣyati na jyotiṣṭomād iti 
liṅgadarśanāc ca 
liṅgaṃ khalv api darśayati 
kiṃ liṅgaṃ bhavatīti 
evam āha hīyate vā eṣa paśubhir yo viśvajiti sarvaṃ na dadātīti niyataṃ sarvasvadānaṃ darśayaty ahargaṇe 
vikāraḥ sann ubhayato 'viśeṣāt 
viśvajiti sarvasvaṃ dadātīti 
tatraiṣo 'rthaḥ sāṃśayikaḥ kiṃ yasya dvādaśaśatam adhikam ūnaṃ vā vidyate tasyāpi viśvajitādhikāraḥ uta yasya sakalam adhikaṃ vā tasyaiveti 
kiṃ prāptam 
vikāraḥ sann ubhayato 'viśeṣāt 
na viśeṣaḥ kaścid āśrīyate 
yasya dvādaśaśatam adhikam ūnaṃ vāstīti 
tasmāt sarvasya viśvajitādhikāra iti 
adhikaṃ vā pratiprasavāt 
na caitad asti sarvasya viśvajitādhikāra iti 
kasya tarhi 
yasya dvādaśaśatam asti adhikaṃ veti 
kutaḥ 
pratiprasavāt 
pratiprasavo hi jyotiṣṭome sarvasvasyocyate 
dvādaśaśataṃ vidhāyāha etāvatā vāva ṛtvija āneyā api vā sarvasveneti 
yadi etāvatā neccheyuḥ sarvasvenāpy ānamayitavyā iti 
tad yadi dvādaśena śatena necchanti necchantitarāṃ tato nyūnena 
tasmād dvādaśaśataṃ jyotiṣṭome 
yad vā sarvasvam tad ihobhayam api prāptam 
tatraikaḥ pakṣo niyamyate sarvasvaṃ deyam iti 
sa eṣa na vidhiḥ prāptatvāt 
aniyataprāptas tu niyamyate 
sa cen niyamyate yādṛśas tatra tādṛśa eveha 
tatra ca dvādaśaśatam adhikaṃ vā sarvasvam 
ihāpi tadvad eva 
tasmān na nyūnadhanasyādhikāra iti 
anugrahāc ca pādavat 
aparimite śiṣṭasya saṃkhyāpratiṣedhas tac chrutitvāt 
ādhāne śrūyate ekā deyā ṣaḍ deyāḥ dvādaśa deyāḥ caturviṃśatir deyāḥ śataṃ deyam sahasraṃ deyam aparimitaṃ deyam iti 
tatra saṃdehaḥ 
kiṃ yat parimitam ekā deyetyevamādi tan na dātavyam iti pratiṣedho vidhīyate utāparimitaṃ nāma kiṃcit tasya dānaṃ vidhīyata iti 
kiṃ prāptam 
aparimite śrūyamāne brūmaḥ śiṣṭasyaikādeḥ saṃkhyeyasya yā saṃkhyā sā pratiṣidhyate 
kutaḥ 
tacchrutitvāt parimitaśabdaśravaṇād gaṇitam avagamyate 
tac caikādikam tasya naśabdena pratiṣedhaḥ kriyate 
tatra śruto 'rthaḥ kṛto bhavati itarathāparimitaśabde prasiddhis tyajyeta 
lakṣaṇayā bahutvam asyārthaḥ kalpyeta 
tasmāt aprimitasya pratiṣedha iti 
kalpāntaraṃ vā tulyavat prasaṃkhyānāt 
nanu nātra prasiddhiḥ lakṣaṇeyam 
yad bahu tan na śakyaṃ parimātum 
tasmād aparimitatvena lakṣyate bahutvam iti 
tac ca na anekasminn aśakyaparimāṇe sati bahuṣu rūḍhaḥ 
aparimitam asya dhanam bahv iti gamyate 
yathā kuśalaḥ pravīṇa iti 
bahuṣu kuśānāṃ lāturguṇeṣu satsu nipuṇatāyām eva kuśalaśabdo rohād rūḍhiśabda eva bhavati 
bahuṣu ca vīṇāv ādasya guṇeṣu satsu nipuṇa eva pravīṇaśabdo vartamāno rūḍha ity ucyate 
tasmāt saty api lakṣaṇātve śrutisāmarthyād rohatiśabdaḥ 
tasmāt samudāyaprasiddhyāparimitaśabde 'vayavaprasiddhir bādhyate aśvakarṇaśabdavat 
ataḥ kalpānataram iti 
aniyamo 'viśeṣāt 
aparimite kalpānataram iti samadhigatam 
athedānīṃ saṃdihyate 
kiṃ sahasrād ūnam aparimitam uta sahasrād adhikam iti 
kiṃ tāvat prāptam 
aniyamo 'viśeṣāt 
na kaścid iha bahutve viśeṣa āsrīyate sahasrād ūnam adhikaṃ veti 
anāśrīyamāṇe yathākṛtaṃ tathā sādhu 
tasmād aniyamaḥ 
adhikaṃ vā syād bahvarthatvād itareṣāṃ saṃnidhānāt 
veti pakṣavyāvṛttiḥ 
naitad asti adhikam ūnaṃ vā sahasrād iti 
kiṃ tarhi 
adhikam eveti 
kutaḥ 
bahvarthatvād aparimitaśabdasya bahuṣu hīmaṃ śabdam upacarantīty etad uktam 
bahutvaṃ cāpekṣikam kiṃcid apekṣya tato 'dhikaṃ bahv ity ucyate 
asatyām apekṣāyām apraripūrṇam etat yathā putra iti kiṃcid apekṣya bhavati nānyathā 
tatra prakṛtaṃ saṃnihitaṃ cāpekṣya nirṇayaḥ sahasraṃ ca saṃnihitam 
tasmāt tato 'dhikam aparimitam iti 
arthavādaś ca tadvat 
katham evam 
tatrotkṛṣṭaṃ vai aparimitam iti tadūnatāṃ sahasrasya darśayati 
parakṛtipurākalpaṃ ca manuṣyadharmaḥ syād arthāya hy anukīrtanam 
tad ukte ca pratiṣedhāt 
evaṃjātīyakasya vidheḥ pratiṣedho bhavati tad u tathā na kuryād iti prasaktasya ca pratiṣedho nyāyyaḥ 
tasmād api vidhaya iti 
nirdeśād vā taddharmaḥ syāt pañcāvattavat 
manuṣyadharmo 'yaṃ vidhir evaṃjātīyaka iti gṛhyate 
tatra tu viśiṣṭagotrāṇāṃ nirdeśāt teṣām eva dharma iti gamyate 
stutyā hy ayaṃ kartavya iti jñāyate sa ca viśiṣṭagotrāṇāṃ śrūyate tasmāt tadgotrāṇām eva kartavyaḥ pañcāvattavat yathā pañcāvattaṃ jamadagnīnām iti tadgotrāṇām eva bhavati evam ihāpīti 
vidhau tu vedasaṃyogād upadeśaḥ syāt 
arthavādo vā vidhiśeṣatvāt tasmān nityānuvādaḥ syāt 
eṣo 'pi pakṣo vāśabdād vinivṛttaḥ 
nāyaṃ tadgotrāṇāṃ vidhiḥ 
na manuṣyamātrasya vā vidhiḥ vidhir eva veti ayam arthavādas tu 
kutaḥ 
vidhiśeṣatvāt anyaṃ tv atra vidhim āmananti parakṛtyudāharaṇe tāvat tasmād āraṇyam evāśnīyād iti purākalpodāharaṇe gṛhapater evāgriṣu nirmathya nirvaperann iti 
na ca dvayor vidhyor ekavākyabhāvo 'sti 
vidhinā hi saṃbadhyamānayoḥ parakṛtipurākalpavacanayor anyā vacanavyaktiḥ 
anyā tu stutyarthapravṛttayoḥ 
na cobhayaṃ yaugapadyena saṃbhavati 
tasmād arthavāda iti 
sahasrasaṃvatsaraṃ tadāyuṣām asaṃbhāvān manuṣyeṣu 
api vā tadadhikārān manuṣyadharmaḥ syāt 
api veti pakṣavyāvṛttiḥ 
na gandharvādīnām manuṣyāṇām evādhikāra iti 
kutaḥ 
tadadhikārāt manuṣyādhikāraṃ śāstraṃ samadhigatam iti 
te hi śaknuvanti kārtsnyena yathoditaṃ vidhim upasaṃhartum iti 
āha nanu naitāvad āyuṣo manuṣyāḥ 
ucyate rasāyanair āyur dīrghaṃ prāpsyantīti 
nāsāmarthyāt 
saṃbandhādarśanāt 
na hy etāvad āyuṣā rasāyanānāṃ saṃbandho dṛṣṭapūrvaḥ na ca saṃbandhādarśane 'numānam asti 
nanu sāmānyatodṛṣṭaṃ bhaviṣyati 
dṛśyante tāvad alpasya sthirabhāvasya kārakāṇi 
evam abhyasyamānāni vīryavattamāni sthiraśarīratām utpādayiṣyanti 
śatāyuḥ puruṣa iti saty api vacane adhikaṃ jīvanaṃ dṛśyata eveti 
atrocyate nāyam ekāntaḥ kadācidyām ca yāvantīṃ ca śarīrasthiratām utpādayeyuḥ na prāg apy adṛṣṭakālām yathā prakrāmanto 'bhyāsāt prakramāṇāṃ vṛddher yāṃ ca yāvantīṃ ca mātrāṃ prāpnuvanti na tv abhyasyantaḥ puruṣāyuṣeṇāpi yojanamātraṃ prakrameyuḥ 
evam ihāpi saṃbandhābhāvāt sahasrāyuṣṭvaṃ prāpnuyur na veti saṃdigdham 
saṃdigdhaṃ cet sāmānyatodṛṣṭaṃ na pramāṇam na cādṛṣṭo 'rthaḥ pramāṇam antreṇa śakyo 'bhyupagantum 
tasmād asaṃśayaṃ naitāvad āyuṣaḥ santīti puruṣavacanenoktam 
kathaṃ tarhīti 
sa kulakalpaḥ syād iti kārṣṇājinir ekasminn asaṃbhavāt 
api vā kṛtsnasaṃyogād ekasyaiva prayogaḥ syāt 
śāstraphalaṃ hi prayoktari samadhigataṃ yaś ca kārtsnyena vidhiṃ upasaṃhartuṃ samarthaḥ 
sa evādhikriyata iti 
tasmān na kulakalpo 'vakalpyate 
kathaṃ tarhi 
saṃpradāyamātreṇa dharma ity adhyavasīyate 
evaṃ śrūyate svādhyāyo 'dhyetavya iti 
evaṃ tarhy etad adhyavaseyam vacanaprāmāṇyād etat karma kurvatām āyur varddhata iti 
tac ca na pramāṇābhāvāt 
na hy etasminn arthe vākyam anyad vā pramāṇam asti 
nanv arthāpattiḥ anyathānarthakyaṃ bhaviṣyatīti 
ucyate nānarthakyam adhyayanād eva hy adṛṣṭaṃ bhaviṣyati 
tathā hi sāmānyenādṛṣṭaṃ kalpayitum laghīyaḥ na tu karmaṇāyur vardhata iti viśeṣādṛṣṭakalpanā 
athavānarthakyam evābhyupagamyeta nāyukti phalaṃ kalpyam 
athocyeta ardhatṛtīyāni śatāni dīkṣiṣyante catubhir varṣaiḥ samāpyanta iti 
evam api niyataparimāṇaṃ hīyeta caturviṃśatiparamāḥ saptadaśāvarāḥ satram āsīrann iti 
vacanasya tv ānarthakyaparihārāya parimāṇaṃ hāpayiṣyata iti cet 
tad ayuktam adhyayanāt phalam asti 
tasmān naiṣā kalpaneti 
kathaṃ tarhi 
evam
vipratiṣedhāt tu guṇyanyataraḥ syād iti lāvukāyanaḥ 
anyataro 'tra gauṇaḥ śabdaḥ syāt 
yadi vāsaṃvatsare saṃvatsaraśabdaḥ yadi vā pañcapañcāśata iti śabdo gauṇa iti 
kuta etat 
vipratiṣedhāt vipratiṣedho hi bhavati ubhayasmin vihite 
katham 
vākyaṃ hi bhidyeta 
yadi pañcapañcāśatas trivṛtaḥ na saṃvatsarāḥ 
atha saṃvatsarās trivṛtaḥ na pañcapañcāśataḥ 
tasmād virodhād anyatarad vacanaṃ gauṇam iti lāvukāyana ācāryo manyate sma 
ācāryagrahaṇaṃ pūjārtham nātmanaḥ pratiṣedhārtham 
saṃvatsaro vicālitvāt 
etad uktam anyatarad gauṇam iti 
tad avadhārayitvayam 
tad ucyate saṃvatsaravacanaṃ gauṇam iti 
kutaḥ 
vicālitvāt vicālī hi saṃvatsaraśabdaḥ sāvano 'pi gaṇitadivasakaḥ śītoṣṇavarṣālakṣaṇo 'pi cāndramaso 'pi 
sa evaṃlakṣaṇako 'nuvādaḥ śakyate kalpayitum 
pañcapañcāśata ity ayaṃ tu vyaktaparimāṇasyārthasya vācakaḥ ekenāpy ūne na bhavati 
sā prakṛtiḥ syād adhikārāt 
naiṣo 'pi pakṣo yujyate atrāpi hi sa eva doṣaḥ na tāvaj jīvanam asti yāvataitad avakalpyeta dārāgnikālasomapūrvatvāpekṣayeti 
tenaitasmiṃś ca kriyamāṇe 'parisamāpta evāyuḥ paryupayuktaṃ syāt 
tathā cādhyayanād evādṛṣṭaṃ kalpyeta 
evaṃ tarhi dvādaśāhaḥ prakṛtir iti pañcapañcāśato dvādaśāhā bhaviṣyantīti 
tathā ca dṛśyate dvādaśa vai rātrayaḥ saṃvatsarasya pratimā iti 
tatra sa doṣo na bhaviṣyati 
naivam tatra saṃvatsaraśabdasya sākṣāt pratimāśabdena saṃyogāt 
api ca pañcapañcāśatas trivṛta ity uktam trivṛc chabdaś ca dvādaśāhe divase dṛṣṭaḥ na dvādaśarātre 
tasmān naivam 
ahāni vābhisaṃkhyatvāt 
iṣṭipūrvatvād akratuśeṣo homaḥ saṃskṛteṣv agniṣu syād apūrvo apy ādhānasya sarvaśeṣatvāt 
iha caturhotṛṣv āmnāyate prajākāmaṃ caturhotrā yājayec caturgṛhītam ājyaṃ gṛhītvā caturhotāraṃ vyācakṣīta pūrveṇa graheṇārdhaṃ juhuyāt taduttareṇārdham iti 
tatra saṃdehaḥ 
kiṃ pavamāneṣṭisaṃskṛteṣu agniṣv evamādayaḥ uta asaṃskṛteṣv api 
tathā pakṣāntarāśrayaṇam api vakṣyamānaṃ vicārayiṣyate 
kiṃ tāvat prāptam 
saṃskṛteṣv agniṣv evaṃjātīyako 'kratuśeṣo 'pi homaḥ syāt 
yady apy apūrvā darvihomā na kutaścid dharmān ākāṅkṣanti tathāpy āhavanīyādayo homādīn ākāṅkṣanti yad āhavanīye juhoti tena so 'syābhīṣṭaḥ prīto bhavatītyevamādibhiḥ śrutibhiḥ 
evam iṣṭipūrvatvāt sarvahomānām saṃskṛtāgnivṛttitvam evaṃjātīyakānām iti 
iṣṭitvena tu saṃstavaś caturhotṝn asaṃskṛteṣu darśayati 
nanu liṅgam asādhakam prāptir vaktavyeti 
tad ucyate
upadeśas tv apūrvatvāt 
evaṃ tarhi akratuśeṣāṇāṃ vidhir eṣā bhaviṣyati eṣā anāhitāgneḥ kriyeti 
evam arthavadvacanaṃ bhaviṣyati 
vādamātram anarthakaṃ bhavati asya cāsti vidhisāmarthyam 
tasmād vidhir asaṃskṛteṣv iti 
sa sarveṣām aviśeṣāt 
āha etad gṛhyate vidhir iti 
yat tu akratuśeṣāṇām iti tan na sarveṣāṃ kratuśeṣāṇām akratuśeṣāṇāṃ ca caturhotṛhomānām 
kutaḥ 
aviśeṣāt na kratuśeṣāṇām evāyaṃ dharma ucyate nākratuśeṣāṇām iti 
tasmāt sarveṣām 
api vā kratvabhāvād anāhitāgner aśeṣabhūtanirdeśaḥ 
api veti pakṣavyāvṛttiḥ 
akratuśeṣāṇām evāyaṃ dharmo na kratuśeṣāṇām 
kutaḥ 
anāhitāgneḥ kratvabhāvāt 
na hy anāhitāgneḥ kratavaḥ santi 
na ca kratvaṅgaṃ kevalaṃ prayujyamānaṃ kasmaicit prayojanāya syāt 
na cāsyānyat phalaṃ prakalpyeta pramāṇābhāvāt 
vacanasya hy anyad api prayojanam asti 
na cānena vacanena śakyate 'nāhitāgneḥ kratuḥ kalpayitum 
tasmād akratuśeṣāṇām ayaṃ dharma iti 
japo vānagnisaṃyogāt 
vāśabdāt pakṣo viparivartate 
nāsaṃskṛteṣv agniṣv evaṃjātīyakā homāḥ syuḥ 
kutaḥ 
ādhānasya sarvaśeṣatvāt 
nanu vacanam idam eṣā anāhitāgner iṣṭir iti 
neti brūmaḥ japārthavada eṣa bhaviṣyati 
ye japarūpās teṣām arthavādaḥ na sarveṣāṃ caturhotṝṇām evaṃ yadāhavanīye johotītyevamādīnāṃ vacanānām arthavattā bhaviṣyati 
iṣṭitvena tu saṃstute homaḥ syād anārabhyāgnisaṃyogād itareṣām avācyatvāt 
yad uktam eṣā vānāhitatāgneḥ kriyā iṣṭitulyeti japānām eṣa vāda iti 
tan na naiṣā
vacanavyaktiḥ 
yaiṣānāhitāgneḥ kriyā seṣṭitulyeti 
kiṃ kāraṇam 
sādṛśyamātrānuvādo 'narthakaḥ syāt 
itarasmin pakṣe vidhir arthavān 
yeyam iṣṭiḥ eṣānāhitāgner iti tadiṣṭisaṃstavād dhomānām eva vādaḥ 
katham 
iṣṭir yāgaḥ sa evāsecanādhiko homaḥ 
yad uktam sarvahomārtha āhavanīya iti 
tan na caturhotṝn evādhikṛtyocyate 
kiṃ tv aviśeṣeṇa homān 
sa caturhotṛṣv asaṃbhavād anyeṣu bhaviṣyati 
caturhotṛṣu cānāhitāgner ucyamāneṣv āhavanīyo nāṅgam iti 
ubhayoḥ piṭṛyajñavat 
nirdeśo vānāhitāgner anārabhyāgnisaṃyogāt 
na caitad asti ubhayoś caturhotāro bhaveyur iti 
katham 
eṣa hy anāhitāgninirdeśaḥ 
eṣā veṣṭir anāhitāgner iti vacanenādhikṛtaḥ nāhitāgniḥ nirdeśasāmarthyāt 
arthavāde copakṣīṇaṃ tatraiva na virudhyata iti 
yadāhavanīye juhotīti vacanaṃ na caturhotṝn evādhikṛtyocyata ity uktam 
tasmād anāhitāgner evaṃjātīyakā homāḥ 
pitṛyajñe saṃyuktasya punarvacanam 
atha yad uktam pitṛyajñavad iti yuktaṃ pitṛyajñe 
tatrāhitāgnisaṃyuktasya punar etadvacanaṃ bhavati apy anāhitāgninā kārya iti 
etadvacanam anāhitāgner apīty anāhitāgnāv anvāhāryakaṃ karoti iha tathā nāsti vacanam 
niyogata eko nirdeśaḥ eṣā vānāhitāgner iti 
nātrāpiśabdo 'sti 
tasmāt pitṛyajñenātulyam etat 
upanayann ādadhīta homasaṃyogāt 
sthapatīṣṭival laukike vā vidyākarmānupūrvatvāt 
na caitad asti ādhāyaivaṃjātīyakaṃ hotavyam iti 
kiṃ tarhi 
laukika eva pravarteteti 
kutaḥ 
vidyākarmānupūrvatvāt 
vidyāgrahaṇārthā ime homāḥ 
vidyāvataś cādhānenādhikāraḥ sāmarthyāt 
ata ādhānottarakālatā naiṣām avakalpate yathā sthapatīṣṭyām 
ādhānaṃ ca bhāryāsaṃyuktam 
ādhānaṃ ca bhāryāsaṃyuktaṃ śrūyate 
vidyāgrahaṇottarakālaś ca dārasaṃgrahaḥ 
tasmād api nāvakalpate pūrvakālatādhānasya 
akarma cordhvam ādhānāt tatsamavāyo hi karmabhiḥ 
śrāddhavad iti cet 
atra cāha yathā piṇḍapitṝyajñaḥ āhitāgreḥ anāhitāgreśca bhavati evaṃ dārasaṃgraho 'pi iti yad uktaṃ tatparihartavyam 
na śrutivipratiṣedhāt 
naivam śrutivipratiṣedho hi bhavati evaṃ kriyamāṇe dārakarmaṇi vidyāgrahaṇottarakālaṃ śrūyamāṇam pūrvaṃ kriyata iti vipratiṣiddham 
arthād anyad evedam iti cet 
na arthaprāptasyaiva kālaniyama eṣaḥ 
upanayanaṃ ca karmārtham 
tad dvitīyasyāṃ vipratiṣidhyeta 
sarvārthatvāc ca putrārtho na prayojayet 
athocyate prāgādhānāc ca karmārthaiva ūrdhvaṃ cāpatyārthaivāsya bhaviṣyati 
tenaivaṃ saty asya na kiṃcid virotsyata iti 
ucyate naitad evam 
svārthā hi sā na kevalam apatyārthatām eṣyati 
tad uktam phalotsāhāviśeṣād iti 
tasmād api na dvir dārasaṃgrahaḥ 
api caivaṃ smaryate dharme cārthe ca kāme ca nāticaritavyeti 
evaṃ saty aticaritā syāt 
ato na dvir dārasaṃgrahaḥ 
ekaiva bhāryā karmārthāpatyārthā ca 
tasyāś ca vidyāgrahaṇottarakālatā 
ato nādhānasaṃskṛteṣv ete homā iti 
somapānāt tu prāpaṇaṃ dvitīyasya tasmād upayacchet 
gṛhyata etat prāgupanayanān nāsti patnīti 
yad uktam ekaiva patnīti 
tan na mṛṣyate yathaiva smṛtiḥ dharme cārthe ca kāme ca nāticaritavyeti 
dharmaprajāsaṃpanne dāre nānyāṃ kurvīteti ca 
evam idam api smaryata eva anyatarāpāye 'nyāṃ kurvīteti 
tasmād yasya na dharmasaṃpannā na prajāsaṃpannā vā patnī so 'nyāṃ kurvīteti 
somapānād iti cārthavādaṃ vyapadiśati sma 
somapo na dvitīyāṃ jāyām abhyaṣūyata iti dvitīyām api jāyāṃ darśayati 
pitṛyajñe tu darśanāt prāgādhānāt pratīyeta 
atha kathaṃ pitṛyajñasya dvau kālāv iti 
ucyate vacanaṃ hi tatra dṛśyate 
apyanāhitāgninā kāry iti 
tasmāt prāgādhānāt pitṛyajña iti 
sthapatīṣṭiḥ prayājavad agnyādheyaṃ prayojayet tādarthyāc cāpavṛjyeta 
api vā laukike 'gnau syād ādhānasyāsarvaśeṣatvāt 
api veti pakṣavyāvṛttiḥ 
laukikeṣv agniṣu syān na saṃskṛteṣu 
kutaḥ 
ādhānasyāsarvaśeṣatvāt 
sarvakarmaśeṣabhūtā agnayaḥ tadaṅgam ādhānam na karmāṅgam 
śrutyādīnām abhāvān na karmaprayuktādhānasya vākyasāmarthyāc cāgniprayuktatvam 
yac ca darśapūrṇamāsaprayuktam tac codakena prāpyate na dravyaprayuktam 
tasmāl laukikeṣv agniṣu sthapatīṣṭir iti 
avakīrṇipaśuś ca tadvad ādhānasyāprāptakālatvāt 
udagayanapūrvapakṣāhaḥ puṇyāheṣu daivāni smṛtirūpānyārthadarśanāt 
daivāni karmāṇy udāharaṇam upanayanaprabhṛtīni 
tatra saṃdehaḥ 
kim aniyate kāle daivāni kartavyāni utodagayanapūrvapakṣāhaḥ puṇyāheṣv iti 
aniyata iti prāpte udagayanādiṣv ity ucyate 
kutaḥ 
evaṃ smaranti teṣu kāleṣu daivānīti 
rūpārthavādaś ca 
etad vai devānāṃ rūpam yad udagayanam pūrvapakṣo 'ha iti 
na ca vayaṃ devādīnāṃ rūpam vidmaḥ 
atha tv eṣu kāleṣu daivāni kriyante tata etena saṃbandhena rūpavacanam avakalpate 
anyārthaṃ ca vākyam etad darśayati pūrvāhno vai devānām madhyaṃdino manuṣyāṇām aparāhnaḥ pitṝṇām iti 
tasmād eteṣu kāleṣu daivāni syur iti 
ahani ca karmasākalyam 
ahani ca viśeṣaḥ sakalaṃ karmāhany eva śakyate kartum iti na rātrau kariṣyati 
itareṣu tu pitrāṇi 
śrāddhādīny aparapakṣe 'parāhne ca smṛtirūpānyārthadarśanāt 
yāñcākrayaṇam avidyamāne lokavat 
idaṃ samāmnāyate jyotiṣṭome dvādaśa rātrīr dīkṣito bhṛtiṃ vanvīteti 
tathā somaṃ krīṇātīti 
tatra saṃdehaḥ 
kiṃ yasya na vidyate bhṛtiḥ tena vanitavyā yasya ca na vidyate somaḥ tena kretavyaḥ utobhathāpi sati cāsati ca 
kiṃ prāptam 
yāñcākrayaṇam avidyamāne bhṛtidhane some ca syāt 
kasmāt 
dravyasadbhāvārthaṃ yāñcākrayaṇam tad vidyamāne 'narthakam 
anarthakaṃ coktam api na kartavyam 
tasmād avidyamāne bhavet lokavat 
yathā yasya loke nāsti dravyam sa yācate krīṇāti ca 
evam ihāpi draṣṭavyam 
niyataṃ vārthavattvāt syāt 
tathā bhakṣapraiṣāc chādanasaṃjñaptahomadveṣam 
jyotiṣṭome śrūyate payo vrataṃ brāhmaṇasya yavāgū rājanyasya āmikṣā vaiśyasyeti 
tathā darśapūrṇamāsayoḥ praiṣaḥ prokṣaṇīr āsādaya idhmaṃ bahir upasādaya srucaḥ saṃmṛḍḍhi patnīṃ saṃnahyājyenodehīti 
tathā vājapeye śrūyate darbhamayaṃ vāso bhavatīti 
paśau saṃjñaptahomaḥ yat paśur māyum akṛtoro vā padbhir āhata agnir mā tasmād enaso viśvān muñcatvaṃ hasa iti 
tathā yo 'smān dveṣṭi yaṃ ca vayaṃ dviṣma iti vacanam 
etāny udāharaṇavacanāni 
tatrādhikaraṇātideśo 'yam 
tatra yaḥ pūrvasminn adhikaraṇe pūrvaḥ pakṣaḥ sa iha pūrvaḥ pakṣaḥ 
yas tatra siddhāntaḥ sa iha siddhāntaḥ 
avidyamāne kuryād iti pūrvaḥ pakṣaḥ 
niyataṃ vārthavattvād ity uttaraḥ 
sa evātra nyāyaḥ yaḥ pūrvatra 
anarthakaṃ tv anityaṃ syāt 
jyotiṣṭome śrūyate madhyaṃdine 'pararātre vā vrataṃ vratayatīti 
tatra saṃdehaḥ 
kiṃ niyatam apararātre vratam utāniyatam iti 
kiṃ prāptam 
niyataṃ cārthavattvāt syād iti 
evaṃ prāpte brūmaḥ anarthakaṃ tv anityaṃ syāt 
yadaivam manyeta asmin kāle vrataṃ me jariṣyatīti tadā vratayet 
yadā tu khalu manyeta na samyag jariṣyatīti tadā tadvrataṃ kriyamāṇam anarthakaṃ syāt 
yadi hy ajīrṇena yajamāno mriyeta tadā tantralopaḥ tantralope ca sarvalopaḥ 
tasmād aniyataṃ tasmin kāle vrataṃ vratayitavyam iti 
paśucodanāyām aniyamo 'viśeṣāt 
chāgo vā mantravarṇāt 
vāśabdaḥ pakṣaṃ vyāvartayati 
naitad asti 
yatra kvacana dravye paśutvam upādeyam iti 
asty utsraṣṭavyasya niyamakāraṇaṃ mantravarṇaḥ 
agnaye chāgasya vayāyā medaso 'nubrūhīti chāgaprakāśanasamartho mantravarṇaḥ samāmnāyate 
yadi chāgo nopādeyaḥ tatas tatprakāśanasamarthasyopādānam anarthavat 
tenāvagamyate chāgam adhikṛtyotsargaṃ vidadhātīti 
māntravarṇiko dravyaniyamavidhir iti 
na codanāvirodhāt 
ārṣeyavad iti cet 
iti cet paśyasi na paśutvam anyebhyaḥ paśubhya ācchetavyam iti 
yathā ārṣeyaṃ vṛṇīte trīn vṛṇīta iti sāmānyaśrutis triṣv evāvatiṣṭhata iti 
tritvaṃ viśeṣo vivakṣito nānye vivakṣitā iti 
evam ihāpi paśutvam chāgaṃ prakalpayitum vivakṣitam nānyān viśeṣān iti 
na tatra hy acoditatvāt 
naitad evam 
tatra hy acoditaṃ dravyam utsraṣṭavyam mantravarṇe 
varaṇe punaś coditam 
tatra tritvasaṃkhyāsaṃbandhasya varaṇe coditatvāt nānyā saṃkhyā kriyate 
ārṣeyaśabdād api nānārṣeyam 
triśabdasya hi tatsāmarthyam yenārṣeyaśabdo viśiṣṭasaṃkhyāviṣayo niyamyate 
iha na mantrasya sāmarthyam 
tasmād aniyama iti 
niyamo vaikāryaṃ hy arthabhedād bhedaḥ pṛthaktvenābhidhānāt 
aniyamo vārthāntaratvād anyatvaṃ vyatirekaśabdabhedābhyām 
aniyamo vā 
yaḥ kaścit paśur upādeyaḥ arthāntaratvāt 
arthāntaraṃ paśutvam arthāntaraṃ chāgatvam arthayor atra sāmānādhikaraṇyam na śabdayoḥ 
kathaṃ punar arthāntaraṃ gamyate 
vyatirekāc chabdabhedāc ca vyatireko hi bhavati kaścit paśur na chāgaḥ 
tathā chāgaḥ paśur iti śabdabhedaḥ 
śabdabhedād evārthabhedo nyāyyaḥ 
ekasmin vākye samavāyāt paśuṃ chāgam ānayeti 
itarathā anyatareṇa kṛtārthatvād anyataro vākye na samaveyāt samavaiti ca 
tasmād anyat paśutvam anyac chāgatvam 
tasmād aniyamaḥ yaḥ kaścit paśur upādeya iti 
nanv aśvam upādadānā naiva mantravarṇam apahāsyāmaḥ 
sa evāśvaś chāgo bhaviṣyati 
yaś chinnagamano 'śvaḥ sa chāgaḥ chider gameś ca cchāgaśabdaḥ prasiddhaḥ 
rūpāl liṅgāc ca 
kvacin muṣkarā bhaviśyantīti śrūyate 
yady antareṇa vacanam amuṣkarās tadedam upapadyate 
tasmāc chinnagamano 'śvo 'pi chāga iti karmākhyā bhaviṣyati 
atrocyate
chāge na karmākhyā rūpaliṅgābhyām 
chāge karmākhyā rūpaliṅgābhyāṃ nāvakalpate 
na hi chāgaśabdaś chinnagamanavacanaḥ samudāyo hy asau pṛthag arthāntare prasiddhaḥ nāsāv avayavaprasiddhyā bādhitavyaḥ 
tasmān nāśvaś chāgaḥ 
rūpānyatvān na jātiśabdaḥ syāt 
vikāro notpattikatvāt 
idam api padottaram 
ihāśvādīnāṃ vikāraś chāgaśabdaḥ 
kiṃcid atrāśvādīnām uccāryate na kiṃcid anyad eva 
tasmād āśvo 'pi chāga iti 
na utpattikatvāt 
autpattiko hi nāmināmnoḥ saṃbandha ity uktam nākhyāvikāraḥ saṃbhavatīti 
tasmān nāśvaś chāgaḥ 
ataś chāga evopādātvaya iti 
sa naimittikaḥ paśor guṇasyācoditatvāt 
padottaram evedaṃ sūtram 
atha kasmān na chidranimittaś chāgaśabdo bhavati 
evaṃ śrūyate śuṣiro vā etarhi paśuḥ 
yarhi vapām utkhadantīti 
nety ucyate chidratvasya guṇasya paśor acoditatvāt 
avyaṅgaṃ paśum ālabheteti hi codyate 
tasmād acchidraḥ paśuḥ 
na cāvayavaprasiddhyā samudāyaprasiddhir bādhyata ity uktam eva 
tasmāc chāga evopādeyo nāśvādaya iti 
jāter vā tatprāyavacanārthavattvābhyām 
vāśabdo 'vadhāraṇāyām 
yasmād avayavaprasiddhyā samudāyaprasiddhir na bādhyate 
tasmāj jāter eva chāgaśabdo vācakaḥ 
evaṃ samudāyasyārthavattānugṛhītā bhaviṣyatīti tatprāyavacanam upapadyate 
viśveṣāṃ devānām usrāṇāṃ chāgānāṃ meṣāṇāṃ vapānāṃ medaso 'nubrūhīti jātiprāye vacanam upapadyate 
prāyeṇāpi hi niyamaḥ kriyate yathā agryaprāye likhitaṃ dṛṣṭvāgnyo 'yam iti buddhir bhavati 
tasmāc chāga evopādātavya iti 
kṛtvācintāyāṃ prayojanaṃ na vaktavyam 
śrutipramāṇatvāc cheṣāṇāṃ mukhyabhede yathādhikāraṃ bhāvaḥ syāt 
pūrveṇādhyāyaṣaṭkena pratyakṣavihitadharmaṇāṃ karmaṇāṃ darśapūrṇamāsādīnām itikartavyatā cintitā 
uttareṇedānīm avihitetikartavyatākeṣv aindrāgnādiṣu cintayitum iṣyate 
tatra yadi darśapūrṇamāsādīnāṃ prakaraṇe ye vihitā dharmāḥ te sarvakarmasu vihitā bhavanti tatas tair eva dharmair aindrāgnādayo 'pi dharmavanta uktāḥ tathā kartavyāś ceti 
nārtha uttareṇa ṣaṭkena 
atha ye yasya prakaraṇa ucyante te tatraivoktā bhavanti tato 'dharmakāṇy aindrāgnīdīni 
teṣu cintā bhavati kim eṣāṃ dharmāḥ santi uta neti 
yadā ca santi tadā ke kiyanto vā kathaṃ cānuṣṭātavyā iti 
tad artham uttaraḥ ṣaṭkaḥ pravartanīyaḥ 
tatra saptamena tāvat santi dharmā ity ucyate 
aṣṭamena ceme 'syeti 
itthaṃ prayoktavyā iti navamena 
daśam aikādaśadvādaśair etāvantaḥ prayoktavyāḥ nāto 'dhikā iti 
utpattyarthāvibhāgād vā satvavadaikadharmyaṃ syāt 
ucyate viṣama upanyāsaḥ 
tatra gosāmānyasaṃbandhena dharmā vidhīyante 
gaur na padā praṣṭavya iti 
iha punar yajiviśeṣasaṃbandhena dharmā vidhīyante 
darśapūrṇamāsābhyāṃ yajeteti jyotiṣṭomena yajeteti 
viśiṣṭayajisaṃbaddha evāpūrve bhavitum arhanti na sarvatreti 
tatra brūmaḥ darśapūrṇamāsābhyāṃ yajetettham iti 
yadi yajir vidhīyeta na dharmaiḥ saṃbadhyeta 
na hi dvayor vidhīyamānayoḥ paraspareṇa saṃbandho bhavati 
anuvādaś ca sann aviśeṣāt sarvayāgānuvādaḥ 
tasmāt sarvathā dharmāḥ 
nanu darśapūrṇamāsaśabdo viśeṣako bhaviṣyati 
na darśapūrṇamāsaśabdaḥ śaknoti yāgaṃ viśeṣṭum 
ayaṃ hi vidhir vā syād anuvādo vā 
yadānuvādaḥ tadā dharmasaṃbandhārthaḥ 
sa ca dharmasaṃbandho yāgānuvādenaiva tayoḥ siddhaḥ 
nanu nivṛttikaro bhaviṣyati darśapūrṇamāsāv evetthaṃ kuryān nānyān iti 
naivaṃ śakyam 
yat kāraṇam na tasyānyanivṛttiḥ arthaḥ 
nanu parisaṃkhyayā kariṣyati 
nātra parisaṃkhyā yujyate 
yady anyena vākyena yāgamātre dharmaprasaṅgaḥ kṛtaḥ syāt tata etat punarvacanaṃ parisaṃkhyāṃ kuryāt 
atha punar asati prasaṅge 'nenaiva prasaṅgo 'nenaiva nivṛttir ity atibhāra ekasyaiva vākyasya bhavati 
naiṣa doṣaḥ 
na vayaṃ vākyena dharmāṇāṃ saṃbandhaṃ kariṣyāmaḥ 
kena tarhi 
prakaraṇena 
katham 
kartavyatāyāṃ coditāyām itikartavyatākāṅkṣā bhavati kathaṃ kuryād iti 
prakaraṇena dharmāḥ saṃbadhyanta itthaṃ kuryād iti 
naivaṃ śakyam 
yadā hi darśapūrṇamāsau kartavyatayā codyate tadetikartavyatākāṅkṣaiva nāsti 
prajñātetikartyavyatatvāt tayoḥ 
asatyāṃ cetikartavyatākāṅkṣāyāṃ prakaraṇam eva nāsti 
evaṃ hy uktam asaṃyuktaṃ prakaraṇād itikartavyatārthitvād iti 
evaṃ tarhi naivātra yāge dharmā vidhīyante 
nāpi darśapūrṇamāsayoḥ kartavyatocyate 
kiṃ tarhi 
darśapūrṇamāsābhyāṃ yajeteti padadvayena viśiṣṭaṃ yāgam anūdyātra dharmā vidhīyante darśapūrṇamāsābhyāṃ yajetettham iti 
evam api darśapūrṇamāsābhyām ity anuvādo na yujyate 
tṛtīyārthasyāsiddhatvāt 
pūrvān anuvādo bhavati apūrvaś ca tṛtīyārthaḥ 
so 'vaśyaṃ vidhātavyaḥ 
tasmiṃś ca vidhīyamāne 'nyad evāsaṃbaddham āpadyate darśapūrṇamāsau yajeḥ karaṇam iti 
tasmāt sa eva prathamaḥ pakṣo 'stu yāgānuvādena dharmāṇāṃ vidhir iti 
nanu tatrāpi darśapūrṇamāsābhyām ity etan na saṃbadhyate 
codanāśeṣabhāvād vā tadbhedād vyavatiṣṭherann utpatter guṇabhūtatvāt 
karmacodanāyāḥ śeṣabhūto dharmasamāmnāya ekadeśabhūta ity arthaḥ darśapūrṇamāsābhyāṃ yajeta anayāgnyavādhānādikayetikartavyatayeti 
tasyāṃ codanāyāṃ yajer guṇabhāvaḥ śrūyate darśapūrṇamāsaśabdo yajivacanaḥ 
karaṇabhāvo 'tra yajeḥ śrūyate 
darśapūrṇamāsākhyena yāgasamudāyenānyat kuryād iti 
yat tato 'nyat tatkartavyatayā codyate na yajiḥ 
apūrvaṃ ca tat 
nanu phalam atra vākye śrūyate svargakāmo yateta iti 
tatkartavyaṃ syāt 
satyaṃ śrūyate na tu tadyajinā kriyate 
vinaṣṭe yajau tad bhavati 
apūrvaṃ tu tena kriyate 
tasmāt tasya kartavyatā ucyate 
yasya kartavyatā tad itikartavyatayā saṃbadhyate 
tasmād apūrvārthā dharmāḥ 
teṣāṃ cāpūrvāṇāṃ bhedaḥ 
atas tadbhedād yathāprakaraṇaṃ vyavatiṣṭhante dharmā iti 
evam api śrutyā sāmānyena bhāvanā vākyād viśeṣeṇa 
na caitad yugapad bhavatīti 
evaṃ tarhi naivātra śrutyarthe parigṛhyate 
kiṃ tarhi 
vākyārthaḥ 
kiṃ kāraṇam 
śrutyarthe parigṛhyamāṇe darśapūrṇamāsaśabdo 'narthako bhavati 
yajatiś cānuvādaḥ 
yajaty ātmakatvād darśapūrṇamāsayoḥ 
yajatisāmānādhikaraṇyāc ca darśapūrṇamāsaśabdasya 
satve lakṣaṇasaṃyogāt sārvatrikaṃ pratīyeta 
yat tu satvavad iti 
atra gavākṛtau dharmaḥ śrūyate 
ākṛteḥ padārthatvāt 
na ca tatra saṃbhavati 
ato 'sāv ākṛtiḥ sahacāripiṇḍalakṣaṇārthā vijñāyate yathā gaṅgāyāṃ gāva iti 
tac ca sāhacaryam sarvapiṇḍānām aviśiṣṭam iti sarvapiṇḍeṣu vihitaṃ bhavati 
tasmāt tat sārvatrikaṃ pratīyeta 
iha tu yajer guṇabhavena śravaṇān naiva yajau dharmāḥ śrūyante 
kiṃ tarhi 
apūrva iti 
evam apadiṣṭo hetuḥ 
tasmād anupanyāsaḥ satvavad iti 
avibhāgāt tu naivaṃ syāt 
nanu yajir bhaṅgitvāt kālāntare phalaṃ dātum asamarthaḥ 
tatra kṛtā dharmā asamarthā eva bhavatīty uktam 
atra sthitasya nyāyasyākṣepeṇa pratyavasthānaṃ kriyate 
tailapānavad etad bhaviṣyati 
yathā tailapānaṃ ghṛtapānaṃ vā bhaṅgitve 'pi sati kālāntare medhāsmṛtibalapuṣṭyādīni phalāni karoti 
evaṃ yajir api kariṣyati kiṃ no 'dṛṣṭāśrutenāpūrveṇa kalpiteneti 
dvyarthatvaṃ ca vipratiṣiddham 
evaṃ ca sati sarve dharmāḥ sarvārthā bhavanti 
tathā caindrāgnādiṣu prayājādayaḥ santi 
tatra saurye karmaṇi prayājānāṃ darśanam upapadyate 
prayāje prayāje kṛṣṇalaṃ juhoti iti 
itarathā prayājāś ca vidhātavyāḥ 
prayājeṣu ca kṛṣṇalahomaḥ 
tathā ca dvyarthaṃ tat syāt 
dvyarthatvaṃ ca vipratiṣiddham 
tasmād yajiprayuktā dharmā iti 
utpattau vidhyabhāvād vā codanāyāṃ pravṛttiḥ syāt tataś ca karmabhedaḥ syāt 
yadi vāpy abhidhānavat sāmānyāt sarvadharmaḥ syāt 
api ca aruṇaparāśarā nāma śākhinaḥ 
teṣāṃ paricareṣu smṛtirūpaṃ brāhmaṇaṃ bhavati 
ye darśapūrṇamāsayor dharmāḥ te sarveṣṭīnām agnīṣomīyasya cety ārabhya yāvat sarvāḥ prakṛtivikṛtayo 'nuktāntā iti 
tac cānukramaṇam etam eva nyāyaṃ sūcayati 
tasmād apūrvaprayuktatve 'pi sarve dharmāḥ sarvārthā iti 
arthasya tv avibhaktatvāt tathā syād abhidhāneṣu pūrvavattvāt prayogasya karmaṇaḥ śabdabhāvyatvād vibhāgāc cheṣāṇām apravṛttiḥ syāt 
upavarṇanāparihāras tāvad ucyate 
yad uktam vāhīkavad iti atra brūmaḥ arthasya tv avibhaktatvāt tathā syād abhidhāneṣu 
artho vāhīkatvam taddeśasaṃbandhaḥ so 'vibhaktaḥ 
sarvavāhīkeṣv anugata ity arthaḥ 
tannimittaś ca prītiviśeṣo na puruṣanimittaḥ 
kathaṃ jñāyate 
pūrvavattvāt prayogasya 
pūrvavān atra prayogaḥ bahuśo vāhīkāś cāvāhīkāś ca bhojitāḥ 
tatrānvayavyatirekābhyāṃ jñatam etat deśanimitteyaṃ yavānn apriyatā na puruṣanimittatā 
tasmāt tathā syād vāhīkādiṣv abhidhāneṣu 
atheha karmaṇaḥ śabdabhāvyatvam 
nānyataḥ śakyam etaj jñātum 
kasyāpūrvasya dharmā iti 
śabdena ca vyavasthitā vijñātā dharmāḥ 
apūrvāṇāṃ ca vibhāgaḥ ataḥ śeṣāṇām anyatra vihitānām anyatrāpravṛttiḥ syāt 
smṛtir iti cet 
atha yad uktam smṛtir iti 
tasya kaḥ parihāraḥ 
na pūrvavattvāt 
pūrvavatī hīyaṃ smṛtiḥ 
codakaṃ dharmagrāhakaṃ vakyati vidhyanto vā prakṛtivad iti 
tena prāpitānāṃ dharmāṇām ayam anuvādaḥ 
etan nyāyapūrvikā nāprāptānāṃ vidhāyikā 
yat kāraṇaṃ vyavasthā dharmāṇām etena nyāyena bhavati 
arthasya śabdabhāvyatvāt prakaraṇanibandhanāc chabdād evānyatra bhāvaḥ syāt 
idaṃ nigamanasūtram 
nigamanaṃ ca pratijñāyā hetoś ca punarvacanam 
tad idam ucyate yasmād evam tasmād arthasyāgnyanvādhānādeḥ śabdabhāvyatvāt pratiprakaraṇaṃ ca nibandhanāc chabdād evānyatra bhāvaḥ syāt 
yathā gandharvāpsaraso vā etam unmādayanti ya unmādyaty etā vai gandharvāpsaraso yadrāṣṭrabhṛtam 
tasmai svāhā tābhyaḥ svāheti juhotīty agniprakaraṇe utpannānāṃ rāṣṭrabhṛtām udvāhe upadeśaḥ 
eteṣāṃ rāṣṭrabhṛto juhoty abhyātānāṃ juhotīti 
asty etasmin vacane yathādhikāraṃ vyavatiṣṭheran dharmā iti 
evaṃ ca saty adharmakāṇy aindrāgnādīṇi 
tadartham uttaro 'dhyāyaṣaṭkaḥ prārabdhavya iti 
prakṛtāt karmaṇo yasmāt tatsamāneṣu karmasu 
dharmapradeśo yena syāt so 'tideśa iti sthitiḥ  iti 
sa ca nāmnā vacanena vā 
tatra nāma trividham atideśakam karmanām saṃskāranām yaugikam iti 
vacanaṃ punar dvividham pratyakṣaśrutam ānumānikaṃ ca 
tayor ānumānikam upariṣṭād vakṣyate 
pratyakṣaśrutaṃ tv idānīm eva cintyate 
astīṣunām aikāhaḥ aparaḥ śyenaḥ 
tau dvāv apy ābhicārikau 
tatreṣau kāṃścid dharmān vidhāyāha samānam itarac chyeneneti 
etac cintyate 
kim ayam anuvādaḥ vidhir iti 
yadi vidhiḥ tato 'tideśaḥ 
śyenadhamān iṣāv atidiśati 
athānuvādaḥ tato neti 
tatra kiṃ prāptam 
tat sūtreṇaivopakramyate
samāne pūrvavattvād utpannādhikāraḥ syāt 
kiṃ cetarad iti cābhāve nopapadyate 
itaraśabdaś cāsannihite 'nupapannaḥ sannihita eva bhavati 
yathā itara ādhāro dīyatām 
itaraḥ kambalo dīyatām iti sannihito dīyate na prāvāramātraṃ kambalamātraṃ vā 
jyautiṣṭomikāś ca sannihitāḥ 
tasmāt teṣāṃ vādaḥ 
teṣāṃ cedam anuvādaḥ 
vihitā hi te codakeneti 
śyenasyeti cet 
iti cet paśyasi jyautiṣṭomikānām anuvāda iti 
naivam 
śyenasya vaiśeṣikāṇāṃ lohitoṣṇīṣādīnāṃ dharmāṇāṃ vidhiḥ 
kutaḥ 
śyenagrahaṇasāmarthyāt 
evaṃ śyenagrahaṇam arthavat bhaviṣyati dharmān viśeṣayat 
itarathānarthakaṃ syāt 
sarveṣāṃ hy ekāhāhīnasatrāṇāṃ te samānāḥ 
tatra yāvad uktaṃ syāt samānam itarad iti tāvad eva samānam itarac chyeneneti 
nāsannidhānāt 
nāyaṃ śyenavaiśeṣikāṇāṃ vādo yujyate 
kasmāt 
asannidhānāt 
ayam itaraśabdaḥ sannihite bhavati na ca śyenaśabdena vaiśeṣikā iṣau sannihitāḥ 
yat tu śyenaśabdo vaiśeṣiko bhavatīti vidhipakṣe 'vaiśeṣikatvaṃ doṣaḥ syāt 
anuvādapakṣe tu naiva kaścid vidhīyate kiṃ viśeṣyati 
jyautiṣṭomikās tu sarvasādhāraṇāḥ santaḥ śyenasyāpi bhavantīty anuvādo yujyate 
tasmāj jyautiṣṭomikānām evānuvādaḥ 
api vā yady apūrvatvād itarad adhikārthe jyautiṣṭomikād vidhes tadvācakaṃ samānaṃ syāt 
api veti pakṣāntaraparigrahe 
vidhir ayaṃ śyenavaiśeṣikāṇām jyautiṣṭomikānām anuvādaḥ 
kutaḥ 
apūrvatvāt 
evam apūrvam arthaṃ vidhāsyati 
tathā pravṛttiviśeṣakaro bhaviṣyati 
anuvādaḥ sann apravṛttiviśeṣakaro 'narthakaḥ syāt 
nanv itaraśabdo 'yaṃ sannihite bhvati 
ucyate itarad adhikārthe samānam itarat samānam adhikam ity arthaḥ 
nanu sannihitavacano 'yaṃ nādhikārtha iti 
ucyate na kevalam ayaṃ sannihitavacana eva 
pūrvoktasadṛśam asannihitam api brūte 
avaśiṣṭaṃ ca 
yadā hi vastrāṇy anukramyetaraśabdaḥ prayujyate devadattāya kambalo dīyatām viṣṇumitrāya kauśeyam yajñadattāya kṣaumam itarac caitrāyeti tadā vastram eva pradīyate na hiraṇyaṃ rajataṃ vā 
iha jyautiṣṭomikebhyo 'dhikān dharmān anukramyetaraśabdaḥ prayuktaḥ 
tenātrāpy adhikān eva vaktum arhati 
tathādhikavacano bhvati 
cāturmāsyānāṃ vaiśvadeva āgneyādīni havīṃṣi sārthavādavākyair vihitāni 
dharmāś ca teṣām uktāḥ 
varuṇapraghāseṣu kevalāni havīṃṣy āmnāya yad vaiśvadevikānāṃ brāhmaṇam tat teṣām atidiśyate etad brāhmaṇāny eva pañca havīṃṣi yad brāhmaṇānītarāṇi iti 
tatra kim arthavādamātrasyāyam atideśaḥ uta sārthavādakasya savidhikasya kāṇḍasyeti 
kathaṃ punar arthavādamātrasyātideśo bhavati 
yathā pampākulāyapratimāś ca vṛkṣā iti 
ke punar vidhayaḥ ke arthavādāḥ 
tredhā sannaddhaṃ barhir bhavati tredhā sannaddha idhmaḥ nava prayājā nava anuyājā ityevamādayo vidhayaḥ 
vārtaghnāni vaitāni havīṃṣīty arthavādāḥ 
tatredam ucyate
pañcasaṃcareṣv arthavādātideśaḥ sannidhānāt 
api ca varuṇapraghāseṣv api kecid vaiśvadevikā dharmā vidhīyante 
yathā agniṃ mathnanti prasuvo bhavantīti 
teṣām atideśena vihitānāṃ punar āmnānam anarthakaṃ syāt yadi vidhayo 'tidiśyeran 
tasmād arthavādātideśa iti 
sarvasya vaikaśabdyāt 
naitad evam arthavādamātrasyātideśa iti 
savidhikasya sārthavādakasya kāṇḍasyātideśa iti 
kutaḥ 
aikaśabdyāt 
samānaśabdatvād ity arthaḥ 
samāno 'yaṃ brāhmaṇam iti śabdo vidhīnām arthavādānāṃ ca 
sa yathārthavādān gṛhṇāti evaṃ vidhīn api gṛhṇāti cet tān apy atidiśati 
yat tu vidhīnāṃ havirbhiḥ saṃbandho nāstīti 
vidheyavidhāyakasaṃbandho nāsti upakāralakṣaṇaḥ saṃbandho bhaviṣyati 
ka upakāraḥ 
yas eṣām aṅgāni vidadhāti 
asti cet saṃbandhaḥ brāhmaṇaśabdaśrutyā sarvātideśo nyāyya iti 
liṅgadarśanāc ca 
liṅgaṃ ca vidhīnām atideśaṃ darśayati 
kiṃ liṅgam 
varuṇapraghāseṣu triṃśadāhutayo vājino yajanty āhutīnāṃ saṃpattyai triṃśattvāya iti varuṇapraghāse triṃśatam āhutīr darśayati 
yadi vidhayo nātidiśyeran tā na syuḥ 
tasmād atidiśyante 
vihitāmnānān neti cet 
vihitāmnānād iti yad uktam tasya kaḥ parihāraḥ 
ābhāṣāntaṃ sūtram 
netarārthatvāt 
atrocyate vidhyatideśe 'pi sati nāgnimanthanādīnām āmnānam anarthakam 
itarasya haviṣo 'rthena bhaviṣyati dakṣiṇavaihārikasya mārutyāḥ 
tasmān naitaj jñāpakam vidhīnām anatideśasya bhaviṣyati 
ekakapālaindrāgnau ca tadvat 
vaiśvadeve ekakapāla āmnātaḥ dyāvāpṛthivīya ekakapāla iti varuṇapraghāseṣv api kāya ekakapāla iti 
tatrāparaḥ aindrāgno dvādaśakapālo mārutyāmikṣā iti 
tathā sākamedheṣv apy ekakapālaindrāgnāv āmnātau aindrāgna ekādaśakapāla indrāya vṛtraghne caruḥ vaiśvakarmaṇa ekakapāla iti 
tatredam āmnātam 
etad brāhmaṇa aindrāgnaḥ etad brāhmaṇa ekakapālaḥ yad brāhmaṇa itara itaraś ceti 
tatredam ucyate ekakapālaindrāgnau ca tadvat yadvat pañcasaṃcarāṇi 
atrāpi savidhikasya sārthavādakasya kāṇḍasyātideśaḥ 
tenaiva nyāyeneti 
prāptisūtram etad uttaracintārtham 
ekakapālānāṃ vaiśvadevikaḥ prakṛtir āgrayaṇe sarvahomāparivṛttidarśanād avabhṛthe ca sakṛd dvyavadānasya vacanāt 
sākamedhe śrūyate etad brāhmaṇa ekakapāla iti 
tatra cintyate vaiśvadevikasyaikakapālasyedaṃ grahaṇam uta vāruṇaprāghāsikasyeti 
kiṃ prāptam 
vaiśvadevikasyeti brūmaḥ 
kiṃ kāraṇam 
tasya vihitā dharmāḥ alaṃkṛtyābhipūryopāṃśu yaṣṭavyaḥ āviḥ pṛṣṭaḥ kārya ityevamādayaḥ 
vāruṇaprāghāsikas tv adharmakaḥ 
yasya vihitā dharmāḥ tatraitad yujyate vaktum tadvad idaṃ kartavyam iti 
tasmād vaiśvadevikasya grahaṇam 
nanv aindrāgnasamuccāraṇād ekakapālo 'pi vāruṇaprāghāsika eva syāt 
na avaśyam ekaparvaṇor eva samuccāraṇena bhavitavyam nānāparvaṇor api samuccāraṇam aviruddham 
tasmād vaiśvadevikasya grahaṇam 
sāmno 'bhidhānaśabdena pravṛttiḥ syād yathāśiṣṭam 
idaṃ śrūyate rathantaram uttarayor gāyati kavatīṣu rathantaraṃ gāyati ityevamādīni samāmnāyante 
tatra cintā kim ihātidiśyate iti 
nanu yad rathantarādibhiḥ śabdair ucyate tad atidiśyate 
bāḍham 
tad eva tu na jñāyate kim ebhiḥ śabdair ucyata iti 
nanu siddham etat gīteṣu sāmākhyā iti 
tathā siddhasyākṣepaḥ kariṣyate 
sa eva tu nirṇayo bhaviṣyati 
yadi sa eva nirṇayaḥ kim arthaḥ ākṣepaḥ 
dārḍhyārthaḥ sthūṇānikhananavat 
tatra kiṃ prāptam 
tad ucyate sa stobhasvarakālābhyāsavikārāyāṃ hiṅkārapraṇavaprastāvodgīthapratihāropadravanidhanavatyām ṛci gītau sāmaśabdo 'bhiyuktair upacaryate 
tasmāt saṃśayaḥ 
kiṃ ca saṃjñābhedāt 
saṃjñābhedaś ca bhavati rathantaraṃ bṛhad ityevamādiḥ 
sa ekatvāt saṃskārakarmaṇo anarthakaḥ 
ekenaiva hi tadā paryāptam 
yathā gītir iti 
atharcāṃ nāmāni tatas tāsāṃ bhedāt saṃjñāpṛthaktvaṃ yuktam 
api ca 
yadi gānaṃ rathantaraṃ gānaṃ ca bṛhat idaṃ rathantaram idaṃ bṛhad iti pṛthaktvena saṃjñāniveśo nopapadyate 
ṛṅnāmatve tūpapadyate 
kiṃ ca vikārapṛthaktvāt tu 
pratisāma ca vikārapṛthaktvāt 
pratisāma ca vikārapṛthaktvaṃ dṛśyate 
tad ekatvād gānasya anupapannam 
saṃskārabhede hi vikārapṛthaktvaṃ dṛṣṭam 
tad yathā avahantes taṇḍulībhāvaḥ piṣeś cūrṇam 
na tv ekasya taṇḍulībhāvaś cūrṇanaṃ ca 
atharṅnāmāny etāni 
tata ṛcāṃ bhedād vikārapṛthaktvaṃ yujyate 
tasmād ṛṅnāmānīti 
tata uttaraṃ paṭhati sāmno 'bhidhānaśabdena pravṛttiḥ syād yathāśiṣṭam iti 
sāmno 'bhidhānaśabdena yathāśiṣṭam pravṛttiḥ syāt 
yac chiṣṭaṃ pravaktṛbhiḥ śiṣyebhyaḥ 
kiṃ ca śiṣṭam 
stomādiviśiṣṭā ṛk sāma sā pravarteta 
kiṃ kāraṇam 
tasyā rathantarādi nāmadheyam iti 
śabdais tv arthavidhitvād arthāntare 'pravṛttiḥ syāt pṛthagbhāvāt kriyāyā hy abhisaṃbandhaḥ 
svārthe vā syāt prayojanaṃ kriyāyās tadaṅgabhāvenopadiśyeran 
svārtha vā pravartamānā abhivatyaḥ kavatīnām aṅgabhāvenopadiśyeran 
kathaṃ punaḥ kavatīṣu gāyatīty aṅgabhāvaḥ śakya upadeṣṭum 
śakyo yathā yena karmaṇertset tatra jayān juhuyād iti 
kiṃ punaḥ prayojanaṃ kavatīnām abhivatyo nirvartayantīti 
ucyate prayojanam adṛṣṭaṃ kalpyam 
kutaḥ 
kriyāyāḥ 
yasmāt kriyā śrūyate kavatīṣu rathanataraṃ gāyatīti yathā prayājādīnāṃ prayojanaṃ kriyāyāḥ 
ucyate ayam evāsmin pakṣe doṣaḥ yat prayojanaṃ kriyāyāḥ kalpayitavyam 
tasmād ayam api pakṣo duḥśliṣṭaḥ 
śabdamātram iti cet 
nautpattikatvāt 
pūrvasmād eṣa vādaḥ pāpīyān 
kasmāt 
autpattikatvāt 
autpattiko hi nāmināmnoḥ saṃbandhaḥ 
yaḥ śabdo yasmin artha autpattikena saṃbandhena prasiddhaḥ 
na sa tato 'nyaṃ pratyāyayituṃ śaknoti 
na hi gośabdenāśvo 'bhidhātuṃ śakyate 
śāstraṃ caivam anarthakaṃ syāt 
evaṃ ca saty atideśaśāstram anarthakaṃ syāt aśakyārthatvāt 
tasmān na śabdasyāpi pradeśo yuktaḥ 
vṛttikāras tu mene gānaśāstram aukthikyam anarthakaṃ syād iti 
tasyābhiprāyaḥ satyāṃ gatau naitāvān prayāsaḥ śiṣṭānām aphalo 'bhyupagantuṃ nyāyya iti 
svarasyeti cet 
nārthābhāvāc chruter asaṃbandhaḥ 
naitad evam svarasyātideśa iti 
kutaḥ 
arthābhāvād arthasyābhāvat 
arthasyābhivatīsvarasya kavatīṣv abhāvāt 
nanv asann evāsāv atideśena bhāvyate 
ucyate bhāvayitum api na śakyate 
na hy abhivatyakṣarāṇām abhivyañjako nādaḥ kavatīṣu bhāvayituṃ śakyaḥ 
yadi bhāvyeta na kavatyo bhaveyuḥ 
na ced bhāvyate na bhūtaḥ 
kavatīṣu rathantaraṃ gāyatīty etasyāḥ śruteḥ padāntareṇābhisaṃbandho na syāt 
tasmān na svarasyātideśaḥ 
svaras tūtpattiṣu syān mātrāvarṇāvibhaktatvāt 
tuśabdaḥ pakṣāntaraparigrahe 
yady abhivatīsvarasya kavatīṣu pradeśo nopapadyate anuvādo bhavatu kavatīṣu rathantaraṃ gāyatīti 
katham 
tad ucyate iha kavatīṣu rathanatraṃ gāyatīty asya vākyasya dve vacanavyaktī bhavataḥ 
kavatīṣu yad rathantaram tad gāyatīty ekā 
rathantaraṃ yat tat kavatīṣu gāyatīty aparā 
tayor yaiṣā dvitīyā rathantaraṃ yat tat kavatīṣu gāyatīti 
sā svarasya sāmatve na saṃbhavatīty uktam 
na hy abhivatīsvaraḥ kavatīṣu samāveśayituṃ śakya iti 
pūrvā tu saṃbhavati 
kavatīṣu yad rathantaram tad gāyatīti 
liṅgadarśanāc ca 
liṅgaṃ ca dṛśyata etasminn arthe 
asti rathantaram uttarayor iti 
kiṃ talliṅgaṃ bhavati 
evam āha rathantaram uttarayor na paśyāmi iti viśvāmitras tapas tepe bṛhad uttarayor na paśyāmīti vasiṣṭha iti 
yac ca vidyamānaṃ na dṛśyate taddarśanāya yatnaḥ 
kriyate yathā ghaṭaṃ na paśyāmīti pradīpaṃ karoti na śaśaviṣāṇaṃ na paśyāmīti 
tasmād asty uttarayo rathantaraṃ bṛhac ca 
tayor anuvāda iti 
aśrutes tu vikārasyottarāsu yathāśruti 
śabdānāṃ cāsāmañjasyam 
rathantarādīnāṃ ca sāmaśabdānām asāmañjasyaṃ syāt 
rathantaram uttarayoḥ bṛhad uttarayor iti 
katham 
tad ucyate ayaṃ rathantaraśabdo bṛhacchabdo vā svarasya sāmaśabdatve svarasamudāya ānupūrvyā vyavasthite svaraviśeṣe prayuktaḥ 
sa ekadeśe bhinnānupūrvye vāsamañjaso bhavati 
tasmāt naitad yuktam 
svarasya sāmaśabdaḥ tasya cānuvāda iti 
atrāha evaṃ bhavatā sarve pakṣā niruddhāḥ 
tataḥ kim apravṛttir eveti 
ucyate ṛca eva pradeśo bhavatu 
nanūktam na śakyā ṛca ṛgantare pradeṣṭum iti 
bāḍham deśalakṣaṇā bhaviṣyati 
kavatīṣu rathantaraṃ gāyatīty ucyate 
na ca śakyate kavatīṣu rathantaraṃ gātum 
tatra deśalakṣaṇā bhavati kavatīdeśa iti 
yathā agnau tiṣṭhati kūpe tiṣṭhatīti 
dharmalakṣaṇā vā syāt 
rathantaradharmā vā kavatīṣu rathantaraśabdenātidiśyante 
yathā rathantare prastūyamāne pṛthivīṃ manasā dhyāyed ityevamādayaḥ 
yathācārye proṣite ācāryānī bhavatām ācārya ity ācāryaśuśruṣācāryānyām atidiśyate 
api tu karmaśabdaḥ syād bhāvo 'rthaḥ prasiddhagrahaṇatvād vikāro hy aviśiṣṭo 'nyaiḥ 
kiṃ ca prasiddhagrahaṇatvāt 
ayaṃ ca gāyatīti śabdo gānakriyāyāṃ prasiddhaḥ 
kā punar asau śabdasyoccāraṇaviśeṣaḥ 
gāyati gānaṃ karotīti tadgrahaṇaś ca rathantarādiśabdaḥ 
tadvacana ity arthaḥ 
tena samuccāraṇād dvitīyāsāmarthyāc ca 
yathā āsāritakaṃ gāyatīti vardhamānakaṃ gāyatīti 
nanu śabdavacanenāpi samuccāraṇaṃ bhavati gāthāṃ gāyati ṛcaṃ gāyati iti 
satyam vipariṇamya tu śabdam gānena ṛcaṃ saṃskarotīti yathānipatitenārthena na saṃbadhyate gānaṃ karotīty ṛcam iti 
tasmād gītivacanaḥ 
itaś ca gītivacanaḥ 
kutaḥ 
vikāro hy aviśiṣṭo 'nyaiḥ 
vikāraś cātrargdravyasya dṛśyate 
hrasvānām akṣarāṇāṃ dīrghatā dīrghāṇāṃ ca hrasvatvam 
vivṛtānāṃ saṃvṛtatvam saṃvṛtānāṃ vivṛtatvam 
so 'viśiṣṭo 'nyaiḥ saṃskārakarmabhiḥ 
yathāvahantinā vrīhīṇāṃ taṇḍulībhāvaḥ piṣiṇā taṇḍulānāṃ piṣṭībhāvaḥ 
tasmāc chabdānāṃ saṃskāro gānākhyo rathantarādibhiḥ śabdair ucyate 
tasyāyaṃ pradeśaḥ rathantaram uttarayor gāyatītyevamādiḥ 
adravyaṃ cāpi dṛśyate 
nanūktam saṃskārakarmatve 'narthako 'karmakāle prayoga iti 
tatra brūmaḥ
tasya ca kriyā grahaṇārthā nānārtheṣu virūpitvād artho hy āsāmalaukiko vidhānāt 
tasya kriyākarmakāle grahaṇārthā śikṣitum abhyasitum ca 
nānārtheṣu nānābhūteṣv artheṣu bhinneṣv ity arthaḥ virūpitvāt āśrayabhedād vividharūpaṃ tadgānaṃ bhavati 
tat praty ṛcaṃ śikṣitavyam abhyasitavyaṃ ca prayogaprāśubhāvāya 
bhūmirathikavat tad yathā bhūmirathiko bhūmau ratham ālikhya yogyāṃ karoti 
sā tasya yogyā prayogakāle saukaryam utpādayati 
artho hy āsāṃ rathantarādisaṃjñānāṃ na laukike vyavahāre siddhaḥ yathāvahantyādīnām 
kutaḥ 
vidhānād 
vidhīyate hy asau śiṣyopādhyāyasaṃbandhena evaṃrūpaṃ rathantaraṃ bhavatīti 
na laukiko vijñāyate 
tasmān na paricodanaiṣā akarmakāle prayogād iti 
atha yad uktam saṃjñāpṛthaktvād iti 
tatrocyate
tasmin saṃjñāviśeṣāḥ syur vikārapṛthaktvāt 
yoniśas yāś ca tulyavad itarābhirvidhīyante 
yoniś cāsau śasyā ca yoniśasyā 
yoniśasyāś carcas tulyavad itarābhir ayoniśasyābhir vidhīyante 
yāmyāḥ śaṃsati śipiviṣṭavantīḥ śaṃsati rathantarasya yonim anuśaṃsati bṛhato yonim anuśaṃsati iti 
kā tatra tulyatā 
śaṃsatiśabdenābhidhānam 
ihaitau stautiśaṃsatiśabdau samāne 'pi stutyarthatve vyavasthitaviṣayau 
pragīteṣu mantravākyeṣu stautiśabdaḥ apragīteṣu śaṃsatiśabdaḥ yathā pragaṃ śaṃsati niṣkevalyaṃ śaṃsatīti 
ājyaiḥ stuvate pṛṣṭhaiḥ stuvanta iti 
ataḥ śaṃsatiśabdena vidhānād apragītām ṛcaṃ rathantarasya yoniṃ darśayati 
yadi ca gītiḥ rathantaram tatas tasyāpragītā ṛgyoniḥ 
anyathāyaṃ vyapadeśo nopapadyate rathantarasya yonim iti 
tasmād gītiṣu sāmākhyā 
ayonau cāpi dṛśyate 'tathāyoni 
ekārthye nāsti vairūpyam iti cet 
yad uktam tasya kriyā grahaṇārtheti 
tatra paricodyate 
aikārthye nāsti vairūpyam iti 
rathantaragīter bṛhadgītir arthāntaram 
tena rathantaragītau gṛhītāyāṃ bṛhadgītir agṛhītā bhavatīti yukto rathantare gṛhīte bṛhataḥ śikṣārtham akarmakāle prayogaḥ 
rathantaragītes tv eka evārthaḥ 
tasya yonyāṃ prayoge śikṣite punar uttarāsu na śikṣitavyam 
tāsv akarmakāle prayogaḥ saṃskārakarmatve na yukto bhavati 
tasmān na saṃskārasya sāmaśabda iti sthitāyāṃ pratijñāyāṃ sūtreṇa paricodayati 
syād arthāntareṣu aniṣpatter yathā pāke 
śabdānāṃ ca sāmañjasyam 
evaṃ ca sāmaśabdānām ṛkśabdānāṃ ca sāmañjasyaṃ bhavati 
kavatīṣu rathantaraṃ gāyati iti kavatīśabda ṛca eva vakṣati rathantaraśabdaś ca sāma 
itarathā kavatīśabde vā deśalakṣaṇā syāt 
rathantaraśabde vā dharmalakṣaṇā 
tasmād gītau sāmaśabda iti 
uktaṃ kriyābhidhānaṃ tacchrutāv anyatra dharmapradeśāḥ syāt 
apūrve vāpi bhāgitvāt 
vāpīti viparyāsena prayukte 
api vety arthaḥ 
api vāpūrve ete ubhe api karmaṇī syātām na kauṇḍapāyinām ayanīyo juhotir naiyamikapūrvaḥ sādhāraṇaṃ ca nāmadheyam ubhayoḥ 
kutaḥ 
bhāgitvāt 
ayam api juhotir bhāgī etasya nāmadheyasya 
yathaiva tatrāgnihotraṃ juhotīti samuccāraṇam evam ihāpi tatra tulye samuccāraṇe tasyaivaitan nāmadheyam nāsyety atra viśeṣahetur nāsti 
tasmād ubhayoḥ sādhāraṇaṃ nāmeti nāsti dharmapradeśaḥ 
naitad yuktam 
kutaḥ 
nāmnas tv autpattikatvāt 
autpattiko hi nāmināmnoḥ sambandhaḥ 
yan nāma yasminn artha autpattikena saṃbandhena prasiddham tasminn eva sadā vijñeyam nānyatra ca 
tathāvyavasthāyāṃ śabdārthe viśvāso na syāt 
uktam anyāyaś cānekārthatvam iti 
yadā ca nobhayārthaḥ tadā naiyamikaṃ tāvad āha 
tatsādṛśyavidhānārthaṃ cetaratrāpi prayoga upapadyata iti nāstītarābhidhānatve hetuḥ 
tasmād vidhipradeśaḥ syāt 
pratyakṣād guṇasaṃyogāt kriyābhidhānaṃ syāt tadabhāve 'prasiddhaṃ syāt 
naiyamike 'gnihotre pratyakṣo guṇasaṃyogaḥ 
pratyakṣavihitā dharmāḥ santi 
itthaṃ dogdhītthaṃ śrapayati catur unnayati khādiry agnihotrasamid bhavati itthaṃ juhoti evaṃ pratyakṣād guṇasaṃyogāt naiyamikasya tan nāmadheyam iha prayujyamānam dohanādi kriyābhidhānaṃ syāt dharmapradeśakam ity arthaḥ 
asya punar juhoter na kecid dharmāḥ santi 
tadabhāve teṣāṃ dharmāṇām abhāve aprasiddhaṃ syāt na prajñāyeta kim artham ayam agnihotraśabda iha prayukta iti 
evaṃ vā 
pratyakṣo guṇāsaṃyogo naiyamikasya dravyadevatāsaṃyogaḥ 
dadhnā juhoti payasā juhoti agnaye ca prajāpataye ca sāyaṃ juhoti iti 
etasmāt pratyakṣād guṇasaṃyogāt kriyābhidhānaṃ syāt 
karmanāmadheyam itthaṃrūpo juhotir agnihotrākhya iti 
athetarajuhoteḥ rūpaṃ nāsti 
tadabhāve 'prasiddhaṃ syāt na jñāyet kīdṛśaṃ tadagnihotram iti 
nanu māso 'sya rūpaṃ bhaviṣyati 
na māsaḥ karmāṅgam kartṛdharmaḥ saḥ 
api ca agnihotraṃ tu māse vidhīyate na māsenāgnihotraṃ rūpyate 
tasmān naiyamikasyaitan nāmadheyam itaratra tadvad atideśa iti 
kim eṣa evotsargaḥ sarvaṃ karmanāma anyatra śrūyamāṇaṃ dharmāṇāṃ grāhakam iti 
evaṃ khalu prāptam 
evaṃ prāpta idam ārabhyate
api vā satrakarmaṇi guṇārthaiṣā śrutiḥ syāt 
gavāmayane śrūyate vaiśvānaro jyotiṣṭomaḥ prāyaṇīyam ahar bhavati iti 
asti tu dvādaśāhe prathamam ahaḥ prāyaṇīyam nāma prāyaṇīyo 'tirātra iti 
tayor nānātvaṃ tenaiva nyāyena siddham prakaraṇāntare prayojanānyatvam iti 
tatrāyaṃ prāyaṇīyaśabdaḥ paratrāpi śrūyamāṇo na dharmāṇāṃ grāhakaḥ kiṃ tarhi 
guṇārthaiṣā śrutiḥ 
katham 
lakṣaṇayā nāmadheyaṃ dharmāṇāṃ grāhakam uktam 
asati ca śrutyarthe lakṣaṇārtho grāhyaḥ 
iha tu śrutyartha eva saṃbhavati 
guṇārtha eṣa śabdaḥ 
guṇena kriyāyogena 
tasmin karmaṇi śrutyaiva prayujyate 
prayanty aneneti prāyaṇīyam pravartate 'nena satram iti 
vākyaśeṣaś cāsyaitam evārtham āha jyotir eva purastād dadhāti iti 
yena jyotiḥ prāyaṇīyaṃ bhavati tena jyotiḥ purastāt kriyata ity arthaḥ jyotir eva purastād dadhātīti 
tasmān nāyam atideśaḥ 
viśvajiti sarvapṛṣṭhe tatpūrvakatvāj jyautiṣṭomikāni pṛṣṭhāny asti ca pṛṣṭhaśabdaḥ 
ṣaḍahād vā tatra hi codanāḥ 
nāyam anuvādaḥ 
kiṃ tarhi 
vidhiḥ 
anuvādo 'pravṛttiviśeṣakaro 'rthakaḥ syāt 
api ca jyotiṣṭome na pṛṣṭhabahutvam asti yasyāyam anuvādaḥ syāt 
ṣaḍahe tu tad asti 
tatra hi codanāḥ pṛṣṭhānāṃ rathantaraṃ pṛṣṭhaṃ bhavati ityevamādyāḥ 
tasmāt ṣāḍahikānām atideśako vidhir iti 
liṅgāc ca 
liṅgaṃ caitam arthaṃ darśayati 
pavamāne rathantaraṃ karoty ārbhāve bṛhat madhya itarāṇi vairūpaṃ hotuḥ sāma vairājaṃ maitrāvaruṇasya raivataṃ brāhmaṇāc chaṃsinaḥ śākvaramac chāvākasyeti viniveśapare vākye ṣāḍahikāni pṛṣṭhāni darśayati 
utpannādhikāro jyotiṣṭomaḥ 
liṅgasamavāyāt 
ekaṃ tatra pṛṣṭhaṃ māhendrastotram iti 
ṣāḍahikānāṃ punaḥ pṛṣṭhatvaṃ jñātam 
katham 
tatra hi codanety uktam 
teṣāṃ vāde śrautaḥ pṛṣṭhaśabdasyārthaḥ parigṛhīto bhavati 
itarathā lākṣaṇikaḥ 
tasmāt ṣāḍahikānāṃ pradeśa iti 
dvayor vidhir iti cet 
iti cet paśyasi ṣāḍahikānāṃ pṛṣṭhānāṃ vidhir iti 
naitad yuktam 
kiṃ kāraṇam 
dvikara evaṃ sarvapṛṣṭhaśabdo 'bhyupagamyate pṛṣṭhāni ca vidadhāti 
teṣāṃ ca sarvatvam 
astu ko doṣaḥ 
asaṃbhava ity āha 
yadi pṛṣṭhaśabdaḥ pṛṣṭhāni vidadhāti sarvaśabdena na śakyate viśeṣayitum 
athānuvadati tathā śakyate 
pṛṣṭhāni tv avihitāni bhavanti 
teṣv asatsu kasya idaṃ sarvatvaṃ vidhīyate 
ubhayakriyāyāś cāsaṃbhavaḥ 
athātra bṛhadrathantarayor vikalpena prāptayoḥ sāmastyaṃ kevalaṃ vidhīyate sarvapṛṣṭho bhavati iti 
ubhe api bṛhadrathantare bhavataḥ naikam iti 
tato 'yaṃ doṣo na bhavati 
tasmād dvayor adhikāraḥ 
na vyarthatvāt sarvaśabdasya 
tathāvabhṛthaḥ somāt 
varuṇapraghāseṣu śrūyate vāruṇyā niṣkāsena tuṣaiś cāvabhṛthaṃ yanti iti 
tatra saṃdehaḥ kiṃ dārśapūrṇamāsike 'pāṃ vyutseke tuṣaniṣkāsaṃ vidhīyate uta saumikād avabhṛthād dharmātideśa iti 
kiṃ yuktam 
dārśapūrṇamāsike guṇavidhiḥ 
evaṃ sannihitapratyayo 'nugṛhyate 
sannihito hy asau codakena prāpitaḥ 
nanu nāsāv avabhṛthaḥ 
ucyate asti tatrāvabhṛthaśabda iti 
eṣa vai darśapūrṇamāsayor avabhṛtha iti 
evaṃ prāpta idam āha tathāvabhṛthaḥ somāt yathā ṣaḍahāt pṛṣṭhānām atideśaḥ 
evaṃ saumikād avabhṛthād iha dharmātideśaḥ 
kutaḥ 
abhihito nyāyaḥ uktaṃ kriyābhidhānaṃ tacchrutāv anyatra vidhipradeśaḥ syād iti 
prakṛter iti cet 
atha yad uktam dārśapaurṇamāsike 'vabhṛthe guṇavidhir bhavatv iti tasya kaḥ parihāra ity ābhāṣāntaṃ sūtram 
na bhaktitvāt 
nanv ayam apy avabhṛtho bhavatu 
naitad yuktam 
anyāyo hy anekārthatvam 
kathaṃ tarhi śabdaprayogaḥ 
sādṛśyāt 
kiṃ sādṛśyam 
apsu saṃbandhaḥ 
sa eṣa bhaktyā praśaṃsāvādo 'pāṃ vyutsekasya avabhṛtha ivāyam iti yathāmre putravādaḥ 
tasmān nāsti darśapūrṇamāsayor avabhṛthaḥ 
ato nātra guṇavidhiḥ 
liṅgadarśanāc ca 
liṅgaṃ caitam arthaṃ darśayati 
kiṃ liṅgaṃ bhavati 
evam āha nāyurdāṃ juhoti na sāma gāyati na vā gamanamantraṃ japati iti 
saumikāvabhṛthadharmāṇāṃ pratiṣedhaṃ brūvaṃs taddharmaprāptiṃ darśayati 
tasmāt saumikād avabhṛthād dharmapradeśa iti 
dravyādeśe taddravyaḥ śrutisaṃyogāt puroḍāśas tv anādeśe tatprakṛtitvāt 
vāruṇaprāghāsiko 'vabhṛthaḥ saumikād avabhṛthād dharmāṇāṃ grāhaka ity yuktam 
tatredaṃ cintyate kiṃ puroḍāśadravyako 'sau uta tuṣaniṣkāsadravyaka iti 
kiṃ prāptam 
puroḍāśadravyaka iti 
kutaḥ 
nāmnā puroḍāśaḥ prāpyate 
nanu pratyakṣaśrutaṃ tuṣaniṣkāsam 
satyaṃ pratyakṣaśrutam na tu śakyate vidhātum 
avabhṛtho 'tra vidhīyate avabhṛthaṃ yantīti 
yadi tuṣaniṣkāsam aparaṃ vidhīyeta tato vākyaṃ bhidyeta 
avabhṛthaṃ yanti tac ca tuṣaniṣkāseneti 
tuṣaniṣkāsaśravaṇam idānīṃ kim artham 
anarthakam saṃbandhābhāvāt 
evaṃ prāpte brūmaḥ dravyādeśe taddravyaḥ 
dravyādeśa etasmin tuṣaniṣkāsenāvabhṛtaṃ yantīti 
taddravyaḥ syāt tuṣaniṣkāsadravyaḥ 
kutaḥ 
śrutisaṃyogāt tuṣaniṣkāsaṃ pratyakṣaśrutam puroḍāśas tv ānumānikaḥ atideśena prāpyate 
ātithye śrūyate vaiṣṇavo navakapālo bhavati iti 
tathā rājasūye pūrvasmiṃs trisaṃyukte vaiṣṇvas trikapāla iti 
tatra vicāraḥ yo 'yaṃ trisaṃyukte vaiṣṇavas trikapāla iti vaiṣṇavaśabdaḥ ayam ātithyadharmāṇāṃ grāhakaḥ neti 
kiṃ yuktam 
grāhaka iti 
kutaḥ 
vihitadharmake karmaṇi dṛṣṭaḥ śabdo 'nyasminn avihite śrūyamāṇo grāhaka ity uktam uktaṃ kriyābhidhānam iti 
tatrāyam api vihitadharmaka ātithye dṛṣṭaḥ 
idānīm avihitadharmake trisaṃyukte dṛśyate 
tasmād dharmāṇāṃ grāhaka iti 
evaṃ prāpte brūmaḥ
guṇavidhis tu na gṛhṇīyāt samatvāt 
guṇavidhir ayam 
ātithyasya guṇaṃ viṣṇudevatāsaṃyogaṃ vidadhāti 
sa eṣa dharmān grahītuṃ na śaknoti 
kutaḥ 
samatvāt 
samo hy ayam ātithye trisaṃyukte ca 
yathā tatra viṣṇuṃ devatāṃ vidadhāti evam atrāpi 
śrutyarthāsaṃbhavāc ca lakṣaṇayā dharmāṇāṃ grāhakaḥ kalpyate 
iha ca pratyakṣaśrutyartha eva saṃbhavati devatāvidhiḥ 
tasmān nāyaṃ grāhaka iti 
nirmanthyādiṣu caivam 
cāturmāsyeṣu śrūyate dvayoḥ praṇayanti tasmād dvābhyām eti iti 
asti tu some praṇayanaṃ dharmavat tathā darśapūrṇamāsayor adharmakam 
tatra saṃdehaḥ 
kiṃ saumikam etat praṇayam uta dārśapaurṇamāsikam iti 
tatra sūtreṇaivopakramaḥ 
praṇayanaṃ tu saumikam avācyaṃ hītarat 
uttaravedipratiṣedhaś ca tadvat 
na vaiśvadeva uttaravedim upavayanti na sunāsīrīya iti prāptipūrvako hi pratiṣedho bhavati 
saumike ca praṇayana uttaravedir na dārśapaurṇamāsike 
prākṛtaṃ vānāmatvāt 
prākṛtaṃ vaitat praṇayanam dārśapaurṇamāsikaṃ 
kutaḥ 
anāmatvat 
praṇayanaśabdaḥ saumikasya praṇayanasya na nāmadheyam 
naitat tasya vācakam ity arthaḥ 
yady ayaṃ tasya vācakaḥ syāt tatas tad iha brūyat 
idaṃ tu padārthanāmadheyam padārthasya prāṅnayanasya vācakam 
yasya vācakaṃ tad iha śaknoty agneḥ prācīnaṃ nayanaṃ vaktum 
tac cehāsty eva 
tasmāt tasya vācakaḥ 
evaṃ sannihitapratyo na bādhito bhavati 
atha yad uktam tīrthaśabavad bhaviṣyatīti 
atra brūmaḥ tīrthaśabdo 'pi tīrthamātram eva brūte 
tīrthayātrāṃ gata iti tv uktvā kānicit tīrthāny anukrāntāni 
yato 'sau tadviśiṣṭārtho vijñāyate 
yatra tu kevalaḥ prayujyate tatra tīrthamātram eva brūte 
yathā tīrthe snāti tīrtham eva hi samānānāṃ bhavatīti 
api ca saṃbhavati śrutyarthe lakṣaṇārtho 'grāhyaḥ 
saṃbhavati cātra śrutyarthaḥ 
tasmān na lakṣaṇārtho grāhya iti 
parisaṅkhyārthaṃ śravaṇaṃ guṇārtham arthavādo vā 
prathamottamayoḥ praṇayanam uttaravedipratiṣedhāt 
dvayoḥ praṇayantīti śrūyate 
tatra saṃdehaḥ 
katarayor dvayor iti 
aniyame prāpte ucyate prathamottamayoḥ praṇayanam 
kutaḥ 
uttaravedipratiṣedhāt 
tatrottaravediḥ pratiṣidhyate na vaiśvadeva uttaravedim upavayantīti na sunāsīrīya iti 
asmin praṇayane uttaravedyām agninidhānaṃ vihitam 
ato yatra praṇayanam tatrottaravediprāptiḥ 
prāptau ca satyāṃ pratiṣedhaḥ prathamottarayoś cāsau 
tasmāt tayoḥ praṇayanam iti 
madhyamayor vā gatyarthavādāt 
atha yad uktam uttaravedipratiṣedhād iti 
tatra brūmaḥ
auttaravediko nārabhyavādapratiṣedhaḥ 
anārabhya kiṃcit parvaviśeṣam cāturmāsyeṣūttaravedir āmnātā upātra vapanti iti 
tasyānārabhyavidher ayaṃ pratiṣedhaḥ 
nanu varuṇapraghāsānāṃ guṇavākyaprāptāv evāyaṃ teṣām eva atreti vādaḥ syāt 
naitad evam prakaraṇāc cāturmāsyānām eva 
yadi varuṇapraghāsānāṃ vādaḥ syāt tatra pratiṣedhe trīṇy api parvāṇy utkīrtayet 
athocyeta dvayoḥ parvaṇor vādo bhavatv iti 
atra brūmaḥ na dvayoḥ parvaṇoḥ prakaraṇam cāturbhāsyānāṃ vā prakaraṇam varuṇapraghāsānāṃ vā 
varuṇapraghāsānāṃ dvayoḥ prakaraṇe parvaṇor utkīrtanaṃ pratiṣedhe na syāt 
tasmāc cāturmāsyānām eva vādaḥ 
nanu evam apy arthavādenaitaj jñātam madhyamayoḥ praṇayanam iti 
kim arthaṃ prāptasya praṇayanasya punaḥśravaṇam iti 
atra prayojanaṃ noktam 
asati prayojane 'nyasmin parisaṅkhyārtham eva bhavati 
tatra doṣā uktāḥ 
tasmād guṇārtham evaitac chravaṇam 
nanu nāsti kaścid guṇaḥ 
ucyate guṇaḥ śrūyate uttaravedyām agninidhānam 
tasmāt tadarthā punaḥ śrutiḥ 
svarasāmaikakapālāmikṣaṃ ca liṅgadarśanāt 
tathāgrayaṇe dyāv āpṛthivyam ekakapālaṃ vidhāyāha yat sarvahutaṃ karoti sā tv ekā paricakṣā huto hutaḥ paryāvartate sā dvitīyā 
ājyasyaiva dyāv āpṛthivyau yajeta iti ājyavidhipare vākye sarvahomam aparyāvṛttiṃ ca vaiśvadevikau dharmau prāptau darśayati 
tathā maitrāvaruṇyām āmikṣāyām na vājinena pracaranti iti vājinejyāṃ vaiśvadevikaṃ dharmaṃ pratiṣedhaṃs tato dharmaprāptiṃ darśayati 
etebhyo liṅgebhyo etaj jñāyate yathāsvaṃ dharmāṇāṃ grāhakā iti 
pratipattyarthakarma vājinejyāṃ sviṣṭakṛttulyāṃ matvaitad uktam 
āha liṅgam apadiṣṭam kutaḥ prāptir iti 
ucyate lakṣaṇayā prāptir liṅgāt tu lakṣaṇāparigrahaḥ 
codanāsāmānyād vā 
svarasāmatvasāmāyāt ekakapālatvasāmānyāt āmikṣāsāmānyād vā 
yasya liṅgam arthasaṃyogād ity anena prāptir iti 
karmaje karma yūpavat 
karmaja etasmin vāsa ādau dravye śrūyamāṇe karma prāpyate 
katham 
yūpavat yathā yūpaśabdo joṣaṇādikriyānimittaḥ sa yatra śrūyate tatra joṣaṇādyāḥ kriyāḥ prāpyante evam ihāpīti 
rūpaṃ vāśeṣabhūtatvāt 
viśaye laukikaḥ syāt sarvārthatvāt 
gargatrirātra ājyadohāni sāmāni prakṛtya śrūyate agnim upanidhāya stuvata iti 
tatra viśayaḥ kiṃ laukiko 'gnir upanidheyaḥ uta vaidika iti 
kiṃ prāptam 
vaidika iti 
kutaḥ 
sarvakarmārtha utpanno 'sau 
yāny ahaṃ karmāṇi kariṣye yaiś cāsmy adhikṛta iti ato vaidika upanidheya iti 
evaṃ prāpte ucyate viśaye laukikaḥ syāt sarvārthatvāt 
etasmin viśaye laukikaṃ vaidikam iti laukikaḥ syāt 
atha yad uktam vaidikaṃ sarvakarmārtham utpannam tasmāt tadupanidheyam iti 
atra brūmaḥ
na vaidikam arthanirdeśāt 
na vaidikam agnidravyaṃ śāstreṇotpāditam 
tasya śāstreṇaiva kāryaṃ nirdiṣṭam yadāhavanīye juhotītīy ārabhya 
tasmin sarvārthe kalpyamāne nirdeśo 'narthakaḥ syāt 
tasmāl laukiko 'gnir upanidheyaḥ 
sarvārthatvaṃ caiṣāṃ sve sve kārye vartamānānāṃ bhaviṣyati 
evam ubhayam aviruddham sarvārthatvaṃ nirdeśaś ceti 
atha dhaiṣṇā agnayaḥ kasmān nopanidhīyante 
atrocyate
tathotpattir itareṣāṃ samatvāt 
saṃskṛtaṃ syāt tacchabdatvāt 
ekādaśinyāṃ śrūyate upaśayo yūpo bhavatīti 
tatra saṃdehaḥ 
kim etad upaśayadravyaṃ saṃskṛtam joṣaṇādayaḥ saṃskārā atra kartavyāḥ uta neti 
kiṃ yuktam 
saṃskṛtaṃ syat 
kartavyā atra joṣaṇādayaḥ saṃskārāḥ 
kutaḥ 
tacchabdatvāt 
ayaṃ yūpaśabdaḥ saṃskāranimittaḥ 
sa eṣo 'satsu saṃskāreṣu nopapadyate 
tasmāt te kāryā iti 
bhaktyā vāyajñaśeṣatvād guṇānām abhidhānatvāt 
na vā kartavyāḥ 
kutaḥ 
ayajñaśeṣatvād 
ete saṃskārā asmin kāṣṭhe kriyante 
etena dvāreṇa yajatinā saṃbhatsyante 
itthaṃ saṃskṛte kāṣṭhe niyuktena paśunā yajiḥ kriyamāṇo 'pūrvaṃ nirvartayati 
asmiṃś copaśaye na paśur niyujyate tatra kṛtāḥ saṃskārā anarthakāḥ syuḥ 
nanu vacanasāmarthyād adṛṣṭārthā bhaviṣyanti 
ucyate nātra vacanam yūpaḥ kartavya iti 
vartamānāpadeśo 'yam 
agnau śrūyate pṛṣṭhair upatiṣṭhanta iti 
tatra cintyate kiṃ pṛṣṭhadharmāḥ kartavyāḥ uta neti 
ke punas te 
sāmānyadharmā hiṃkārādayaḥ viśeṣadharmāḥ rathantare prastūyamāne pṛthivīṃ manasā dhyāyed bṛhati samudram ityevamādayaḥ 
kiṃ tāvat prāptam 
tata āha etat tāvan naḥ parīkṣyam 
kim ayaṃ pṛṣṭhaśabdaḥ karmaṇo vācakaḥ uta dravyasyeti 
nanu siddham etat karmanāmadheyaṃ pṛṣṭhaśabda iti yasmin guṇopadeśaḥ pradhānato 'bhisaṃbandha ity atra 
tāsv eva codanāsv etad uktam saptadaśāni pṛṣṭhāni vairūpaṃ pṛṣṭhaṃ vairājaṃ pṛṣṭham iti 
idānīm pṛṣṭhair upatiṣṭhanta ity asyāṃ cintyate 
kiṃ punar atra yuktam 
tata āha
karmaṇaḥ pṛṣṭhaśabdaḥ syāt tathābhūtopadeśāt 
abhidhānopadeśād vā vipratiṣedhād dravyeṣu pṛṣṭhaśabdaḥ syāt 
āha naitad yuktam 
upasthānārthatā hi śrutyopatiṣṭhateḥ 
ātmanepadāl liṅgād abhidhātārthatā 
na ca liṅgena śrutir bādhitavyā 
ucyate naivātra śrutir bādhyate 
svārtham evopatiṣṭhatir āha samīpasthānam 
tat tv abhidhānāya abhidhānaṃ nirvartayitum agnisamīpe tiṣṭhed iti tiṣṭhatir āha ātmanepadāt 
tato 'virodhaḥ 
āha evam apy abhidhānasya mantraḥ karaṇam nopatiṣṭhateḥ 
tatrāsaṃbandha evopasthānasya mantreṇa 
tathā pṛṣṭhair upatiṣṭhanta iti samuccāraṇam anarthakaṃ syāt 
ucyate abhidhānam abhinirvartayan mantra upasthānasya karaṇaṃ bhavati 
yato 'sya prayojanaṃ nirvartayati 
na hi niṣprayojanam anuṣṭhīyate 
tasmān mantreṣv eva pṛṣṭhaśabdaḥ 
mantreṣu cet nāsti dharmāṇāṃ prāptiḥ 
na hi mantrāṇāṃ dharmāḥ adharmakās ta iti 
itikartavyatāvidher yajateḥ pūrvavattvam 
anārabhya kiṃcic chrūyate sauryaṃ caruṃ nirvaped brahmavarcasakāma iti 
tatraiṣo 'rthaḥ samadhigataḥ yāgo 'yaṃ codyata iti yajatis tu dravyaphalabhoktṛsaṃyogād eṣāṃ karmasaṃbandhād iti 
tathedam apy uktam karmaphalayoḥ saṃbandhe karma guṇataḥ phalaṃ pradhānata iti pratyarthaṃ cābhisaṃyogāt karmato hy abhisaṃbandhaḥ tasmāt karmopadeśaḥ syād iti 
idam api coktam yajir apūrvaṃ sādhayati 
tataś cāpūrvāt kālāntare phalaṃ bhavatīti codanā punar ārambha ity atra 
evam etasmin sati sauryaṃ caruṃ nirvaped brahmavarcasakāma ity atra sauryayāgenāpūrvaṃ kṛtvā brahmavarcasaṃ sādhayed brahmavarcasakāma ity evaṃ vijñāyate 
āha yady asti loke tato jñāyetaiva 
atha nāsty eva kathaṃ śakyā jñātum iti 
ucyate bāḍham asti laukikī vaidikī ca 
laukikī tāvat pārvaṇasthālīpākādiṣu vaidikī darśapūrṇamāsādiṣu 
yadi tatpūrvā etāś codanās tadapekṣāḥ sauryayāgenāpūrvaṃ sādhayet yathājñātayetikartavyatayeti tato yukta itikartavyatāyā avidhiḥ 
na ca vidhīyate 
ata itikartavyatāyā avidher yajateḥ pūrvavattvaṃ vihitetikartavyatākatvam iti 
sa laukikaḥ syād dṛṣṭapravṛttitvāt 
adhunaivaṃ cintyate kim aniyamo laukikī vaidikī vetikartavyatā uta laukiky eva āhosvid vaidikīti 
atra viśeṣābhāvād aniyame prāpte 
ucyate sa laukikaḥ syāt 
sa khalu kartavyatopāyo laukikaḥ syāt 
kutaḥ 
dṛṣṭapravṛttitvāt 
dṛṣṭā hy asya tatra tatra pravṛttiḥ yathā pārvaṇasthālīpāke aṣṭakācarau āgrahāyaṇīyakarmaṇi ity evaṃ yatra yatra yāgenāpūrvaṃ sādhyate tatra tatrāsya pravṛttir dṛṣṭā 
ato 'nvayād vijñāyate yāgasyāpūrvaṃ sādhayato 'yam abhyupāya iti 
ayaṃ cāpi yāgaḥ 
tasmād asyāpi sa evābhyupāyaḥ 
vacanāt tu tato 'nyatvam 
āha kim eṣa evotsargaḥ sarvatra lokikītikartavyateti 
evaṃ khalu prāptam 
evaṃ prāpte brūmaḥ vacanāt tu tato 'nyatvam iti 
yatra pratyakṣaṃ vacanaṃ vaidikyāḥ tatra na laukikī syāt vacanasāmarthyād vaidikī eva syāt yathopasatsu gṛhamedhīye ca 
liṅgena vā niyamyeta liṅgasya tadguṇatvāt 
liṅgena vetikartavyatā niyamyeta 
katarā 
yasyā liṅgam vaidikyāś ca liṅgam 
tasmād vaidikī 
kiṃ punar liṅgam 
saurye tāvac carau śrūyate prayāje kṛṣṇalaṃ juhoti iti 
tathā aindrabārhaspatye ardhaṃ barhiṣo lunāti ardhaṃ na svayaṃ ditam ardhaṃ vedyāṃ karoty ardhaṃ na iti 
tathā pitṛyajñena hotāraṃ vṛṇīte nārṣeyam iti 
etair liṅgair jñāyate vaidikītikartavyateti 
katham 
tadguṇatvāt 
ete hi prayājādayo vaidikasyāpūrvasya guṇāḥ 
yadi ca tadīyetikartavyatā pravartitā tata eteṣu karmasv ete santi 
tatraitāni vacanāny upapadyante prayāje prayāje kṛṣṇalaṃ juhotītyevamādīni 
tasmād vaidikītikartavyatā niyamyeta 
api vānyāyapūrvatvād yatra nityānuvādavacanāni syuḥ 
nanu nityānuvādaḥ sann anarthako bhavati 
kiṃ kriyatām yasyārtho nāsti 
prayāje prayāje kṛṣṇalaṃ juhotītivacanaṃ prayājānāṃ bhaviṣyati 
kathaṃ punar atra prayājāś ca kṛṣṇalahomaś ca śakyo vaktum 
bhidyate hi tathā vākyam 
evaṃ tarhi na prayājān vakṣyati 
prayāje kṛṣṇalahomaṃ vidhāsyati 
na cāsatsu prayājeṣu kṛṣṇalahomaḥ śakyate kartum ity arthāt prāyājān kariṣyati 
tasmān na liṅgena vaidikyā niyamaḥ 
yathoktena nyāyena laukikītikartavyateti 
mitho vipratiṣedhāc ca guṇānāṃ yathārthakalpanā syāt 
tatrāha atha kasmān nobhe apītikartavyate saha pravartete iti 
kim evaṃ bhaviṣyati 
evaṃ tulyāpekṣā karmaṇām anyatarato na bādhitā bhavati 
ucyate sahapravṛttāv ekayā cet karma nirapekṣaṃ kṛtam dvitīyasyāḥ pravṛttir vipratiṣiddhā 
ato mithaḥ pravṛtter vipratiṣedhād yathārthakalpanā syāt 
ekasyāḥ pravṛttiḥ syād iti arthaḥ 
katham ekasyāḥ pravṛtter dharmāṇāṃ yathārthakalpanā bhavati 
ye dharmā yeṣu kāryeṣu pravṛttāv utpannāḥ ta ihāpi teṣv eva bhavanti 
itarathā dvitīyasyā dharmā ayathārthā bhaveyuḥ pūrvair dharmaiḥ teṣāṃ kāryāṇāṃ nirvartitatvāt 
evam ekasyāḥ pravṛtter yathārthakalpanā bhavati 
ato yathārthakalpanā syād ity anenaikasyāḥ pravṛttir ity uktaṃ bhavet 
ekasyāḥ pravṛttau yathoktenaiva nyāyena laukikyāḥ pravṛttir iti 
bhāgitvāt tu niyamyeta guṇānām abhidhānatvāt saṃbandhād abhidhānavad yathā dhenuḥ kiśoreṇa 
tuśabdaḥ pakṣanivṛttau 
na tv evaṃ syāt laukikītikartavyateti 
kiṃ tarhi 
vaidikī niyamyeta 
kutaḥ 
bhāgitvāt 
vaidiky api bhāginī pravṛtteḥ 
sāpi hy apūrvasyetikartavyatā 
samāne ca bhāgitva ubhayor vaidiky eva syāt 
guṇānām abhidhānatvāt 
guṇā ete prayājādayaḥ sauryādiṣu dṛśyamānā abhidhāyakā bhavanty etasyārthasya 
yathā vaidiky atretikartavyateti bodhakā bhavantīty arthaḥ 
kasmāt 
saṃbandhāt 
ete hi tayetikartavyatayā saṃbaddhāḥ 
ataḥ sāhacaryāt tāṃ gamayanti 
abhidhānavat 
yathā kauṇḍapāyināmayana agnihotram ity abhidhānaṃ karmaṇo vācakam tatkarmasahacaritān dharmān ānayati teṣv asatsv etad abhidhānam iha na yujyata iti teṣāṃ dharmāṇāṃ tatra bhāvo vijñāyate 
evam ihāpi prayājādīnāṃ darśanam asatyaṃ vaidikyāṃ na yujyata iti tasyā apīha bhāvo vijñāsyate 
nanv asati nyāye liṅgam akāraṇam 
satyam evam uktas tu nyāyo bhāgitvād iti 
yat tu dṛṣṭapravṛttir laukikīti 
tatra brūmaḥ yady api dṛṣṭapravṛttiḥ syāt tathāpi vaidiky eva niyamyeta 
katham 
yathā dhenuḥ kiśoreṇa tad yathā kṛṣṇakiśorā dhenur iti 
yady api dhenuśabdo godhenvāṃ dṛṣṭapravṛttiḥ tathāpy abhidhānasāmānyād aśvadhenvām api bhāgīti kiśoreṇa liṅgenāśvadhenvāṃ vijñāyate 
evam ihāpi yady api laukikī dṛṣṭapravṛttiḥ tathāpītikartavyatāsāmānyena bhāgitvāl liṅgena vaidikī vijñeyā 
utpattīnāṃ samatvād vā yathādhikāraṃ bhāvaḥ syāt 
atha vā naiva liṅgena niyama iti 
kutaḥ 
utpattīnāṃ samatvāt 
dharmāṇāṃ prayājādīnām utpattayaḥ samāḥ sarveṣām āgneyādyaṅgabhāvena na parasparāṅgatvena 
kim ataḥ 
yadi prayājādīnām anuyājādayo 'ṅgāni syuḥ tato yatra pradhānam tatrāṅgānīti prayājadarśanenānuyājādayo 'numīyeran yadā tu samapradhānā ete tadā prayājadarśanena kāmaṃ prayājā anumīyeran prayājadharmā vā 
na tv anuyājādayaḥ 
tasmāl liṅgam aniyāmakam 
yat tv abhidhānavad iti 
atra brūmaḥ yuktaṃ tatra 
tatra hi paraśabdaḥ paratra prayuktaḥ san dharmān atidiśatīty uktam 
api ca vidhir asau 
agnihotravad dhotavyam iti 
ayaṃ punar anuvādaḥ 
tenātra prayājādīnām eva nāsti prāptiḥ kuto 'nuyājādīnām 
tasmād viṣama upanyāsaḥ abhidhānavad iti 
ato yathādhikāraṃ bhāvaḥ syāt 
ye dharmā yasyāpūrvasyādhikāra āmnātās te tatraiva bhaveyuḥ 
evaṃ tarhi sauryaṃ caruṃ nirvaped ity anenākhyātena pradhānasya vidhānotpattiḥ śeṣāṇāṃ ca vacanaṃ bhavatu 
kathaṃ kṛtvā 
nānaṅgaṃ pradhānam ucyamānaṃ kasmaicit prayojanāya kalpata iti 
tena ca prāpitānām aṅgānām etebhyo liṅgebhyo viśeṣāvadhāraṇaṃ bhaviṣyati 
tatredam ucyate
utpattiśeṣavacanaṃ ca vipratiṣiddham ekasmin 
vidhyanto vā prakṛtivac codanāyāṃ pravarteta tathā hi liṅgadarśanam 
vidhyanto vā sauryādikāyāṃ codanāyāṃ pravarteta na dharmā laukikāḥ 
kaḥ punar ayaṃ vidhyanto nāma 
vidher anto vidhyantaḥ 
atha vidhiḥ kaḥ 
yad vākyam upalabhya puruṣaḥ kasmiṃścid arthe pravartate kutaścid vā nivartate sa vidhiḥ 
vidhīyate hy anenārthaḥ 
yathā loke devadatta gām abhyāja śuklām iti tasyābhyājetyādiḥ 
itaro 'ntaḥ 
vede 'pi darśapūrṇamāsābhyāṃ yajeteti vidhyādiḥ 
vidhyanto 'pi pradhānavidhivarjitaṃ kṛtsnaṃ pauroḍāśikaṃ brāhmaṇam 
tena sameto 'yaṃ vidhyādir viśiṣṭāpūrvanirvṛttiṃ prati puruṣaṃ pravartayati 
tasmāt so 'syāntaḥ 
tathā somena yajeta iti vidhyādiḥ 
saumikam api brāhmaṇaṃ vidhyantaḥ 
eṣa vidhyanto nāma 
eteṣu ca sauryādiṣu vidhyādir asti vidhyanto nāsti 
eteṣv api sa vidhyantaḥ kalpyeta 
kathaṃ kṛtvā 
aparipūrṇaṃ yad vākyam tad adhyāhāreṇa vā pūryeta vyavahitakalpanayā vā 
tatrādhyāhārād vyavahitakalpanā jyāyasī 
adhyāhāre hy aśrutaḥ kalpyeta 
itaratra śrutena saṃbandhaḥ 
tasmād vyavahito brāhmaṇāvayavo 'sya paripūrakaḥ kalpyate 
yathā vasantāya kapiñjalān ālabhate grīṣmāya kalaviṅkān ālabhata iti 
tena vaidikītikartavyatā prāpyate 
yadi tad brāhmaṇam asyāntaḥ kalpyate tatra na bhavati 
tad etanmayūranṛtyam āpadyate 
tad yathā mayūrasya nṛtyato 'nyadapāvriyate 'nyat saṃvriyate 
evam ihāpīdaṃ saṃvriyate tadapāvriyate 
naiṣa doṣaḥ 
pratyakṣas tasya tatra bhāvaḥ 
iha punar ānumānikaḥ 
na cānumānikaṃ pratyakṣaṃ bādhate 
iha tarhi na prāpnoti pratyakṣavirodhāt 
syād evam yadi virodhaḥ syāt 
na tv asti virodhaḥ 
tatrāpi bhaviṣyati ihāpi tad etad uktam vidhyanto vā prakṛtivac codanāyāṃ pravarteteti 
ucyate prakṛtivad iti kim 
āha aṣṭame prakṛtiniyamaṃ kariṣyati 
iyam asya prakṛtir iti 
tad ucyate vidhyanto vā prakṛter iva pravarteta 
yā yā tasya karmaṇaḥ prakṛtir iti yasyāgneyaḥ prakṛtiḥ tasyāgneyād eva 
yasyāgnīṣomīyaḥ tasyāgnīṣomīyād ity evaṃ sarvatra 
atha kasmān na laukiko vidhyantaḥ kalpyate 
ucyate laukikasya vidher abhāvād vidhyanta eva nāsti 
kutas tat kalpaneti 
āha laukikītikartavyatā prāpyatām kiṃ vidhyantakalpanayeti 
ucyate vaidikī hy atretikartavyatā na laukikī 
kasmāt 
tathā hi liṅgadarśanaṃ prayājādi samarthitaṃ bhavati 
liṅgahetutvād aliṅge laukikaṃ syāt 
yadi liṅgād vaidiko 'bhyupāyo bhavati tena tarhy aliṅge laukikaṃ syāt 
yatra karmaṇi kiṃcil liṅgaṃ nāsti tatra laukikaṃ syād vidhānam 
yathā aindrāgnam ekādaśakapālaṃ nirvapet yasya sajātāvīyur iti 
liṅgasya pūrvavattvāc codanāśabdasāmānyād ekenāpi nirūpyeta yathā sthālīpulokena 
atrocyate syād evam yadi liṅgahetuko vaidika upāyaḥ syāt 
na tv asau liṅgahetukaḥ 
kiṃhetukas tu 
vidhyantahetukaḥ 
vidhyanto 'pi nyāyapūrvaḥ sa ca nyāyas tulyaḥ sarveṣāṃ karmaṇāṃ vaikṛtānāṃ liṅgavatām ca 
kutaḥ 
codanāśabdasāmānyāt 
karmacodanāyāṃ śābdaḥ samānaḥ 
sarvatra vidhyādir asti na vidhyantaḥ 
tulyaś cāpekṣayānyatra śrutena vidhyantena saṃbandhaḥ 
tad etan nyāyapūrvakaṃ liṅgam ekatrāpi dṛśyamānam tulyanyāyānāṃ sarveṣāṃ dharmavattāṃ jñāpayati 
yathā sthālyāṃ tulyapākānāṃ pulākānām ekam upamṛdyāny eṣām api siddhatāṃ jānāti tulyo hetur asya cānyeṣāṃ ca siddhatvasyeti 
tasmāt sarvatra vaidikītikartavyatā 
atha yad uktam dṛṣṭapravṛttir laukikītikartavyateti 
atra brūmaḥ sāmānyatodṛṣṭam etad upadiśyate 
sāmānyatodṛṣṭaṃ ca yad avyabhicāri tat pramāṇam 
savyabhicāraṃ caitat 
dṛṣṭā hi gaṇayāgādayo 'nevamitikartavyatākāḥ 
tasmād dṛṣṭapravṛttitvād ity ahetuḥ 
dvādaśāhikam ahargaṇe tatprakṛtitvād aikāhikam adhikāgamāt tadākhyaṃ syād ekāhavat 
prajākāmā gavāmayanam upeyur iti satraṃ vidhāyāmnāyate jyotir gaur āyur iti gavāmayane dvādaśāhiko vidhyanta iti vakṣyati gaṇeṣu dvādaśāhasya iti 
tatra codakena dvādaśāhikā dharmāḥ prāpyante 
ekāhānām api yathā svaṃ nāmabhiḥ prātisvikāḥ 
ye tatra dvādaśāhikā aikāhikair aviruddhāḥ te yathāprāptaṃ kriyante 
viruddheṣu saṃśayaḥ 
kiṃ dvādaśāhiko dharmaḥ kartavyaḥ utaikāhika iti 
kiṃ prāptam 
tatra sūtreṇaivopakramaḥ 
dvādaśāhikam ahargaṇe tatprakṛtitvāt 
dvādaśāhaprakṛtitvād vidhyantenaiva prāpyante 
adhikāgamāt tadākhyaṃ syād ekāhavad ity etasyāparā vyākhyā 
ye dvādaśāhe 'dhikā aikāhikebhyaḥ kecid dharmā ucyante 
abhiplavo 'nvahaṃ bhavati gorivītam anvahaṃ bhavatīti 
teṣām adhikānām āgamāt tadākhyaṃ syāt 
etad dvādaśāhikam aharjyotirākhyam āyurākhyaṃ vā 
katham 
ekāhavat 
yathā tasminn evaikāhe 'yaṃ jyotirādiśabdo jyautiṣṭaumikebhyo 'dhikeṣu vaiśeṣikeṣu dharmeṣv āgateṣu bhavati evam ihāpy adhikāgamasāmānyād gauṇo bhaviṣyati 
yathā ṣāḍahikānāṃ pṛṣṭhānāṃ bhāvād ekāho viśvajit ṣaḍaha ity uktam 
tam ekāhaṃ ṣaḍaha ity ācakṣata iti 
evam ihāpi 
gauṇaś cen na prāpakaḥ 
tasmān nāsti nāmadheyād dharmaprāptir iti 
liṅgāc ca 
na vā kratvabhidhānād adhikānām aśabdatvam 
na vā dvādaśāhikaṃ kāryam 
kiṃ tarhi 
ekāhikam 
kiṃ kāraṇam 
codakena dvādaśāhikaṃ prāpnoti nāmadheyenaikāhikam 
nāmadheyaṃ ca codakād balīyaḥ 
kutaḥ 
pratyakṣatvāt 
pratyakṣaṃ nāmadheyam codakaṃ tv ānumānikam 
nanu vidhyanto 'pi pratyakṣaḥ 
satyaṃ prakṛtau pratyakṣo vidhyantaḥ vikṛtau tv ānumānikaḥ nāmadheyaṃ punar vikṛtāv api pratyakṣam pratyakṣaṃ cānumānād balīyaḥ tasmād aikāhikaṃ kāryam 
liṅgaṃ saṃghātadharmaḥ syāt tadarthāpatter dravyavat 
atha yal liṅgam upadiṣṭam dvādaśopasattvadarśanam tasya parihāra ucyate 
liṅgaṃ saṃghātadharmaḥ syāt 
liṅgam etatsaṃghātadharmaḥ syāt 
dvādaśāho 'haḥsaṃghātaḥ 
sa phalāya codyate 
dvādaśāham ṛddhikāmā upeyur iti 
gavāmayanam api ahaḥsaṃghātāntaram 
tasminn eva kārye phalasiddhau vidhīyate 
tasya tatkāryāpattyā dvādaśāhadharmān gṛhṇāti na codakena dravyavat 
yathā dravye vrīhau dharmāḥ śrutās te tatkāryāpanneṣu pratinidhibhūteṣu prāpyante na codakena tadvat 
na vārthadharmatvāt saṃghātasya guṇatvāt 
arthāpatter dravyeṣu dharmalābhaḥ syāt 
yad uktam dravyavad iti 
yuktaṃ dravyeṣu 
tatra hi vrīhikāryāpannā nīvārāḥ kāryāpattitas taddharmāṃl labhante 
iha punar dvādaśopasattvaṃ naiva saṃghātadharma ity apadiṣṭo hetuḥ 
tasmād adṛṣṭānto dravyavad iti 
āha kathaṃ tarhi idaṃ liṅgadarśanam 
atrocyate
pravṛttyā niyatasya liṅgadarśanam 
gavāmayane dvādaśāhikaṃ prathamam ahaḥ prāyaṇīyo 'tirātraḥ 
tasya dharmo dvādaśopasattvam 
tadupādāne mukhyasyānugrahaḥ 
ṣaḍupasattvopādāne jaghanyānāṃ jyotirādīnām mukhyasya prāptakālam anugraham atikramitum kiṃcit kāryaṃ nāsti 
atas tadanugrahārthaṃ dvādaśopasattvaṃ bhavati 
tathā mukhyayā pravṛttyā niyatasyaitaddarśanam na codakaprāptyā 
yasmāc codako nāmadheyād abalaḥ 
vakṣyati ca vipratiṣiddhadharmāṇāṃ samavāye bhūyasāṃ syāt sadharmatvam 
mukhyaṃ vāpūrvacodanāl lokavad iti 
atha yad dvitīyaṃ liṅgadarśanam uktam ekādaśinyāṃ vihāradarśanam 
tatrocyate
vihāradarśanaṃ viśiṣṭasyānārabhyavādānāṃ prakṛtyarthatvāt 
anārabhyaikādaśinyāṃ vihāraḥ śiṣṭaḥ 
tadādiprabhavāḥ paśavaḥ syuḥ 
tathā tān evānūcīnān aharahar ālabheran āgneyam eva prathame 'hany ālabheran sārasvatīṃ meṣīṃ dvitīye saumyaṃ babhruṃ tṛtīye vāruṇam antataḥ 
atha punaḥ paryāvarteṣv āgneyam eva prathame 'hany ālabheran sārasvatīṃ meṣīṃ dvitīye saumyaṃ babhruṃ tṛtīye vāruṇam antata iti 
tad anārabhyavādānāṃ prakṛtyarthatvāj jyotiṣṭomaṃ praviṣṭam 
tatrāhnāṃ bahutvasyābhāvād asaṃbhavād aparāṃ prakṛtiṃ dvādaśāham āgatam 
tatrāpi punar jyotirādīnāṃ paryāvarteṣv ity etan na yujyata iti tṛtīyāṃ prakṛtiṃ gavāmayane praviṣṭam 
evam āgatasyaitad darśanam iti 
