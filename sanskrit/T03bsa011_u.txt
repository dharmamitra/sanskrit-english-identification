Ācāryadignāgaviracitaḥ
Prajñāpāramitāpiṇḍārthaḥ (Pppa)
/ namaḥ prajñāpāramitāyai //
prajñāparamitā jñānamadvayaṃ sā tathāgataḥ /
sādhyā tādarthyayogena tācchabdyaṃ granthamārgayoḥ // Pppa_1 //
āśrayaścādhikāraśca karma bhāvanayā saha /
prabhedo liṅgamāpacca sānuśaṃsamudāhṛtam // Pppa_2 //
śradvāvatāṃ pravṛtyaṅgaṃ śāstā parṣacca sākṣiṇī /
deśakālau ca nirdiṣṭau svaprāmāṇyaprasiddhaye // Pppa_3 //
saṅgītikartā loke hi deśakālopalakṣitam /
sasākṣikaṃ vadan vaktā prāmāṇyamadhigacchati // Pppa_4 //
sarvaṃ caitannipātātmaśravaṇādeḥ prakīrtanam /
prāsaṅgikaṃ tu evārthā mukhyā dvātriṃśadeva hi // Pppa_5 //
prabhedaḥ ṣoḍaśākāraḥ śūnyatāyā yathākramam /
nirdiṣṭo 'ṣṭāsahastrayā sa vijñeyo 'nyāpadeśataḥ // Pppa_6 //
itthamaṣṭasahasrīyamanyūnārthairyathoditaiḥ /
granthasaṅkṣepa iṣṭo 'tra ta evārthā yathoditāḥ // Pppa_7 //
bodhisattvaṃ na paśyāmītyuktavāṃstattvato muniḥ /
bhoktādhyātmikavastūnāṃ kathitā tena śūnyatā // Pppa_8 //
rūpaṃ rūpasvabhāvena śūnyamityuktitaḥ punaḥ /
bāhyānyāyatanānīha bhojyāni pratiṣiddhavān // Pppa_9 //
rūpādyabhāve taddehapratiṣṭhālakṣaṇakṣatiḥ /
gatārthā yena taddṛṣṭaṃ tadādhyātmikamityasat // Pppa_10 //
ādhyātmikānāṃ śūnyatve prakṛterapi śūnyatā /
vijñānarūpaṃ gotraṃ hi kṛpāprajñātmakaṃ matam // Pppa_11 //
notpanno na niruddho vā sattva ityādinā sphuṭam /
sattvasaṃsārayoḥ kāmaṃ darśitā tena śūnyatā // Pppa_12 //
buddhadharmāṃstathā bodhisattvadharmānna paśyati /
ityādinā vinirdiṣṭā śūnyā daśabalādayaḥ // Pppa_13 //
prati prati yato dharmāḥ kalpitā iti kīrtitam /
tato na paramārtho 'sti dharmāṇāmiti coktavān // Pppa_14 //
ātmādidṛṣṭerucchedaṃ mahatyā prakaroti yat /
tataḥ pudgalanairātmyaṃ bhagavān sarvathā jagau // Pppa_15 //
sarvadharmā anutpannā iti kīrtayatā tathā /
kathitaṃ dharmanairātmyaṃ sarvathā tattvavedinā // Pppa_16 //
sāvadyaniravadyānāmavṛddhiparihāṇitaḥ /
saṃskṛtāsaṃskṛtānāṃ ca kuśalānāṃ nirākṛtiḥ // Pppa_17 //
kuśalānāṃ ca śūnyatve tadgatā akṣatā tathā /
kalpitaiveti bhedānāṃ śūnyatāyāḥ sa saṅgrahaḥ // Pppa_18 //
daśabhiścittavikṣepaiścittaṃ vikṣiptamanyataḥ /
yogyaṃ bhavati bālānāṃ nādvayajñānasādhane // Pppa_19 //
tānapākartumanyonyaṃ vipakṣapratipakṣataḥ /
prajñāpāramitāgranthaste ca sampiṇḍaya darśitāḥ // Pppa_20 //
yadāha bodhisattvaḥ sannityabhāvaprakalpanā /
vikṣepaṃ vikṣipan śāstā sāṃvṛtaskandhadarśanāt // Pppa_21 //
etenāṣṭasahasryādāvādivākyātprabhṛtyapi /
ā samāpterniṣeddhavyā vidhinābhāvakalpanā // Pppa_22 //
hetuvākyāni naitāni kṛtyamātraṃ tu sūcyate /
brahmajālādisūtreṣu jñeyāḥ sarvatra yuktayaḥ // Pppa_23 //
bodhisattvaṃ na paśyāmi ahamityādi vistaraiḥ /
nirākaroti bhagavān bhāvasaṅkalpavibhramam // Pppa_24 //
yanna paśyati nāmāpi gocaraṃ[na] kriyāṃ tathā /
skandhāṃśca sarvatastena bodhisattvaṃ na paśyati // Pppa_25 //
kalpitasya niṣedho 'yamiti saṅgrahadarśanam /
sarvo jñeyatayārūḍha ākāraḥ kalpito matau // Pppa_26 //
prajñāpāramitāyāṃ hi trīn samāśritya deśanā /
kalpitaṃ paratantraṃ ca pariniṣpannameva ca // Pppa_27 //
nāstītyādipadaiḥ sarvaṃ kalpitaṃ vinivāryate /
māyopamādidṛṣṭāntaiḥ paratantrasya deśanā // Pppa_28 //
caturdhā vyavadānena pariniṣpannakīrtanam /
prajñāpāramitāyāṃ hi nānyā buddhasya deśanā // Pppa_29 //
daśasaṅkalpavikṣepavipakṣe deśanākrame /
trayāṇāmiha boddhavyaṃ samastavyastakīrtanam // Pppa_30 //
yathādivākye niṣpannaparatantraparikalpitaiḥ /
abhāvakalpanārūpavikṣepavinivāraṇam // Pppa_31 //
tena buddhaṃ tathā bodhiṃ na paśyāmīti vācakaiḥ /
ā samāpteriha jñeyā kalpitānāṃ nirākṛtiḥ // Pppa_32 //
śūnye rūpe svabhāvena samāropaḥ kva kena vā /
ityanyeṣvapi vākyeṣu boddhavyaṃ tannivāraṇam // Pppa_33 //
na hi śūnyatayā śūnyamiti vākyaṃ vinirdiśan /
apavādavikalpānāṃ nirāsaṃ sarvathoktavān // Pppa_34 //
māyopamastathā buddhaḥ sa svapnopama ityapi /
ayameva kramo jñeyo vijñairvākyāntareṣvapi // Pppa_35 //
sāmānādhikaraṇyena prokto māyopamo jinaḥ /
māyopamādiśabdaiśca paratantro nigadyate // Pppa_36 //
pṛthagjanānāṃ yajjñānaṃ prakṛtivyavadānikam /
uktaṃ tadbuddhaśabdena bodhisattvo yathā jinaḥ // Pppa_37 //
nijaṃ svarūpaṃ pracchādya tadavidyāvaśīkṛtam /
māyāvadanyathā bhāti phalaṃ svapnam ivojhati // Pppa_38 //
advayasyānyathākhyātau phale vāpyapavādinām /
apavādavikalpānāmapavādo 'yamucyate // Pppa_39 //
na rūpaṃ śūnyatā yuktā parasparavirodhataḥ /
nīrūpā śūnyatā nāmarūpamākārasaṅgatam // Pppa_40 //
ityekatvavikalpasya bāddhā(dhyā?)
nānātvakalpanam(nā?) /
ruṇāddhi nānyattadrūpaṃ śūnyatāyāṃ kathañcana // Pppa_41 //
asadeva yataḥ khyāti tadavidyāvinirmitam /
asatkhyāpanaśaktyaiva sāvidyeti nigadyate // Pppa_42 //
idamevocyate rūpaṃ prajñāpāramiteti ca /
advayaṃ dvayamevaitadvikalpadvayabādhanam // Pppa_43 //
yuktiṃ cāha viśuddhatvāttathā cānupalambhataḥ /
bhāvābhāvavirodhācca nānātvamapi paśyati // Pppa_44 //
nāmamātramidaṃ rūpaṃ tattvato hyasvabhāvakam /
tatsvabhāvavikalpānāmavakāśaṃ nirasyati // Pppa_45 //
rūpaṃ rūpasvabhāvena śūnyaṃ yatprathamoditam /
tatsvabhāvasamāropasaṅkalpapratiṣedhanam // Pppa_46 //
notpādaṃ na nirodhaṃ ca dharmāṇāṃ paśyatīti yat /
bhagavānāha,
tadvayastā tadviśeṣasya kalpanā // Pppa_47 //
kṛtrimaṃ nāma vācyāśca dharmāste kalpitā yataḥ /
śabdārthayorna sambandhastena svābhāviko mataḥ // Pppa_48 //
bāhyārthābhiniveśastu bhrāntyā bālasya jṛmbhate /
tathaiva vyavahāro 'yaṃ tvatrārtho 'sti kaścana // Pppa_49 //
atra tena yathā nāma kalpyate na tathāsti tat /
vācyaṃ vastu tato niṣṭhā yathānāmārthakalpanā // Pppa_50 //
prajñāpāramitā buddho bodhisattvo 'pi vā tathā /
nāmamātramiti prāha vyasan satyārthakalpanam // Pppa_51 //
śabdārthapratiṣedho 'yaṃ na vastu vinivāryate /
evamanyeṣvapi jñeyo vākyeṣvarthaviniścayaḥ // Pppa_52 //
naivopalabhate samyak sarvanāmāni tattvavit /
yathārthatvena tenedaṃ na dhvanervinivāraṇam // Pppa_53 //
subhūtistu dvayaṃ vyasan śabdaṃ śabdārthameva ca /
bodhisattvasya no nāma paśyāmīti sa uktavān // Pppa_54 //
prajñāpāramitāvākyaṃ nāsti yanneyatā gatam /
ūhyāstu kevalaṃ te 'rthā[stadevaṃ]sūkṣmayā dhiyā // Pppa_55 //
prakrāntārthatiraskāro yā cārthāntarakalpanā /
prajñāpāramitāyāṃ hi proktā sā prativarṇikā // Pppa_56 //
etāvānarthasaṅkṣepaḥ prajñāpāramitāśrayaḥ /
āvartya(rta?)
te sa evārthaḥ punararthāntarāśritaḥ // Pppa_57 //
prajñāpāramitāṃ samyak saṅgṛhyāṣṭasahasrikām /
yatpuṇyamāptaṃ tenāstu prajñāpāramito janaḥ // Pppa_58 //
prajñāpāramitāpiṇḍārthasaṅgrahaḥ samāptaḥ /
kṛtirācāryadignāgapādānām //
